<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU04792" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Egyedül vagyunk</title>
				<author>
					<persName>
						<surname>Surányi</surname>
						<forename>Miklós</forename>
					</persName>
				    <date from="1882" to="1936">1882-1936</date>
					<idno type="VIAF">44663835</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">277957</measure>
				<measure unit="pages">588</measure>
				<measure unit="vols">3</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Egyedül vagyunk</title>
					<date>2007-05-07</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/04700/04792/"/>
					<respStmt>
						<resp>Original Electronic Edition</resp>
						<name>Varjú Mária</name>
					</respStmt>
				</bibl>
				<bibl type="printSource">
					<title>Egyedül vagyunk</title>
					<author>Surányi Miklós</author>
					<pubPlace>Budapest</pubPlace>
					<publisher>Szépirodalmi Kvk.</publisher>
					<date>1982</date>
					<idno>ISBN 963 15 2185</idno>
					<ref target="https://mek.oszk.hu/04700/04792/"/>
				</bibl>
				<bibl type="firstEdition">
					<title>Egyedül vagyunk</title>
					<author>Surányi Miklós</author>
					<date>1936</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2021-07-20"/>
		</revisionDesc>
	</teiHeader>
	<text>
		<body>
			<div type="group">
				<head>
                  ELSŐ RÉSZ
                </head>
				<div type="chapter">
					<head>1</head>
					<p>- Tehát ön, kapitány, csökönyösen megmarad amellett, hogy Mária Lujza sohasem
                        szerette Napóleont?</p>
					<p>- Sohasem szerette. A lipcsei csata után pedig egyszerűen elfelejtette, hogy
                        valaha a császár felesége volt.</p>
					<p>...A malle-posta fehérre lakkozott luxuskocsija óránként öt kilométert
                        döcögött előre az erdei úton Klagenfurt felé. A bécsi Hof-
                            und Staatskalender szerint holdtölte volt, de az eget felhők
                        borították, s az útra koromsötéten borult a tavaszi éjszaka. Csípős hideget
                        leheltek az erdők. A fák zúgtak, a lovak patkói csattogtak, a hintó egyhangú
                        dübörgése elálmosította az utasokat. Az országutak gyalázatos állapotban
                        voltak; a szíjakon függő üveges batár úgy himbálódzott, mint valami ladik a
                        viharban. Bőrrel bevont ruganyai minden zökkenésre recsegtek-ropogtak.
                        Tetejét néha végigsúrolták az útra hajló ágak; mintha eső paskolta vagy
                        hullámok locsolták volna a lustán úszó bárkát.</p>
					<p>- Fázik, madame? - kérdezte egy éles, katonás, csattogó tenor franciául.</p>
					<p>- Petrovna Katarina, édes, szabad ezt a takarót a térdére terítenem? -
                        csendült meg halkan egy női hangocska, azzal az alázatos, de bizalmasan
                        becézgető gyöngédséggel, amelyen a dajkák, komornák, és az elszegényedett
                        barátnők szoktak gügyögni.</p>
					<p>- Hercegnő, hódolattal felajánlom a kesztyűmet - vágott közbe egy vidáman és
                        hetykén zengő, fiatalos, majdnem fiús bariton, s egy pár vaskos, merev szárú
                        ulánuskesztyű nyúlt a hercegnő felé.</p>
					<p>- A kesztyűjét? Mit csináljak vele?</p>
					<p>- Lábzsáknak jó lesz.</p>
					<p>Nevetés. Aztán újra Mária Lujzáról beszélgettek.</p>
					<p>- Halljuk a bizonyítékokat, kapitányom.</p>
					<p>- Nem szívesen.</p>
					<p>- Ó, ah!...</p>
					<p>A sötétben négy ló patkója csattogva verte a kavicsos utat.</p>
					<p>- A szövetségesek bevonultak Párizsba. Napóleon Fontainebleau-ban vívódott
                        magával, hogy lemondjon-e a trónról, vagy lemondjon az egész viharos,
                        egyetlen és összehasonlíthatatlan életről, amelyet egyedül csak ő élt át,
                        amióta emberek laknak a földön: egyedül csak ő, Bonaparte Napóleon.</p>
					<p>- Micsoda gyermekes lelkendezés ez?</p>
					<p>- Drága barátom, ne zavartassa magát. Mi történt a bevonulásnál?</p>
					<p>- Párizs népe azokban a napokban aljas és háládatlan volt, és a cárnak
                        utálatos módon hízelkedett. Az osztrák császár nem ment el Párizsba. I.
                        Ferenc kissé szégyellte magát: végre is a vejéről, Mária Lujza férjéről volt
                        szó,</p>
					<p>- Oah!... nem engedem, hogy jelenlétemben a császár tetteit bírálják.</p>
					<p>- Folytassa, folytassa, kapitány.</p>
					<p>- Napóleon anyja már útnak indult Róma felé. Joséphine Malmaisonban
                        imádkozott a császár szerencséjéért, a császár pedig szerette volna látni a
                        fiát és Mária Lujzát. Egymás után küldözgette hozzá követeit és
                        üzeneteit.</p>
					<p>- Ez megható...</p>
					<p>- Képmutatás... ó, a korzikai...</p>
					<p>- Napóleon pedig csökönyös reménykedéssel várta a császárnét, hogy kisfiát, a
                        római királyt, kezén vezeti édesapjához. Két napig várt, a szövetségesek
                        sürgették a lemondást, Mária Lujzától nem jött semmi válasz. Napóleon
                        határozott. Bevette a mérget, amelyet mindig magával hordott, összeesett,
                        teste vonaglott, szája habzott, néhányat hörgött, aztán elvesztette
                        eszméletét. Az orvosok kijelentették, hogy menthetetlen.</p>
					<p>- Komédia volt.</p>
					<p>- Ah, én úgy tudnék sírni...</p>
					<p>- A szövetséges fejedelmek nem tudtak örülni annak, hogy ily könnyűszerrel
                        megmenekülnek Napóleontól. Sándor cár vigasztalhatatlan volt, a porosz
                        király lelke mélyéig megrendült; mind a két uralkodó egyszerű és jólelkű
                        katona. Schwarzenberg herceg őszintén meggyászolta az óriást, akit végre
                        sikerült a földre teperni. Egyedül az öreg, festett bajuszú, szürke hajú,
                        goromba és iszákos Blücher helyeselte a császár kétségbeesett
                        cselekedetét.</p>
					<p>- Igaza volt neki...</p>
					<p>- Ne mondjon ilyen istentelenséget, kedves ezredes.</p>
					<p>- A győztesek eltitkolták, hogy Napóleon önkezével akart véget vetni az
                        életének. Ki tudja, mi történik, ha Párizs és a hadsereg megkapja a hírt.
                        Nem szabad megtudni senkinek, de van valaki, aki előtt viszont nem szabad
                        titokban tartani. Mária Lujzának tudnia kell, hogy Napóleon milyen szörnyű
                        nagylelkűséggel adta neki vissza a szabadságát. Mária Lujza Blois-ban
                        vesztegelt négyesztendős fiacskájával. Húsvét ünnepe közeledett. Mindenki
                        érezte a feltámadás és a megváltás magasztos hangulatát. Lehetséges, hogy
                        húsvét napjára Európa összes népei kibékülnek, és egymás nyakába borulnak.
                        Csak egyetlen ember hiányzik ebből a testvériesülésből: az az egyetlen
                        ember, aki húsz esztendeig mindenütt jelen volt; még tavaly is; még másfél
                        esztendővel ezelőtt is, a moszkvai tragédia után: még akkor is reszketett
                        tőle egész Európa...</p>
					<p>- De most tönkrevertük - zárta le a mondatot kinyilatkoztatásszerűen a
                        magasra csattanó nagyúri tenor.</p>
					<p>- Kérem, könyörgöm, ne zavarja... Folytassa, drága kapitányom.</p>
					<p>- A szövetséges fejedelmek elhatározták, hogy futárt küldenek Mária Lujzához.
                        Sainte-Aulaire grófot bízták meg...</p>
					<p>- Rettenetes...</p>
					<p>- Elég... én arra vagyok kíváncsi, hogy Mária Lujza szerette-e őt.</p>
					<p>- Igen, arról van szó. Sainte-Aulaire gróf belső kamarása volt a császárnak.
                        Jól ismerte Napóleont is, és Mária Lujzát is. Napóleon a földkerekség felét
                        rakta ennek az osztrák főhercegnőnek a lába elé. Rabszolgája volt. Szerette.
                        Hogy fogja ő a szörnyű hírt közölni Napóleon egyetlen fiának édesanyjával?
                        Szerencsére nem kell mindent élőszóval elmondania, a cár levele beszél
                        helyette... De mégis! Mit kell tennie, ha a császárné jajveszékel, ha a
                        haját tépi, ha el akar rohanni haldokló urához, vagy esetleg... ki tudja?...
                        már csak az ura holttestéhez? Úristen, mi itt a teendő?</p>
					<p>- Uraim, én félek - szepegett egy női hangocska.</p>
					<p>- Ó, te édes, drága kis rajongóm... Folytassa, kapitány. Türelmetlen
                        vagyok.</p>
					<p>- Reggel volt, Blois felett enyhén sütött a tavaszi nap. A természet
                        nekitartotta arcát, keblét a hajnali napnak, s a levegő tele volt a kora
                        tavasz illatával. A szolgálattevő udvarhölgy, a főkomorna, a római király
                        dajkája, a testőrtiszt az ajtaja előtt, az öreg gárdista, aki az ablak alatt
                        járkált és mind, aki csak tudomást vett a futár érkezéséről, mind reszketett
                        a kíváncsiságtól és balsejtelmektől. A császárné még aludt. Felkeltették és
                        bejelentették, hogy futár érkezett Párizsból a cár levelével.</p>
					<p>- Hamar, hamar, nem bírom tovább!</p>
					<p>- Mária Lujza kiugrott dús csipkéjű, puha ágyából, magára kapta
                        selyemkimonóját, s apró lábait türelmetlenül tartotta a komorna elé, aki
                        remegő kézzel bújtatta azokat a briliánssal kirakott brokátpapucsba. A
                        császárné háromszor is visszafutott ezüstveretes tükre elé. Hol a haj
                        fürtjein igazított valamit, hol a rizsport találta kevésnek az arcán. Végre
                        fogadta a grófot.</p>
					<p>- És?</p>
					<p>- És Sainte-Aulaire gróf belső kamarás halotthalványan állt ott, és
                        kinyújtott kezében reszketett a levél. Mária Lujza elvette hirtelen, és
                        olvasni kezdte. A császár megmérgezte magát. Eszméletlen. Nem tudják
                        felébreszteni. Az orvosok lemondtak róla... A futár homlokán verejték
                        gyöngyözött. Érezte, hogy mindjobban halványul, s lábai reszketnek. Még
                        elszédül, gondolta rémülten, s végigvágódik itt, a császárné előtt. Valahogy
                        mégis összeszedte magát. Állt mereven, katonás feszességgel, félholtan, de
                        előírás szerint.</p>
					<p>A császárné tekintete végigröppent a levélen. Szeme tágra nyílt, szemöldöke
                        magasra húzódott, és élénk kíváncsisággal megkérdezte: - Él még a császár? -
                        A gróf felelni akart, de elcsuklott a hangja. Feje mellére esett, és
                        fájdalmas zavarában merev szemmel nézett a földre.</p>
					<p>- Aoh... ó... a pipogya.</p>
					<p>- Hallgasson, maga lelketlen.</p>
					<p>- A császárné érdeklődéssel nézte a gróf lehajtott fiatal fejét, és egyszerre
                        elpirulva mosolygott föl a futárra.</p>
					<p>- Mosolygott?</p>
					<p>- Igen, és így szólt: kedves gróf, ne nézze a lábaimat. Rettenetes nagy ez a
                        papucs, de nem volt időm válogatni...</p>
					<p>A kocsiból éles női sikoltás hasított bele a koromsötét éjszakába...</p>
					<p>- Fontainebleau-ban pedig ezalatt eszméletlen hörgött Napóleon!</p>
					<p>A lovak egykedvűen ügettek tovább. Bőrrel bevont ruganyain mély dübörgéssel
                        himbálódzott a postakocsi.</p>
				</div>
				<div type="chapter">
					<head>2</head>
					<p>A felhők hirtelen szétszakadtak az égboltozaton, és foszlányaik mögül teljes
                        szépségében kibukkant a hold. Néhány perc múlva már kék selyembúra gyanánt
                        borult a földre az égboltozat, s az országút apró tócsáiban száz meg száz
                        ezüstlap reszketett: minden pocsolyában egy-egy tükörképe a holdnak. A
                        tejfehér holdarc benézett a kocsi ablakán, s az utazókat túlvilági kékbe
                        merítette. Most látni lehetett, hogy a tizenöt személynek való hintóban
                        mindössze hatan ültek: két katona, egy tetőtől talpig feketébe burkolózott,
                        papos külsejű ember, és három nő. Egyik hölgy a kocsi jobb sarkában feküdt.
                        Finom gyapjúkendők takarták el alakját, de szőkesége s üde fehér arcbőre a
                        kékesszürke holdfényben élesen rajzolódott ki a kendők, fátylak, szőrmék és
                        tollak hátteréből. Ez az arc csupa szem volt, mandulavágású, hosszas,
                        keskeny, félig eltakart kaukázusi szem, aláárnyékolva kékes foltokkal a
                        szemgödör alatt. Ez a szem álmosan és lustán nézett maga elé, s minduntalan
                        elsötétült a szemhéj alatt. Ez a szem aludni szeretett volna, de nem tudott.
                        Ez a szem, akit hol hercegnőnek, hol Petrovna Katarinának szólítottak,
                        láthatólag ideges volt és türelmetlen. Komornája, öregedő, vékony, hajlott
                        orrú, de erősen kifestett francia leány, megigazította párnáit, és
                        figyelmeztette, hogy a júniusi éjszakák náthát vagy meghűlést okoznak.</p>
					<p>Az ezredes, hosszú arcú, hosszú koponyájú, hosszú kezű fiatal arisztokrata,
                        vizenyős zöld szemét sóvárgón a hercegnőre meresztve, anélkül hogy szőke
                        pofaszakállas arcán egyetlen izma megmozdult volna, megjegyezte:</p>
					<p>- Oroszországban Petrovna Katarina ugyancsak megszokhatta a hideg
                        éjszakákat.</p>
					<p>- Nem voltam ott tíz esztendő óta. Egyáltalán voltam én valaha
                        Oroszországban? - kérdezte nevetve a komornát, aki tiszteletteljes, néma
                        mosollyal felelt.</p>
					<p>- Én tavaly voltam Pavlovics Konsztantyin őfenségénél, a trónörökösnél -
                        folytatta a recsegő ezredesi tenor. - Felséges császárom tudniillik az orosz
                        trónörökös őfenségét legkegyelmesebben ezredem tulajdonosává nevezte
                        ki.</p>
					<p>- Hercegem, ön erre nem lehet valami túlságosan büszke.</p>
					<p>- Aoh, kérem, hercegasszony!</p>
					<p>- Pavlovics Konsztantyin éppen olyan eszelős barom, mint amilyen őrült
                        gonosztevő volt apja, a cár, akit Oroszország ujjongó örömére, fenséges
                        fiainak legkegyelmesebb beleegyezésével meggyilkoltak.</p>
					<p>Az ezredes megbotránkozástól remegő, elnyújtott hangon jajdult fel:</p>
					<p>- Ah... oah... micsoda beszéd ez?</p>
					<p>- Én kimondhatom az igazságot; én nem akarok tábornok lenni.</p>
					<p>- Aoh... kapitány, hát ehhez mit szólsz?</p>
					<p>- Én sem akarok tábornok lenni - felelte nevetve a kapitány, behúzta magát
                        ulánusköpenyegének magas gallérjába, és hangosan horkolni kezdett.</p>
					<p>A hercegnő tapsolt. Úgy látszik, tetszett neki a fiatal kapitány, mert
                        őszintén, szinte boldogan nevetett annak minden gyerekes bohóságán.</p>
					<p>- Nagy diplomata a maga kis kapitánya. Nem akar nyilatkozni az orosz
                        trónörökösről. Bezzeg Mária Lujzáról elmondta véleményét. Bevallom,
                        könnyekig meghatott.</p>
					<p>- Én pedig, ha megérkezünk Bécsbe, lecsukatom!</p>
					<p>A hölgyek felszisszentek...</p>
					<p>- Hatnapi szobaáristomra... - enyhítette ítéletét az ezredparancsnok. - Ami
                        pedig az orosz trónörökös őfenségét illeti, hercegnő, kénytelen vagyok
                        felkérni önt, hogy jelenlétemben tartózkodni kegyeskedjék...</p>
					<p>- Édes Katarina - riadt fel a kocsi másik sarkában egy finom és keskeny arcú,
                        középkorú, fekete szemöldökű, magas homlokú, mély hangú asszony, aki drága
                        prémek között szundikált eddig -, drága kis barátnőm, ne hozd zavarba a mi
                        kedves barátainkat. - Aztán az ezredeshez fordult: - Katarina Petrovna néha
                        meggondolatlan és szabadszájú. Már tömérdek bajt zúdított ezzel a
                        fejére.</p>
					<p>- A magam feje volt az.</p>
					<p>- Nos, édesem, a te fejedért magad vagy felelős, de az urak fejére vigyáznod
                        kell.</p>
					<p>- Kivéve az enyémre - szólalt meg hirtelen a horkoló kapitány -, mert én már
                        rég elvesztettem a fejemet, az eszemet, a szívemet... hercegnő, az isten
                        szerelmére, nem látta valahol a szívemet, drága, gyönyörű hercegnőm?</p>
					<p>Petrovna Katarina parányi keze végigsimította a fiatal kapitány olajbarna
                        arcát.</p>
					<p>Az ezredes ezalatt krákogott, prüszkölt, rángatta a nyakát, hosszú aoh-kat
                        hallatott, és a fejét csóválta. A hercegnő valósággal megsajnálta őt.</p>
					<p>- Hagyjuk hát a maga Konsztantyinját. De ön se bántsa az én kapitányomat.</p>
					<p>A kapitány hálásan csókolgatta a hercegnő kezét.</p>
					<p>- Aoh... ördögadta asszonycsábító! De miért könnyes az ön szeme, madame?</p>
					<p>- Napóleonra gondolok, a kis római királyra és Mária Lujzára... az egész
                        szörnyű tragédiára. Ezredesem, én imádom Napóleon császárt.</p>
					<p>Ekkor hirtelen előrehajolt a gyorskocsi hatodik utasa, a fekete palástba
                        burkolt, sárgás bőrű, középkorú, kampós orrú ember, s kibontakozott prémes
                        köpenyéből, amely alatt fekete talár feszült sovány testére. Ő is hosszú
                        volt és keskeny, mint az ezredes; az ő hangja is magas és éles volt, de
                        mégis tökéletes ellentéte a merev, egyenes, sovány és recsegő tenornak. Az ő
                        teste vonaglott, mint a kígyó, és szinte összecsavarodott láthatatlan
                        tengelye, a hátgerince körül; kezeivel átfonta lábszárait, amelyek egymást
                        is átfonták, mint a szőlő hosszú száraz indája a karót. És kenetteljesen
                        figyelmeztette a hercegasszonyt:</p>
					<p>- Napóleon nevű francia uralkodó immár nincs többé, madame. Él még a
                        forradalomnak egy Bonaparte nevű tábornoka, de őt a szövetséges császárok
                        Elba szigetére küldték vezekelni.</p>
					<p>- Úgy van - helyeselt a parancsnoki hang -, Napóleont megvertük és
                        megsemmisítettük.</p>
					<p>- Micsoda tévedés! - csapta össze rózsás kis tenyerét a hercegnő. - Napóleont
                        csak egyetlen ember tudta megverni: egyedül csak maga Napóleon. Ha ő nem
                        erőszakolja az oroszországi kalandot, sohasem győzi le emberi hatalom.</p>
					<p>- De minden káplár tudta, hogy Oroszországot nem lehet elfoglalni.</p>
					<p>- Egyedül csak ő nem. Nos, hát ekkorát tévedni is csak a lángelme képes.</p>
					<p>- Lángelme! - süvített közbe a kígyótestű ember, akinek a hangja is hajlékony
                        volt, és dallamosan kígyózott fel a magas régiókba, hogy onnan baritonális
                        mélységekbe visszazuhanjon. Úgy deklamált, mint az olasz opera legjobb
                        magánénekese. Az ember nem tudta megállapítani, pappal, színésszel vagy
                        költővel van-e dolga, esetleg mind a hárommal egy személyben. A csodálatos
                        orgánum most még csak a fafúvók, az oboák és fuvolák lágy hangján
                        búgott.</p>
					<p>- Asszonyom, a lángelme a teremtés remeke, Isten tolmácsa, az emberiség
                        számára a mennyei hírek hordozója. Napóleont ennek tartja ön?</p>
					<p>Az utasok zavartan összenéztek. Az oboa hangja fokonkint erősödött:</p>
					<p>- Húsz évig volt miatta Európa állandó rettegésben. Húsz év alatt senki, a
                        földkerekség egyetlen halandó embere sem tudta, hogy nem kerül-e arra a
                        borzasztó mészárszékre, amelynek Napóleon szállította az áldozati húst, mint
                        egykor a pogányok Baál oltárára.</p>
					<p>A hercegnő volt az első, aki felocsúdott meglepetéséből.</p>
					<p>- Miért engedte, abbé? Miért nem akadályozta meg imáival?</p>
					<p>Az abbé levegő után kapkodott, teste megvonaglott, és lábai kétszer
                        összefonódtak, meg újra kibontakoztak.</p>
					<p>- Ez az Antikrisztus műve volt, asszonyom - sípolta legmagasabb hangjain, és
                        keresztet vetett magára többször egymás után. - Isten megengedte, hogy az
                        Antikrisztus beszennyezze Szent Lajos trónját.</p>
					<p>A hercegnő mennyei vidámsággal felkacagott:</p>
					<p>- Kíváncsi vagyok, mi a különbség Napóleon és a többi császár között?</p>
					<p>Az ezredes válaszolni akart, de az abbé megelőzte:</p>
					<p>- A legitimitás, az Isten kegyelme.</p>
					<p>- Úgy van - helyeselte az ezredes -, a császárok és királyok hatalma Isten
                        kegyelméből való, Hercegnő, gondoljon az ön császárjára.</p>
					<p>E pillanatban, mint valami rézkürt, hirtelen felharsant az abbé hangja:</p>
					<p>- Ön rossz példát hoz fel; ezredes úr! Ön nem állíthatja, hogy a Romanovok
                        éppoly joggal ülnek a trónon, mint például a mi dicsőséges uralkodóink, a
                        Habsburg-császárok. Ne felejtse el a következőket: Nagy Péter után egy
                        livlandi parasztasszony lépett a trónra, aki sem olvasni, sem írni nem
                        tudott, s akinek oldala mellett egy régenssé kinevezett pék foglalt helyet.
                        A császárnő későbbi szeszélye egy kurlandi lovász fiát hívta meg az
                        államügyek vezetésére. Négy könnyelmű asszony, két gyermek, két eszelős:
                        íme, ezek voltak Nagy Péter utódai egy évszázad alatt. A legnagyobb orosz
                        cár, II. Katalin, nem orosz, hanem anhalti német nő. Az udvara olyan, mint
                        egy örömtanya. Vagy az gerjeszti önt oly áhítatos tiszteletre, hogy a
                        császárnő még öregkorában sem vált kerítővé, sőt ellenkezőleg, az összes
                        vendégeket saját maga akarta kiszolgálni?</p>
					<p>Az ezredes kötelességének érezte, hogy a hercegnő felé fordulva lovagiasan
                        tiltakozzék:</p>
					<p>- Ez meghamisítása a történelemnek, s ön, Petrovna Katarina mint az orosz
                        arisztokrácia tagja...</p>
					<p>A hercegnő komikus szigorral összeráncolta homlokát:</p>
					<p>- Sőt több. Ne feledje, hogy II. Katalin császárnő morganatikus felesége volt
                        a nagyapámnak, Potemkin hercegnek.</p>
					<p>A másik hölgy könyörgésre fogta a dolgot:</p>
					<p>- Petrovna Katarina, az isten szerelmére, ne hozz bennünket kínos
                        helyzetbe!</p>
					<p>A hercegnő nevetett:</p>
					<p>- A helyzet cseppet sem kínos. A sértést megbocsátom, s az abbét Nagy Péter,
                        nevében, aki dédapám volt, feloldozom. Béküljünk hát ki, és bocsássák meg
                        nekem, hogy nem a dédapámat, nem Katalin cárnőt, nem a kövér württembergi
                        királyt és nem az iszákos és erkölcstelen angol régens herceget imádom,
                        hanem Napóleont.</p>
					<p>Az ezredes élesen közbevágott:</p>
					<p>- Napóleonról ne szóljon, asszonyom! A Bonaparte-család kirabolta egész
                        Európát, Európa minden múzeumát, eltulajdonította minden császár és király
                        koronaékszerét, minden család legdrágább kincsét: a lányok becsületét és a
                        fiúk vérét. Napóleon gyilkolt és rabolt nemcsak a harctéren, hanem orvul és
                        hatalomvágyból is, mint egy útszéli zsivány. Gondoljon az egyiptomi
                        hadjáratokra és Enghien hercegre. Istentelen volt. Szerencséjében hetyke és
                        szemtelen, balsorsában nevetséges és hitvány, mint egy nyakon csípett
                        tolvaj. Valamirevaló ember az ő helyében nem tudta volna túlélni a lipcsei
                        csatát.</p>
					<p>Most az abbé emelte fel karját, és hadonászva tiltakozott:</p>
					<p>- Az öngyilkosság bűn, és aki az öngyilkosságot magasztalja, az is
                        elkárhozik. Ami pedig Napóleont illeti, hát ő is esendő ember, mint Isten
                        akármelyik teremtménye, de kreatúrái, a királyok és ellenfelei, a császárok
                        még nála is hitványabbak és szánalmasabbak. Nemrég boldogan adták leányaikat
                        hozzá és fivéreihez feleségül, most ostoba gőggel visszaveszik tőlük.
                        Elárulják ezzel, hogy leányaik testével vásárolták meg a kegyelmét és
                        jóindulatát. Az okos és büszke Letizia, amikor meghallotta, hogy Mária Lujza
                        ott hagyta Napóleont, és magával vitte a római királyt, rettenetes ítéletet
                        mondott felette.</p>
					<p>- Mondja el, abbé úr, mit mondott Letizia mama! - szólt közbe a fiatal
                        kapitány, s mintha félne, egészen odabújt a hercegasszony lábaihoz.</p>
					<p>Az abbé minden ok nélkül leejtette a hangját:</p>
					<p>- Azt mondta madame Mère: Nem is tudtam, hogy Mária Lujza nem a felesége,
                        hanem csak szeretője volt a fiamnak. És - mit tagadjuk? - szent vallásunk
                        tanítása szerint igaza is volt.</p>
					<p>Az ezredes elsápadt. Most történt először, hogy ez a halvány, kék eres
                        márványarc megvonaglott. Az abbé is kinyitotta száját, de mielőtt szólt
                        volna, ismét összecsukta. Az ezredes hófehér, széles, erős fogsora
                        villogott és összecsattant; a fogatlan abbé sasorra és felfelé görbülő
                        hegyes, erős álla, mint egy harapófogó, kinyílt és összecsukódott; ezzel
                        egyidejűleg a szeme is kinyílt és lezárult. Föl és alá hadonászott a
                        kezével, az egész embert mintha dróton rángatták volna. Huhogott, mint egy
                        bagoly. Döbbenetes volt.</p>
					<p>Szerencsére felharsant a postakocsis kürtje, és ujjongva üdvözölte a felkelő
                        napot. A kapitány pajkosan utánozta ajkaival a harsonát. Csakugyan
                        hajnalodott. A négy ló patkója csattogva verte a kavicsos utat. Ébredező
                        madarak füttyentettek ki az erdőből. A bakon feszesen ült a vörös kabátos,
                        ezüstzsinóros, fekete hajtókás postakocsis, és fújta a kürtöt. Valaki
                        megszólalt:</p>
					<p>- Meg kellene nézni a napfelkeltét.</p>
					<p>A hercegné tiltakozott. Minden percért kár. Istenem, mikor leszünk Bécsben?
                        Csak három nap múlva? Ez kétségbeejtő. Ha el nem rabolják az ő pompás
                        gyorskocsiját, amely valódi angol műremek volt, pehelykönnyű, és a három ló
                        csak úgy repült vele, már holnap Bécsben volna. Rettenetes dolog. Egész
                        Lombardia rablóbandák kezén van, olasz, francia, német bandák kezén.
                        Napóleon korában rend volt, és egy tizenöt éves kislány egy szál ingben
                        végigmehetett egész Európán, anélkül hogy valaki a kisujjával érintette
                        volna. Meglátja herceg, most elülről kezdődik a forradalom!</p>
					<p>Az ezredes sértődötten felelt:</p>
					<p>- Ezt tessék csak Metternichre bízni, Petrovna Katarina.</p>
					<p>A hercegasszony most tettetett kétségbeeséssel, az ezredes oah-jait utánozva,
                        összecsapta kezét:</p>
					<p>- Oah, Metternich! Metternich? Az a szoknyavadász, szerelmi szélhámos?
                        Oah!...</p>
					<p>- Magánügy... magánélet... - recsegett a parancsnoki tenor.</p>
					<p>A kapitány szelíden közbeszólt:</p>
					<p>- Nagy disznó az öreg, meg kell hagyni, de ez benne a legszebb.</p>
					<p>- Micsoda tiszteletlenség!... Oah!... Az én koromban egészen másképp
                        beszéltünk az államférfiakról.</p>
					<p>A felkelő nap sugarai végigömlöttek az erdőn, a kavicsos országúton, a
                        fehérre lakkozott postakocsin, és megaranyoztak embert, állatot, fűt, fát és
                        országúti rögöt. Gyönyörű volt ez a tavaszi reggel. A postakocsis
                        fáradhatatlanul fújta a kürtöt, mert a fogat Klagenfurtba ért.</p>
				</div>
				<div type="chapter">
					<head>3</head>
					<p>Klagenfurtban, a malle-posta fogadójában a két katonatiszt megmosakodott,
                        átöltözködött, és reggelit hozatott fel magának a vendégszobába. Az ezredes
                        keményen káromkodott:</p>
					<p>- Azon gondolkozom, vajon szabad-e nekünk ezzel az átkozott forradalmi
                        némberrel együtt utaznunk?</p>
					<p>A kapitány derékig meztelenül a tükör előtt ült, hullámos hajfürtjeit,
                        pofaszakállát és bajuszát megkente, fényesre kefélte és illatos szesszel
                        bepermetezte, gyermekded módon mosolygós, napbarnított, kerek arcát pedig,
                        amelyet inasa roppant gondossággal simára borotvált, rizsporral behintette.
                        Most látszott, hogy a kapitány középtermetű, karcsú, de széles vállú, izmos
                        legényke, akit csak bozontos szemöldöke, szúrós tekintete mutatott
                        valamiképpen katonai rangjához illő meglett férfiúnak. Hófehér fogai
                        villogtak, füle piros volt az izgalomtól, a friss víztől és dörzsöléstől,
                        homloka felhőtlenül sima, széles és magas, amelybe a divat parancsa szerint
                        apró csigákban hullott sűrű, barna, vastag szálú haja. Kissé sovány volt,
                        meglátszott rajta, hogy hat esztendeje terhes katonai szolgálatot
                        teljesített, egyik csatából a másikba, egyik harctérről a másikra
                        száguldozott, és eközben agyonhajszolt egy tucat drága paripát. Ahogy
                        kinyitotta száját, nyomban elárulta, hogy még valósággal önfeledt fiú;
                        bizonyára egyike a legboldogabb fiúknak, aki egészen vérmérsékletének és
                        lelkesedésének viharzásában él; azok közül való, akiknek a lelkük nem fér
                        meg a testükben. Pajzánul és kissé hetykén beszélt, nem annyira
                        tisztelettel, mint inkább udvariasan, az egyforma származás és rang
                        pajtáskodásával, és valami enyhe gúnnyal az ezredes elöljárói nagyképűsége
                        és méltóságteljes ostobasága iránt. Látszott rajta, hogy ez a fiatal tiszt
                        egyformán otthon van a vágtában rohanó paripa hátán, ágyútűzben,
                        golyózáporban, karddal való páros viaskodásban, királyok és hadvezérek
                        előszobáiban, százada élén, a szalonokban és a legkülönbözőbb rangú
                        asszonyok kegyeiben. Ha szólt, nagyokat kacagott, saját ötletességének
                        boldog mámorában, önmagának legjobb közönsége gyanánt, és minden mondatát
                        groteszk és mulatságos fintorral kísérte. Fejbőrét, arcának minden izmát,
                        szemöldökét és fülét külön-külön mozgatni tudta, homlokredői akarata szerint
                        összehúzódtak, szétszaladtak, felugrottak egész a hajzata tövéig, és onnan
                        hirtelen leereszkedtek a szempárkányokig. Amit előadott, azt
                        arckifejezéssel, taglejtéssel, fejtartással, bozontos szemöldökével,
                        ruganyos orrcimpáival, ajakával és mozgékony állával meg is játszotta.
                        Tökéletes ellentéte volt merev és fenséget szenvelgő ezredesének - aki
                        emellett korlátolt volt, mint a legtöbb fenséges ember. Mintha nem is
                        érdekelné, hogy az ezredes e pillanatban min gondolkozik, halkan füttyentve,
                        csak úgy magamagának többször egymás után elsóhajtotta:</p>
					<p>- Azon gondolkodom, hogy ezt az asszonyt, ha addig élek is,
                        megkaparintom.</p>
					<p>- Ki ez a némber tulajdonképpen? - kérdezte a másik, miközben ritka szőke
                        hajszálait pomádéval összeragasztgatta.</p>
					<p>A kapitány felugrott, odaszaladt a fogason lógó egyenruhához, s kabátja belső
                        zsebéből kihalászott egy vörös szattyánbőrbe kötött jegyzőkönyvecskét. Aztán
                        feszes vigyázzállásba meredve, harsány szolgálati hangon, mintha harctéren
                        vagy főhadiszálláson beszélne, jelenteni kezdte.</p>
					<p>- Bagration Péter tábornok, aki elesett a borogyinói csatában, 1800-ban vette
                        nőül Petrovna Katarina grófnőt. A herceg csak a nászéjszakán ismerkedett meg
                        a feleségével; mások azonban már rég ismerték őt. A névsort az orosz cár
                        őfelségével kell kezdenem, ha megengeded.</p>
					<p>- Ne beszélj bolondokat.</p>
					<p>- Húsz esztendő óta a nők vagy vele kezdik, vagy Napóleonnal.</p>
					<p>- Aoh!...</p>
					<p>- Voltak, akiknek Napóleon jobban tetszett; Bagration hercegnő azonban a
                        cárral kezdte. Tizenhat éves volt akkor, de már a következő évben felismerte
                        Metternich Kelemen hercegben a jövő emberét, és kilenc hónapra rá
                        leánygyermeket szült neki Badenban. Húszéves korában Szentpétervárott
                        Gloucester herceg karjai között töltött néhány hónapot, diplomáciailag
                        előkészítvén az angol-orosz szövetség hatalmas művét. Ezernyolcszázötben
                        Katarina Petrovna Troppauban volt, és Gentz udvari tanácsossal élt. Ez
                        valószínűleg azért történt, hogy gazdáján, Metternich hercegen, aki ezalatt
                        Napóleon udvarában madame Junot-val, Abrantès hercegnőjével szeretkezett,
                        megbosszulja magát. Ez a viszony mindössze öt hónapig tartott. Hatodik
                        hónapban a hercegnő részt vett a drezdai konferencián, és ott Lajos porosz
                        herceget tüntette ki kegyeivel. Gyönyörű volt ez a szerelem, s ki tudja,
                        meddig tart, ha a herceget a háborúban agyon nem lövik. A gyászesztendő
                        letelte után Karlsbad, ezernyolcszázkilencben Wien, ugyanannak az
                        esztendőnek őszén Prága, a következő évben ismét Wien a hercegnő
                        főhadiszállása. Ezeken a helyeken a württembergi trónörökös, Humboldt és
                        gróf Schullenburg, valamint újra Metternich töltötte be a hősi halált
                        szenvedett porosz herceg helyét.</p>
					<p>- Elég, elég! - riadt fel az ezredes, és a homlokára csöpögő pomádét
                        törölgette. - Átkozott fúria!</p>
					<p>A kapitány tovább böngészett a jegyzőkönyvében.</p>
					<p>- A következő évben, mikor Bagration herceg Borogyinónál elesett, Petrovna
                        Katarina hercegnő áttette hálószobáját Magyarország területére.</p>
					<p>- Ah, aoh!...</p>
					<p>- Hercegnőnk e szomorú esztendő nyarán Esterházy Nickerl kismartoni udvarában
                        gyászolt.</p>
					<p>- Undorító dolog.</p>
					<p>- De ne felejtsd el, Frédy, hogy Katarina Petrovna, aki hosszú és éppen nem
                        meddő diplomáciai múltja ellenére ma mindössze harmincegy éves, ezalatt a
                        tizenkét év alatt pillanatra sem szűnt meg Napóleon ellen izgatni az orosz,
                        német, osztrák, és angol kormányokat.</p>
					<p>- Hát akkor miért rajong most mégis Napóleonért?</p>
					<p>A kapitány arcán vitustáncot járt az illatos vizekkel pirosra áztatott bőr,
                        és szeme ravaszul hunyorgott:</p>
					<p>- Napóleon bukása után a hercegnő Párizsba rohant, hogy magát mint Napóleon
                        egyik legyőzőjét a cár, a porosz király, Schwarzenberg herceg és Blücher
                        mellett ünnepeltesse.</p>
					<p>- Aoh... ez téboly.</p>
					<p>- Ha a Marseillaise fölért egy hadtesttel, akkor
                        Bagration hercegnő megért nekünk legalább egy főhercegi hadtestparancsnokot.
                        Ám Metternich akkor már észre sem akarta venni régi fegyvertársát, Katarina
                        Petrovna Bagration hercegasszonyt.</p>
					<p>- Stefferl, te már huszonhárom esztendős vagy... Úristen, mikor fogsz te
                        megkomolyodni?</p>
					<p>- Ha Isten segít, soha.</p>
					<p>- Félek. Jobb volna, ha mellettem maradnál, és rólam vennél példát.</p>
					<p>- Parancsodra, drága ezredesem. De te azt kérdezted tőlem, hogy mi a
                        lélektani magyarázata a Bagration hercegnő Napóleon-imádatának. Hát most
                        tudod. A hercegnő e pillanatban gyűlöli Metternichet, és mindenkit imád,
                        akit ő gyűlöl. A hercegnő most átmenetileg forradalmár, lázadó amazon,
                        bosszúálló angyal, világfelforgató, alvilági démon. Egyébként azonban
                        rendes, megbízható diplomáciai hivatalnok. Metternichet ott hagyta
                        Párizsban, és barátnőjével, valamint komornájával kocsira ült, hogy Bécsben
                        szolgálattételre jelentkezzék. Útközben kirabolták, kocsiját, lovait
                        elszedték, s Turin és Milánó között egy szál ingben az országúton hagyták.
                        Átkozott olasz carbonarók! Irigylem őket. Hercegem, bevallom, soha ilyen
                        szerelmes nem voltam életemben. Metternich pedig valóban agylágyult fickó:
                        Én is láttam Récamier asszonyt; nem mondom, szép, szép, mint egy
                        Canova-szobor, de semmi lélek benne. Esküszöm, hogy fogalma sincs a
                        szerelemről. Ha a férfiak őrjöngve nem vonaglanának a lábai előtt, ő maga
                        bizonyára azt sem tudná, hogy fiú-e vagy leány. Ezt különben Metternich sem
                        tudja még róla - és mégis elhagyta érte Bagrationt. Minden csepp vérem
                        fellázad az ilyesmi ellen.</p>
					<p>Az ezredes nem tudta, hogy nevessen-e vagy bosszankodjék ennyi léhaságon.</p>
					<p>A kapitány azonban hirtelen nagyon komoly arcot vágott:</p>
					<p>- Te megfontolandónak tartod, vajon együtt utazzunk-e a hercegnővel, én
                        inkább azon tűnődöm, ne dobjam-e ki a kocsiból azt a dugóhúzó-embert.</p>
					<p>- Miért?</p>
					<p>- Bevallom, félek tőle. Hullaszaga van.</p>
					<p>A herceg rosszallólag csóválta a fejét:</p>
					<p>- Ne légy tiszteletlen az egyház emberével szemben.</p>
					<p>- Az egyház embere? Én inkább kígyóembernek néztem.</p>
					<p>- Nem ismered Werner Zakariást?</p>
					<p>- A nevét hallottam. Ha nem tévedek, színész.</p>
					<p>- Darabokat ír színházak számára.</p>
					<p>- Szóval jól sejtettem. Színházi kígyóember.</p>
					<p>- Református volt, porosz államtisztviselő, költő és világfi, de megtért, és
                        most jön Rómából, ahol katolikus pappá szentelték.</p>
					<p>Stefferl diadalmasan ujjongott:</p>
					<p>- Költő, színész és pap! Katona nem volt? Carbonaro, kém, titkosrendőr,
                        vándorkomédiás, cirkuszi táncos, hőstenor, léghajós, kígyóember nem
                        volt?</p>
					<p>- Vigyázz, bánj vele tisztességtudón. Kegyben van a császári udvarnál, a
                        bécsi szalonokban, a Maria am Gestade legnépszerűbb hitszónoka.</p>
					<p>- Abba a templomba sem teszem be a lábamat, Frédy. Werner Zakariás drámaíró
                        urat nem akarom látni az oltár előtt.</p>
					<p>- Istentelen vagy.</p>
					<p>- Nem. De az Istenhez vezető utat akkor már inkább Hofbauer Kelemen, a szent
                        szerzetes mutassa nekem, mint Werner Zakariás, a színműíró.</p>
				</div>
				<div type="chapter">
					<head>4</head>
					<p>Az idősebbik katonatisztet Windischgraetz Alfrédnek hívják. Születése családi
                        esemény volt a Windischgraetz hercegek körében, az anyja és az apja boldogan
                        állapították meg, hogy az újszülött meglepően hasonlít apai és anyai őseire,
                        akik az ebédlő faláról letekintve nyilván hasonlóképpen örvendeztek ezen.
                        Csecsemőkorában nagy feltűnést keltett azzal, hogy sohasem szennyezte be a
                        babaruháját, mert kétségbeesett oázással jelezte a baj közeledtét. Ettől
                        fogva azonban semmi rendkívülit nem lehetett rajta észrevenni; a katonai
                        iskolában kifogástalanul és hercegi őseihez méltóan megállta a sarat;
                        hadnagykorában olyan volt, mint akármelyik hadnagy, kapitánykorában senki
                        sem nézte volna őt ezredesnek, most pedig mint ezredparancsnok bámulatosan
                        hasonlít a többi osztrák ezredparancsnokhoz.</p>
					<p>A fiatalabbik tiszt, Széchenyi István gróf kapitány, nem katonai családból
                        származott; nem is végzett katonai iskolát; a napóleoni háborúk alatt mint
                        tizennyolc esztendős gyermek belépett az osztrák hadseregbe, mint valami
                        kaszinóba vagy vadásztársaságba. Abban az esztendőben folyt le a wagrami
                        csata, akkor vonult be Napóleon másodszor Bécsbe, akkor lett miniszter
                        Metternich, akkor írta meg Staël asszony könyvét Németországról, s ez
                        utóbbiak mellett természetesen eltörpül az az esemény, hogy Széchényi Ferenc
                        gróf, a felséges ausztriai császár aranykulcsos vitéze, valóságos titkos
                        tanácsos, az aranygyapjas rend lovagja, a nápolyi király St.
                        Januarius-rendjének nagykeresztese, Magyarország főkamarásmestere stb. stb.
                        két nagyobb fiával együtt Napóleon ellen küldötte Stefferlt, aki egyáltalán
                        nem hasonlított a többi mágnásgyerekhez, mert lényében volt valami
                        nyugtalanító és rendkívüli, ami néha örömöt, máskor súlyos aggodalmat
                        okozott szüleinek és nevelőinek. Stefferl azok közé a fiúk közé tartozott,
                        akiknek lelkében jó és rossz, égi és földi tulajdonságok nagyon is emberi
                        módon keverednek. Ép, ruganyos és erőteljes kis fickó létére már hatéves
                        korában látomásai voltak, és megjósolta a családi kastély elpusztulását.
                        Néha szertelenül vidám, pajkosságaival családjának és játszótársainak réme,
                        de éppen olyan szertelenül tudott dacoskodni és naphosszat álmodozni is
                        valami titkos búvóhelyen; általában véve hetyke volt és rátarti, de néha
                        nőies érzelgősség tört ki belőle, és attól féltették, hogy jelleme teljesen
                        asszonyossá, kicsinyessé s nyomottá fajul. A hadjáratok alatt azonban
                        megmutatta, hogy rettenthetetlen bátorság és hősiesség lakozik benne.
                        Szertelenségeiben és ellentétekkel teli lelke alkatában mégiscsak az apjához
                        hasonlított, aki az előkelő bécsi társaságban minden tekintélye és
                        szeretetreméltósága, gazdagsága és jósága ellenére egyedül és elhagyatva
                        élt.</p>
					<p>Széchényi Ferenc gróf Magyarországból, vagyis egy ismeretlen, misztikus és
                        félig ázsiai sztyeppéről származott, amelyet európai utazók néha
                        felkerestek, talpig felfegyverezett kísérettel, mintha Afrikába mennének
                        oroszlánvadászatra vagy a Nílus forrásának felkutatására. Ferenc gróf
                        azonban már többnyire Bécsben élt, ott születtek a gyermekei is, Bécs
                        városát gazdagította évi jövedelmének elköltésével, s nem vette rossznéven,
                        ha az angol vagy francia nagykövet éppúgy osztrák hazafinak tartotta őt,
                        akár csak a Liechtensteinokat, Lobkowitzokat vagy Windischgraetzeket.</p>
					<p>Az öreg gróf tehát éppen olyan volt, mint a többi Bécsben élő magyar mágnás,
                        a magyar mágnás pedig semmiben sem különbözött más európai népek
                        főnemeseitől, de a bécsi társaságban a borotvált arcú, alacsony, vézna és
                        beteges, vastag orrú, sárga arcú, rövidlátó és szembajos Széchényi Ferencet
                        mégis különc, hóbortos embernek tartották. Ennek talán az volt az oka, hogy
                        a legellentétesebb tulajdonságok ütköztek ki jelleméből, aszerint, amint a
                        bécsi arisztokrata vagy a magyar főnemes hatalmasodott el benyomásokra
                        hirtelen reagáló lelkén. Egyik mágnástársa úgy jellemezte őt, hogy egyik nap
                        istentagadó, a másik nap bigott katolikus, egyik nap égő lelkű hazafi, a
                        másikon rajongó aulikus, egyik nap szabadkőműves forradalmár, a másik nap
                        csökönyös konzervatív. Ebben sok az igazság; de többé-kevésbé kétlelkű volt
                        akkor minden ember, különösen az öregek, akik fél lábbal a rokokó világban,
                        másikkal a francia forradalomban jártak; lelkük egyik fele egzaltált,
                        emberboldogító eszmékért rajongott, a másik megrémült a forradalom
                        következményeitől.</p>
					<p>Ha Ferenc grófnak eszébe jutott, hogy ott a Duna mentén, a Kárpátok alatt, a
                        régi Pannónia és Dácia helyén van egy kis ország, amelyben az Isten a
                        Széchényieket olyan bőkezűen ellátta földi javakkal, akkor megduzzadt a
                        lelke, kicsordult a szíve, elfogta valami ködös érzelgősség és szerelem
                        azzal a mostoha, elmaradt, árva kis hazával szemben. Egy ilyen érzelmes
                        pillanatban odaajándékozta drága sok könyvét annak a szegény Duna menti
                        Magyarországnak; valami múzeumfélét alapított a Duna két partján épült,
                        falusias jellegű, poros, piszkos és német lakosok által lakott magyar
                        fővárosban. Ha pedig olykor-olykor pazarul kitett magáért mint főúr, mint
                        gazdag ember, mint gőgös és pazarló kiskirály, azt is azért tette, hogy
                        legalább ezen a réven szerezzen tekintélyt árva, öreg kis édesanyjának,
                        Magyarországnak. Gazdagabbnak akart mutatkozni, mint egy angol lord,
                        finomabbnak, mint egy francia márki, gőgösebbnek, mint egy spanyol grand.
                        Széchényi Ferenc gróf, amikor az országgyűlés megbízta, hogy a nápolyi
                        király tiszteletére, mint rendkívüli követ emlékérmet vigyen, és a magyarság
                        üdvözletét tolmácsolja, mindjárt ötven aranyérmet, száz ezüstöt és ezer
                        bronzot veretett, hogy elkápráztassa a bécsieket, a nápolyiakat és az egész
                        világot; az utazás költségeit saját erszényéből fedezte, és úgy utazott,
                        mint egy uralkodó herceg. Ezekért a dolgokért tartották különcnek és
                        hóbortosnak.</p>
					<p>Pedig Széchényi Ferenc gróf voltaképpen pedáns, meggondolt és gyakorlati
                        érzékű ember, a maga legbensőbb énjében. Bőkezű volt, amikor a család
                        fényének fitogtatásáról volt szó, de minden garast a fogához vert, hogy
                        bőkezűsége és hiúsága romlásba ne döntse. A tizennyolcadik és
                        tizenkilencedik század fordulóján mérleget készített, és abból kitűnt, hogy
                        ámbár több mint kétmillió forintra rúgtak terhei és adósságai, ezzel szemben
                        huszonöt év alatt a mérleg mégis hatszázhuszonnyolcezer forinttal javult. A
                        század eleje óta birtokai gyarapítására és közcélokra majdnem négymillió
                        forintot áldozott. Ebből egymillió-kétszázezer forintért új földeket vett,
                        egymillió-kétszázezer forintot fordított építkezésekre,
                        kétszázhatvanháromezret csatornázási, árkolási, erdőírtási és szabályozási
                        munkálatokra, a könyvtárára pedig majdnem félmilliót.</p>
					<p>A Széchényi családban egyébként mindenki, fiú és leány egyaránt, különös és
                        szokatlan egyéniség volt. A legidősebb fiú, Lajos gróf, széles szájú,
                        széles homlokú, széles ajkú és széles állú, keskeny bajuszú és göndör hajú
                        ember, hamar elidegenedett két kisebb fiútestvérétől. Csaknem állandóan
                        Bécsben élt, a herrengassei bérházban, mégpedig a legutóbbi időkig az öreg
                        kegyelmes úrékkal közös háztartásban. Az öreg gróf azonban éppen most vett
                        házat a Landstrassén, s legutóbbi levelében megírta István fiának, hogy mire
                        hazajön, talán már nem is leli őt a herrengassei régi lakásban; de ott leli
                        maga helyett Lajost és feleségét, valamint a hárfákat, hegedűket,
                        zongorákat, brácsákat, kürtöket és csellókat, az egész műkedvelő színházi és
                        operaházi felszerelést, a kosztümöket s díszleteket, amelyek nélkül Lajos
                        grófék egyetlen napig sem tudtak élni.</p>
					<p>A középső fiú, Pál gróf és felesége, a szép O’Meade Karolina, szintén Bécsben
                        élnek.</p>
					<p>Leánytestvérei is vannak István grófnak. Az egyiket Franciskának hívják, és
                        Batthyány Miklós gróf felesége. Franciska nyolc évvel idősebb Istvánnál;
                        férjével, aki szolgálattevő kamarás és udvari titkár, hol Pinkafőn, hol
                        pedig Bécsben él, valamiféle kétségbeesett és hősies ellenségeskedésben,
                        amely egyszer viharos szakításra is vezetett, de most már halk és rezignált
                        közönnyé csillapodott le. Az ő házuk is tele van mindig emberekkel.
                        Franciska grófnő - akit a családban Fannynak hívnak - szereti a végleteket:
                        a papokat és a színészeket, a hercegeket és a muzsikusokat; a vidám
                        színielőadásokat és az önkínzásig menő lelkigyakorlatokat. Ha nem volna a
                        gazdag és előkelő Széchényi család sarja, most bizonyára mint festőművész
                        vagy karikatúra-rajzoló járná a világot. Vázlatkönyvében már az egész
                        családot megörökítette.</p>
					<p>Másik nőtestvérét, Zsófiát Zichy Károly gróf kamarai elnök Ferdinánd nevű fia
                        vette feleségül. Zsófia nem sokkal idősebb, mint ő; szép szál,
                        pirospozsgás, fekete hajú és fekete szemű magyar menyecske, okos, nyugtalan,
                        zabolátlan vérmérsékletű, akárcsak István. Arca, modora, termete is hozzá
                        hasonlít. Férje, Ferdinánd gróf kissé egyoldalú, száraz, de jólelkű
                        katonaember; nem lehetett megtudni soha, vajon szerelmes-e a feleségébe,
                        vagy csak mérhetetlenül hiú a szépségére. Mindegy. Boldog házasság.
                        Ferdinánd gróf is részt vett a Napóleon ellen viselt háborúkban, s a
                        harcterekről olykor-olykor lelkes, bár kissé együgyű leveleket írt a
                        feleségének.</p>
					<p>Ez volt a Széchényi család. Valamennyi tagja külön utakon járt, vagy
                        egyszerre több úton is, de két ponton mindig találkozott: minden gyermek
                        imádta az apját és anyját, és az egész család nem titkolt büszkeséggel,
                        boldogan dédelgette és kényeztette a legfiatalabb Széchenyit: a
                        különösképpen hóbortos, de mindig vidám, hetyke, mindig szellemes, de kissé
                        frivol, vakmerő és rakoncátlan Stefferlt.</p>
					<p>Stefferl volt a hős, Stefferl volt a jövendőbeli tábornagy vagy
                        külügyminiszter, az egyetlen családtag, akinek jövője van, a többinek csak
                        múltja. Szemtől szembe ugyan senki sem bánt vele másképpen, mint komolytalan
                        és léha piperkőccel, szoknyavadásszal és tékozlóval; háta mögött azonban
                        áhítattal beszéltek róla, és önként elismerték őt, a legfiatalabbat, a
                        család fejének. István gróf mindezt az elkényeztetett legkisebb gyermek
                        angyali háládatlanságával és ellenállhatatlan zsarnokságával vette
                        tudomásul. Senki iránt nem mutatott tiszteletet, kivéve apját, akit bárhol
                        járt, bármilyen helyzetben, mindig elhalmozott hódolatteljes és szívből
                        fakadó gyengéd leveleivel. Elárasztotta a harcterektől és Párizs városából
                        is, amelybe a lipcsei csata után a győztes Schwarzenberg herceg oldalán
                        vonult be. A párizsi éjszakák után testi és lelki kimerültségének legmélyebb
                        pontján is órák hosszat írta leveleit haza. A legtöbbet szeretett
                        édesatyjának, nagyságos és méltóságos Széchényi Ferenc grófnak, néhányat
                        pedig sógornőjének, Karolinának és Karolina húgának, lady Selinának. Most
                        mint az ötödik számú ulánusezred kapitánya, az olasz Torinón át érkezik
                        Bécsbe. Torinóban diplomáciai megbízatást teljesített Windischgraetz Alfréd
                        lovassági ezredes oldalán, hogy a szardíniai királyt I. Ferenc császár
                        nevében régi trónjába ismét beiktassa. István gróf mellén akkor már az orosz
                        Vlagyimir-renden és a porosz király katonai érdemkeresztjén kívül ott
                        csillogott a szardíniai Mauritius- és Lazarus-rend keresztje is, s a
                        szemében ott csillogott az a boldog öröm, hogy hétéves katonai szolgálat
                        után végre megláthatja Lajost, Pált, Fannyt, Zsófiát és mindnyájuk kegyelmes
                        jó apját és anyját.</p>
				</div>
				<div type="chapter">
					<head>5</head>
					<p>Hajnalban értek Bécs közelébe. A Wienerwald sötét, lomboktól beárnyékolt
                        útjain a postakocsis minden eddiginél vidámabb kürtszóval üdvözölte a
                        Stefanskirche tornyát, amely, mint egy égre meredő, karcsú obeliszk,
                        messziről integetett a jövevényeknek. Kocsijuk most fél tucat apró falucskán
                        vergődött keresztül, a házak elé tóduló bámész parasztoknak valóságos
                        sorfala között, akik hangos kurjongatással és vigyorgó arccal köszöntötték
                        és búcsúztatták őket. A bécsi kocsis szíve dobogott a császárváros láttára.
                        Valami meghitt légkörbe került ember, állat, férfi és nő, herceg és
                        komornyik, a lovak vidámabban szedegették fáradt lábaikat, s mintha maga a
                        nagy, fehér, fényesre lakkozott batár is egy oktávval magasabb hangon
                        dübörgött volna a frissen kavicsozott országúton, amely fehér szalagjával
                        eltűnt a Mariahilfer Linie alatt. A város küszöbén rendőrtisztviselők és
                        vámőrök megvizsgálták a postakocsit, s amikor tudomást vettek arról, hogy
                        milyen előkelőségek érkeztek Bécsbe, kihúzták magukat, arcuk komolyra nyúlt,
                        hódolat meredt a szemükből, és tisztelegtek. Az utas érezhette, hogy most
                        már biztos helyen van, a császárváros langyos légkörében, titkos- és
                        egyenruhás rendőrök oltalma alatt, a rend és nyugalom várában, s eszébe
                        juthatott, hogy ezen a renden még Napóleon rettegett katonái, a kétszeres
                        megszállás, a félelmetes császár jelenléte, az ostrom, a hadisarc és egyéb
                        háborús csapások sem tudtak erőt venni. A külvárosokban már mindenki talpon
                        volt.</p>
					<p>- Ezek mind bennünket várnak? - kérdezte Stefferl széles mosollyal. - Ez
                        aztán a fogadtatás!</p>
					<p>Bagration hercegnő tréfásan bólogatott:</p>
					<p>- Hiába, egyetlen város van csak a világon, egyetlen Bécs - és halkan dúdolni
                        kezdte az ismert bécsi gassenhauert.</p>
					<p>Windischgraetz herceg megállította a kocsit, és megkérdezte, hogy mit vár ez
                        a sokadalom.</p>
					<p>- A császárt, a császárt - szólt be egy vámőr -, a császár most jön
                        Franciaországból. Schönbrunn felől jön.</p>
					<p>Az utasok meghökkentek. Féltek, hogy megzavarják a császári
                        diadalmenetet.</p>
					<p>- Mikor jön a császár?</p>
					<p>- Mindjárt itt lesz. Nyolc órakor jön.</p>
					<p>Hajnali négy óra volt akkor. Ezek a jámbor alattvalók nyilván már éjfélkor
                        kiözönlöttek az útra, amelyen a császár megérkezik. Talán le sem feküdtek,
                        hogy el ne szalasszák azt a boldog pillanatot.</p>
					<p>A kocsi továbbrobogott. Hamar elérte a Glacist, azt a szélesen kígyózó,
                        fasorokkal beszegett, tisztára söpört töltést, amely bekerítette a várost az
                        ősi bástyafalak helyén. Azután megint hidak, bástyák és beboltozott árkok,
                        tornyok és kapuk következtek, s ezeken keresztül lehetett bejutni az ősi
                        belvárosba. Ott még mindenki aludt. Kihaltak voltak az utcák, csak a
                        pékműhelyek, kiskocsmák, tejes- és fűszeres boltok ajtajában álldogáltak
                        álmos szemű legények és lányok. Néhány ablak kinyílt, lakájok és szobalányok
                        feje jelent meg az ablakban, átkiabáltak egymásnak, hogy ma megjön a
                        császár, és csillogó szemmel néztek a batár után. A házak erkélyén vígan
                        lengette a szél a lobogókat, fenyő- és virágfüzérek lógtak a falakról,
                        amelyeken belül még aludtak az arisztokraták s a gazdag kereskedők. A Burg
                        udvarán testőrök, katonák, kulcsárok, írnokok, komornyikok, lovászok
                        összevissza szaladgáltak, várták az ébresztőt - a császár jön, a császár
                        jön! -, az egész udvar lázas izgalomban reszketett, csak II. József császár
                        bronzszobra állt ott mozdulatlanul és fenséges közönnyel, mint mindig.</p>
					<p>A Graben fiákerosai odavágtattak a nagy postakocsi elé, hogy lakásukra
                        szállítsák a vendégeket, mielőtt a nagy parádé, a császár fogadása
                        megkezdődik.</p>
					<p> Kétszázötvenezer ember lakott a császárvárosban, de ez a kétszázötvenezer
                        ember olyan illedelmesen és szerényen élt, hogy alig lehetett őket
                        észrevenni. Semmi nyüzsgés, semmi tolakodás. A gyönyörű barokk paloták,
                        amelyeket Fischer von Erlach és Hildebrandt Lukács építettek, szintén
                        illedelmesen és szerényen álltak egymás mellett. A belváros kicsiny volt és
                        halk, s a Burg környékén lábujjhegyen jártak az emberek, hogy a felséges
                        család álmát ne háborgassák; a templomok nyitott ajtain keresztül
                        tömjénillat áradt az utcákra, s a Grabenen tisztességtudó utcalányok
                        lesütött szemmel járkáltak, mint a zárdanövendékek - nem, beszélni sem lehet
                        arról, mintha az osztrák császárváros a fekete füstös, ködös, dübörgő,
                        lüktető életű Londonnal vagy a céda, színpompás, forradalmár és buja
                        Párizzsal akart volna vetélkedni. A bécsi Olümposzon németek, magyarok,
                        csehek, lengyelek, olaszok és dalmaták - hercegek, grófok és nemesek -
                        boldog örömben élvezték az istenek nyugalmát és finom erkölcstelenségét; a
                        bécsi alvilágban pedig özvegyasszonyok, árvák, könnyes szemű apák és anyák
                        az istenek örök igazságtalanságába vetett hittel gyászolták a napóleoni
                        háborúk elesett harcosait. A Burgtheaterben Krones, Schröder, Müller,
                        Anschütz és Horn játékának lelkesen tapsolt a bécsi arszlán és a schwärmende
                        Jungfrau, az Operában viszont Szontágh, Unger, Schröder-Devrient éneke hozta
                        lázba az orgonistákat, filharmonikusokat, kamarazenészeket, diákokat és
                        grófkisasszonyokat. Mozart, Haydn és Beethoven szelleme lebegett a
                        koncerttermek és a templomi kórusok fölött még akkor is, amikor francia
                        gránátosok meneteltek végig a Herrengassén, és Schönbrunnban a korzikai
                        rabló szőtte terveit a Habsburg-monarchia feldarabolására. Egy kis francia
                        világ támadt ugyan a színházak környékén, az asszonyok párizsi divat szerint
                        görögös ruhában, félig meztelenül dideregtek a Práter és a Burgbastei hűvös
                        sétányain, az Apolló-teremben és az Elyseumban francia katonák rontották a
                        bécsi nők erényeit, a mosónők kicsit kacérabbak lettek, a fiákerosok
                        szemtelenebbek, a kávéházak mozgalmasabbak, a zsebtolvajok ügyesebbek - de
                        a bécsi nép azért megtartotta gyengéd és naiv báját, patriarkális
                        szokásait, hagyományos ájtatosságát, s a szalonokban a földkerekség
                        legunalmasabb teaestélyein áhítattal hallgatták Schlegel Dorottya, Brentano
                        s a kikeresztelkedett zsidóasszonyok álszent spiritualizmusát.</p>
					<p>Bécs még csendesen pihegett a francia megszállások izgalma után, s most
                        bűnbánóan várja, hogy visszajön a császár s vele az enyhe és gyengéd apai
                        zsarnokság, amely ha kissé meg is butítja őket, de vigyáz is rájuk, mint
                        öreg, tapasztalt, kotkodácsoló tyúk a csirkéire. Megrázó eseményekben,
                        elképesztő újdonságokban, égnek, földnek, embernek csodáiban azért most
                        sincsen hiány. Nagy dolog, ha Beethoven a zeneegyesület épületében vagy a
                        Lichnovszky-palotában, Rasumovszky hercegnél vagy a Szent István-dómban
                        valamelyik új szerzeményét bemutatja; nagy dolog, ha Mayseder József
                        hegedűművész hangversenyt ad valamelyik koncertteremben, s ha a Práterben
                        felszáll a léghajó. Kisebb-nagyobb dolgok történnek az Ochsenmühle és a
                        Volksgarten kávéházaiban, Döblingben, Hietzingben, Schönbrunnban, a
                        külvárosi kocsmákban, népünnepélyek, lottójáték, fáklyászenék, disznóölések
                        és névnapok alkalmával. Például szép dolog volt, amikor a lerchenfeldi
                        Práterben egy hétesztendős leányt mutogattak, aki egy mázsa és ötven fontot
                        nyomott, s nagy feje, temérdek melle, vastag keze-lába, kék szeme,
                        gesztenyeszín göndör haja bámulatba ejtette az embert. Mindig lehetett látni
                        Bécsben nagy dolgokat, hol egy nagy hadvezért, hol egy nagy és furfangos
                        gépezetet, hol egy nagy minisztert, hol egy nagyszabású ökröt, amelynek
                        súlya tizenkilenc mázsa ötven font, magassága hat sukk, hosszúsága kilenc
                        sukk és öt coll, de rövid volt a szarva - vagy egy férjet, aki jóval nagyobb
                        szarvakat viselt. Ám a legnagyobb dolog most van készülőben.</p>
					<p>Június közepe felé hirdetményeket ragasztottak Bécs házaira, amelyben
                        figyelmeztették a polgárokat, hogy készüljenek a császár fogadtatására. A
                        császár Napóleont elkergette a francia trónról, visszavette tőle leányát,
                        Mária Lujzát, s most hazajön, hogy népeit tovább is békességben és csendben
                        boldogítsa. Schönbrunnban kihirdették, hogy június tizenhatodikán senki se
                        dolgozzék, semmiféle kocsma, sörház vagy bolt nyitva ne legyen, az utcákon
                        senki se lovagoljon, vagy kocsikázzék, minden kapu egész nap, sőt a
                        rákövetkező éjjel is nyitva legyen, mert rettentő tolongásra lehet számítani
                        - megjön a császár, megjön a császár -, tehát az udvarokban is helyet kell
                        készíteni a megtorlódott néptömegeknek.</p>
					<p>Másnap Schönbrunn már kora hajnalban talpon volt, Bécs pedig hat óra felé
                        felkerekedett, hogy eléje menjen a császárnak. Kimentek eléje a grófok,
                        bárók, polgárok, a magisztrátus, a német, cseh, lengyel gárda és egy ezred
                        dragonyos. A magyar mágnásoknak csak az inasai is olyanok voltak, mint a
                        gárdisták. Maguk és lovaik az arany, ezüst, skarlát, gránát s nyuszt
                        káprázatos pompája alatt verejtékeztek. Kimentek a császár testvérei, a
                        trónörökös, a főhercegek, köztük a magyar nádor, sújtásos, aranyzsinóros,
                        ékköves huszáregyenruhában, alig tudva megfékezni aranyos csikósszerszámmal
                        és sallangokkal kantározott fekete, vad lovát; kiment száz férfi és száz
                        leány, tíz- és tizenkét esztendős gyermekek serege tiszta fehérbe öltözve; a
                        férfiaknak olajág a jobb és borostyánkoszorú a bal kezükben, a leányoknak
                        pedig karjukon kis kosár, amelyből virágokat szórtak a császár lábai elé.
                        Így ért be a menet a városba, mialatt az ágyúk szünet nélkül dörögtek a
                        bástyán, este pedig kivilágítás és nagy tűzijáték volt. Ennek a napnak
                        szépségét lehetetlenség leírni vagy kibeszélni; valóságos hegyet lehetett
                        volna rakni a kivilágításnál használt olajos poharakból, nagy falut lehetne
                        felépíteni a közönségnek épült tribünökből és állásokból, nagy könyv telnék
                        ki a lángbetűkkel fényeskedő feliratokból. A lakatosok kiszámították, hogy a
                        mécseseket tartó poharak számára negyven mázsa drótot dolgoztak fel.
                        Egyszóval oly szép és ritka dolog volt ez, amilyet ez ideig még maga Bécs
                        sem látott, és nagy idő fog eltelni, amíg ez valaha megismétlődik.</p>
				</div>
				<div type="chapter">
					<head>6</head>
					<p>István gróf fiákerje először a Herrengasse 18. szám alatt levő gróf Wilczek
                        ház előtt állt meg; ebben a házban született, itt töltötte élete első
                        tizenhét esztendejének mintegy a felét, innen indult a napóleoni háborúkba,
                        ide tért pihenni a fegyverszünetek és szabadságolások alatt, itt felejtette
                        el a magyar nyelvet, amelyet dajkájától s apja magyar gazdatisztjeitől
                        tanult, itt ismerte meg a kamaszkor örömeit, a titkos kalandokat Pál
                        bátyjának, a komornáknak és a lakájoknak, az arisztokrata sihedereknek és a
                        Theater an der Wien balettpatkányainak vezetése alatt. - István gróf egészen
                        elszomorodott, amikor meghallotta, hogy szülei már elköltöztek a régi
                        házból, sőt bátyja, Lajos gróf és felesége sincsenek otthon.</p>
					<p>Kihajtatott tehát a bástyán túl levő Landstrasséra, amely Bécs most fejlődő
                        új mágnásnegyedét szeli keresztül. A frissen épült főúri kastélyokat
                        díszkertek, azokat pedig terméskő vagy vasrács kerítések ölelik körül,
                        nagyjában párhuzamosan haladva a Duna-ággal a Dominikánus-bástyán és a
                        Stubenthoron keresztül a város szíve felé. A kocsi megállt egy
                        háromemeletes, komoly és csendes ház előtt, nem messze az orosz nagykövet
                        görög stílben épült csodapalotájától.</p>
					<p>Nem volt otthon senki. József, a vén kulcsár fogadta, s a lépcsőházban
                        röviden tudtára adta, hogy az első emeletet az öreg excellenciás pár, a
                        másodikat Fanny grófnő és a férje lakja, a harmadikon István grófnak, a
                        rokonoknak és vendégeknek rendeztek be lakosztályokat.</p>
					<p>Végighaladt a folyosókon, fel- és leugrálva lépcsőkön, mint egy csintalan
                        suhanc, bekukkantott a szobákba, hirtelen szemügyre vette a berendezést,
                        lerohant az istállókba és kocsiszínekbe - megelégedetten bólogatott, vagy
                        epésen rázta a fejét. Már kisgyermekkorában szenvedélyesen bírálgatott
                        mindent; egyéni ízlése, vérmérséklete, különcködésre hajló szeszélye
                        szerint. Az új házzal nagyjában meg volt elégedve. József jelentette, hogy a
                        család a császár elé ment.</p>
					<p>- Ah, az én öregem lojális ember - állapította meg magában kissé sajnálkozva,
                        és ellágyultan gondolt arra a sok bántalomra, amely őt a császár részéről
                        érte.</p>
					<p>Levetkőzött és fürdőt kért.</p>
					<p>Behozták a gumikádat, és vizet melegítettek. Eszébe jutott, hogy Párizsban
                        mennyi bosszúsága volt, ha fürdeni akart. El kellett küldeni a
                        fürdősemberért, az hozott magával egy vasból vagy fából összetákolt, szűk
                        hordót, és a forró vizet a földszintről, cipelték fel kannákban,
                        végigcsepegtetve lépcsőt, padlót szőnyeget, bútort; ha neki háza lesz,
                        fürdőszobát építtet bele, márványkáddal, valamiféle kályhával, amely ott a
                        szobában melegíti a vizet, zuhannyal és gőzfejlesztő készülékkel. Fürdés
                        közben rájött, hogy ezt csak akkor valósíthatja meg, ha külön háztartása,
                        külön palotája és cselédsége lesz. Ehhez pedig semmi sem kell más, mint hogy
                        megházasodjék. Nos, hát megházasodik! Tekintete a bal karjára esett, arra a
                        helyre, amelyre tizennyolc éves korában tűvel rákarcolta sógornője húgának
                        nevét.</p>
					<p>- Selina, Selina - mormogta maga elé, és elmosolyodott. A kis Sel. Most már
                        tizenhat éves, és négy év óta a menyasszonyom - nevetett, s a vizet nyakára,
                        vállára, mellére locsolta bőségesen. - Menyasszony, csak senki sem tud róla.
                        Titkos menyasszony. Csak attól félek, hogy haragszik rám. Az utolsó hónapban
                        elfelejtettem neki levelet írni.</p>
					<p>Künn zúgtak a harangok, a levegőben hódolatos áhítat zsongott, mint Úrnapján
                        vagy a feltámadás körmenete alatt. Megjött a császár, neki is a schönbrunni
                        úton volt a helye. De ő, ha meg kell vallani az igazat, nem kíváncsi a
                        császárra, megcsömörlött a díszszemléktől s a katonai parádéktól; olyan
                        látványosságban, mint aminő Párizsban volt a szövetséges hadseregek
                        bevonulásakor, az életben úgysem lesz része; attól is irtózott, hogy
                        díszruhát öltsön, fáradt volt, és egészen más dolgokon járt az esze. Ámbár,
                        ha tudná, hogy a zsúfolt tömegben hamarosan rátalál a szüleire és
                        testvéreire... nem, mégsem megy, itthon várja meg őket.</p>
					<p>Kiugrott a kádból. Lefeküdt a díványra és ábrándozott. Hát most itthon van,
                        és legalább egy esztendőre szabadságot kér. Új életet kezd. Párizsban,
                        francia és orosz tisztek között szégyenkeznie kellett sokszor a
                        tudatlansága miatt. Irodalmi, művészeti, történelmi vitákhoz nem tudott
                        hozzászólni, és egy francia tiszt, Joachim Trogoff, királypárti bretagne-i
                        nemes ezt a kétértelmű bókot mondta róla: Széchenyi az emberrel
                        megszeretteti a tudatlanságot.</p>
					<p>Aztán elképzelte, hogy Sel a felesége. A kis Sel, okos, kedves, jó és
                        szerelmes... de bizonyos, hogy édesapja és anyja ellenezné. Pál házassága is
                        nehezen ment Sel nővérével, Karolinával. O’Meade Karolina letérdelt az öreg
                        Széchenyi elé, és zokogva könyörgött neki, hogy ne akadályozza
                        boldogságukat... Nem is érti, miért ellenezték. A lady jó ír családból való;
                        apja Richard Earl of Clanwilliam, Irland peerje, anyja gróf Thun Karolina -
                        egyikük ellen sem lehet senkinek kifogása. A lord birtoka Down, Tipperary és
                        York grófságokban van, Anna királynő adta nekik a viscount, VI. György az
                        earl címet; igaz, hogy nem gazdagok - de az csak nem lehet oka az
                        ellenszenvnek? Karolina és Selina egyetlen fiútestvére, Richard lord, még
                        csak tizenkilenc éves, valóságos csodagyerek, akinek roppant karriert
                        jósolnak Angliában. A lányok itt nevelkedtek Bécsben, Lichnovszky Károly
                        herceg házában a nagynénjüknél, mert szüleiket kisgyermekkorban
                        elveszítették. Mi lehet itt a baj? Szegény kis Sel! Sokat kell még
                        küzdenünk, hogy egymásé lehessünk!</p>
					<p>Annyira elragadta ez a gondolat, hogy felugrott és öltözködni kezdett. Meg
                        kell tudnia, hogy beteg-e még Sel. Ha beteg, akkor nem mehetett el a császár
                        fogadtatására, s boldog lesz, ha látja, hogy ő az első, akit felkeresett.
                        Ezzel kiengeszteli. Szegény, drága kis Sel, repülök hozzád, bocsánatot kérek
                        tőled, és jóváteszek mindent.</p>
					<p>És elment a Lichnovszky-palotába.</p>
				</div>
				<div type="chapter">
					<head>7</head>
					<p>- Tante Lulu, nincs ma levelem?</p>
					<p>- Hallgass, kicsim, a császár szemlét tart a helyőrség felett.</p>
					<p>A házban mindössze csak ők ketten voltak otthon. Mindenki Schönbrunnban volt;
                        az egész hercegi család, az egész ház, az egész Herrengasse, az egész
                        császárváros.</p>
					<p>- Miért van ilyen csönd?</p>
					<p>- A császár imádkozik.</p>
					<p>- De én biztosra vettem, hogy ma végre levelet kapok.</p>
					<p>A beteg mellett csak egy fiatal hölgy maradt otthon ápolónőnek, a hercegi pár
                        fogadott leánya, de neki is csak a teste volt ott a betegszobában. Lelke
                        künn repdesett a Prater roppant pázsitján, a kettős félkörbe felállított
                        csapatok ezernyi és ezernyi tömege fölött, úgy, ahogy azt a főpróbán látta,
                        titokban, tegnapelőtt, a Glacis egyik magas kaputornyából. Lulu grófnő most
                        odaképzelte a ragyogó testőrséget, az öreg hercegérsek fenséges alakját,
                        ahogy az oltáriszentséget magasra tartja, s ebben a földöntúli némaságban
                        megáldja vele azt az emberiséget, amelyet Napóleon életben hagyott.</p>
					<p>- Add csak ide a leveleit! - rimánkodott bele a nagy csöndbe a kis lady, és
                        párnája alól kinyújtotta gyermekes karját.</p>
					<p>Lulu tante odaadta. Nagy csomag levél volt. Lady Selina kiteregette, és
                        egyenként a kezébe vette valamennyit. Nem, azt nem lehetett ráfogni ezekre a
                        levelekre, mintha tele volnának szerelemmel és epekedéssel. Selina ezt arra
                        magyarázta, hogy szerelmüket még titokban kell tartaniuk, márpedig a
                        leveleket más is elolvashatja. Az első levél még Magyarországból szól. Arról
                        ír Stefferl, hogy ők hárman, a Széchényi fiúk, szépen felosztják maguk
                        között a földi élet rendjét. Lajos diplomata lesz, vagy politikus, Pál
                        otthon marad a gazdaságban, ő pedig katona marad, és hébe-korba
                        végiglátogatja a testvéreket. Már szinte látja, hogy Pál mint szemfüles
                        gazda ide-oda lót-fut kurta nankingkabátjában a kastély körül, látja mint
                        szerelmes férjet a szerelmes Karolina mellett, és látja mint papát,
                        körülzsibongva aprócska Palkók seregétől, akiket ő, a vén kürasszír, nehéz
                        csizmáiban addig fog hajszolni, amíg egyiket a másik után kézre kerítve,
                        hatalmas csókokat nyomhat pufók arcocskájukra.</p>
					<p>A kis Selnek erre a levélre nagyon megfájdult a szíve. Hiszen itt nem róla,
                        hanem Karolináról van szó. De aztán megvigasztalódott. Stefferlnek
                        alakoskodnia kell, és Karolinát tulajdonképpen Selinának hívják... és
                        Palkók helyett aprócska Stefferlek... a sápadt kis lady egész a nyakáig
                        elpirult erre a gondolatra.</p>
					<p>Egy másik levélben azt írja Stefferl, hogy egész életében nem tenne egyebet,
                        mint járná az erdőket és lődözné a vadat, kergetné a rókát, mert a lovat
                        éppen úgy szereti, mint a vadászatot... “de nem leszek ám valami tudós
                        vadász, aki az erdészethez is ért, hanem reggeltől estig kalandozó, puskás,
                        vén korhely”.</p>
					<p>Sel összeráncolta a homlokát. Puskás, vén korhely. Ebben a levélben ő megint
                        nincs benne. Most már megcsillant egy könny a szemében. Aztán mindig több és
                        több könny, mert panaszkodó levelek kerültek a kezébe, Stefferl
                        megbetegedett, láza van, két hétig Prágában fekszik, aztán újra kimegy a
                        harctérre, szakad az eső, hol a ködtől, hol a felhőktől nem lehet látni
                        tízlépésnyire sem, hideglelése van, leesik a lóról, aztán kartácstűzbe jut,
                        feldagadt lábbal nyargalászik heteken át, végre Teplitzbe kerül a
                        hadikórházba. Szegény kis Stefferl! Egyik lovat a másik után lövik ki alóla,
                        és mégis eszeveszett feladatokra vállalkozik, keresztülnyargal ellenséges
                        arcvonalakon - hát nem öngyilkosság ez? -, de hála isten, most már unni
                        kezdi a csetepatékat, vágyik haza a családi körbe, ahol olyan édes és meleg
                        gyermekkora volt.</p>
					<p>Selnek záporosan hullnak a könnyei. És még akkor is csak könnyein keresztül
                        tud mosolyogni, amikor egy Frankfurtból keltezett levélben Stefferl leírja
                        a maga marcona külsejét, hegyesre nyírott kecskeszakállával, kackiás
                        bajuszával; olyan az ábrázatja, mint egy spanyol inszurgensé, alig várja,
                        hogy valamiféle kósza festővel találkozzék, aki meg fogja örökíteni
                        fantasztikus téli ruházatában, életnagyságban, s a képet megküldi neki.</p>
					<p>Selina átlátszó arcocskája haragosan megnyúlt, amikor az utolsó levelet
                        olvasni kezdte. A levél a lipcsei csatából jött.</p>
					<p>“...A tábornagy ismét Blücherhez küldött, akivel nem volt összeköttetésünk.
                        Ezer akadály közt, részint gyalog, részint lovon Isten segítségével elértem
                        egy falut. Francia katonák és vasvillás parasztok úgy meghajszoltak, akár a
                        nyulat. Ködös éjszakán, leégett falvakon, kifosztott kastélyok udvarán
                        keresztül bolyongtam, anélkül hogy egyetlen lélekkel találkoztam volna.
                        Isten látja lelkemet, ha rögtön kvietálnom lehetett volna, szívesen lemondok
                        minden dicsőségről, amely a hadjárat alatt még reám várakozhatik. A
                        véletlenre bízva magam, fáradt léptekkel cammogtam a sötét éjszakában.
                        Egyszer csak valami ingoványba süppedtem. Lovam eleinte erőlködött, hogy
                        kievickéljen a szennyes posványból, de aztán megadta magát a sorsnak. Mindig
                        mélyebbre és mélyebbre süppedt, én ráhajoltam a ló nyakára, és Istennek
                        ajánltam lelkemet. Az égről egyetlen csillagszem sem nézett le ránk.
                        Rettenetes csönd...”</p>
					<p>A kis ír leány felsikoltott. Tante Lulu az ablakból ijedten kapta hátra a
                        fejét:</p>
					<p>- Mi lelt, Sel, drága szívem?</p>
					<p>- Hallgass csak ide!</p>
					<p>S aztán fennhangon olvasni kezdte:</p>
					<p>- “...Éreztem, hogy elveszett minden. Nincs más hátra, mint hogy főbe lőjem
                        magam.”</p>
					<p>Sel keservesen zokogott.</p>
					<p>- Légy csendben, szívecském, ebben a pillanatban áldják meg a seregeket -
                        csitította őt Lulu tante, aki ezúttal huszadszor hallotta a levél tartalmát.
                        De a kis Sel csak tovább kínozta magát!</p>
					<p>- “...Egy hajó fedélzetén képzeltem magamat, amelyről vészlövést adhatok le.
                        Pisztolyomat elsütöttem, a fegyver pompásan volt töltve, akkorát szólt, mint
                        egy ágyúlövés, az egész környéken meghallhatták...”</p>
					<p>Nem olvasta tovább. Kívülről tudta már úgyis minden sorát. A durranást
                        meghallotta egy közeli őrjárat - magyar huszárok voltak -, és Stefferlt a
                        mocsárból kiemelték. Ez volt a levélben. Százszor elolvasta már, de nem
                        egészen hitte el a végét. Hátha mégis önmaga ellen fordította... és
                        megsebesült, nyomorékká lett... tante Lulu, mi a te véleményed?... Tante
                        Lulu, te egyáltalában nem hallgatsz ide?</p>
					<p>Tante Lulu csakugyan nem hallotta egyetlen szavát sem, mert e pillanatban ő
                        is hálát adott az Istennek, hogy Európát kiemelte abból a halálos mocsárból,
                        amelybe Napóleon beletaposta.</p>
					<p>A misének, úgy látszik, vége volt, mert a harangok újra megkondultak,
                        megdördültek az ágyúk, rézkürtök és dobok szólaltak meg, a zenekarok
                        rázendítettek a béke himnuszára, az egész világ ujjongott, csak a kis Sel
                        sírdogált ott a betegszobában, és megrázta Lulu tante karját:</p>
					<p>- Három hónap óta egyetlen sort sem írt. Esküdjél meg, tante Lulu, hogy
                        Stefferl még él!</p>
					<p>- Esküszöm.</p>
					<p>- És hol van most?</p>
					<p>- Útban hazafelé.</p>
					<p>A kis lady feljajdult:</p>
					<p>- Hát akkor azért nem ír, mert már elfelejtett...</p>
					<p>- Minden pillanatban betoppanhat, s akkor szégyellni fogod, hogy
                        meggyanúsítottad.</p>
					<p>Az egész város zengett az allelujától. Zenekarok járták az utcákat, a nép
                        együtt menetelt a századokkal, velük énekelte a diadalmi indulókat, és
                        virágokat dobált a katonákra. Az élet forrt, az emberek arca tüzelt, a
                        szívek lángoltak, egész Bécs egyetlen nagy eksztázisban vonaglott. Az utca
                        boldog rivalgása megreszkettette az ablakokat. Bécs tombolt.</p>
					<p>A kis grófnő kiszállt az ágyból, és az ablakhoz kúszott.</p>
					<p>- Vigyázz magadra, megfázol.</p>
					<p>- Mondd, Lulu, ezek a bécsiek megbolondultak?</p>
					<p>- Nem volna csoda, de ez nem bolondság, hanem szent öröm és mennyei
                        rajongás.</p>
					<p>Bécs tombolt.</p>
					<p>A kis Sel egyszerre csak összecsucsorított szája elé tette a mutatóujját:</p>
					<p>- Tante Lulu, mintha valaki kopogna az ajtón.</p>
					<p>Tante Lulu az ablakon kihajolva, teli tüdővel szívta magába Bécs rajongását,
                        Selina pedig kiugrott az ágyból, szívére szorította kezet, és lábujjhegyen
                        az ajtóhoz futott, amely a nagy lépcsőcsarnokból odakanyarodó folyosóra
                        nyílt. Egész testében reszketett, de fülét kíváncsian az ajtóhoz nyomta,
                        amelyen csakugyan ismét kopogott valaki, türelmetlenül és erélyesen. Az ajtó
                        ujjnyi keskeny résén kikukucskált a lépcsőcsarnokba. Marcona ulánus állt
                        ott.</p>
					<p>- Ki küldötte magát? - sikoltott Selina, és tenyérnyi szélesre tágította a
                        rést. Az ulánus tágra nyílt szemmel bámult az arcába.</p>
					<p>- Széchenyi István gróf kapitány úr lent van a palota előtt.</p>
					<p>Sel becsapta az ajtót, és visszafutott az ágyba. Vacogott a foga a
                        hidegleléstől. Tante Lulu rémülten szaladt a beteghez.</p>
					<p>- Mi történt, szívecském?</p>
					<p>Sel keserves erőlködéssel kapkodott levegő után.</p>
					<p>- Megjött, itt van, lenn áll a ház előtt... Tante Lulu, szaladj le érte.</p>
					<p>E pillanatban kardcsörtetés és lépések dobbanó zaja hallatszott az ajtó
                        előtt. Valaki gyermekes örömmel kiabált.</p>
					<p>- Selina, jövök! Kicsi Sel, hol vagy?</p>
					<p>- Az ő hangja! Ó, édes Istenkém!</p>
					<p>Felpattant az ajtó, és belépett a szobába Stefferl.</p>
					<p> Félóráig volt Stefferl a kis lady ágya mellett, s aztán hirtelen eszébe
                        jutott, hogy neki haza kell sietnie, hogy szüleit köszöntse. Elment.</p>
					<p>Útközben elhatározta, hogy nem veszi feleségül Selt. Egyáltalában nem
                        házasodik meg soha életében. Ehelyett, ha a családi légkör melegségére
                        vágyik, elutazik az apáti kastélyba, ahol Pál rövid nankingkabátban... s ő
                        mint vén kürasszír... a kis Palkók... őt az Isten nem arra teremtette, hogy
                        befogja magát akármiféle asszony igájába. Született agglegény... Az egész
                        házassági intézmény őrültség... Katonaember meg különösképpen ne
                        házasodjék... Sel, drága kis Sel, boldoggá teszlek téged azzal, hogy nem
                        házasodom meg soha életemben.</p>
					<p>Kocsija csak lépésben tudott átvergődni a Belváros zsúfolt utcáin. Akkor
                        értek haza az ünneplő bécsiek, akik ismét látták a császár mosolyát, azt a
                        kissé együgyű, de áldásos mosolyt, amelyre visszamosolygott a Burg, az öt
                        városkapu, a Graben, a Szent István-templom, a kétszázötvenezer bécsi polgár
                        s a fölöttük kéklő osztrák égboltozat. A mosolyból jutott Laibachnak,
                        Lembergnek és Prágának is, de megállt a Kárpátoknál, a Lajtánál, az
                        Al-Dunánál és az erdélyi bérceknél. Ami ezen a körön belül feküdt: az
                        Magyarország, és Magyarországra nem mosolyog semmi és senki, hacsak nem
                        mosolyog a nap, amely most érleli ott a bécsi fehér cipónak való magyar
                        búzát, vagy nem mosolyognak a zöld domboldalak, rétek és mezők, amelyeken
                        bécsi vesepecsenyének és rostélyosnak való magyar ökrök legelésznek,
                        valamint a havasok völgyei, amelyeken bécsi posztónak való juhok
                        gyapjasodnak, és talán a Jóisten, akit a Lajtán túl lakók mint külön
                        magyarok istenét emlegetnek; Stefferl azonban csak a bécsi istenhez tudott
                        imádkozni.</p>
					<p>Amikor hazaért, az új Széchényi-palotában már nyüzsgött az élet. Először
                        Fannyval és férjével találkozott. Zsófiának is ott volt az ura ezredesi
                        díszruhájában, s vígan falatozott az ebédlőben, Lajos bátyja és Batthyány
                        Nickerl társaságában. Az asszonyok összeölelték, a férfiak hatalmasan
                        megrázták a kezét:</p>
					<p>- Stefferl, te ugyancsak megemberesedtél.</p>
					<p>- Stefferl, miért nem voltál a császár fogadtatásánál?</p>
					<p>- Szent Isten, Stefferl, de furcsa ruhád van. Párizsban készíttetted?</p>
					<p>- Gyere ide, Stefferl, hadd nézzelek meg. Olyan sovány vagy. Párizsban
                        bizonyára sokat korhelykedtél.</p>
					<p>- Édes, kicsi Stefferl...</p>
					<p>Összevissza ölelték, csókolták és összevissza kiabáltak, az asszonyok
                        minduntalan könnyekre fakadtak, és Stefferl zavartan pirult a viharos
                        ünneplés alatt.</p>
					<p>Belihegett a szobába az öreg grófné is. Ő mindig lihegett, mindig
                        fulladozott, mindig köhögött a rossz tüdeje miatt. Festetich Julianna, az
                        öreg kegyelmes úr második felesége, a szép, kövérkés, csendes, áhítatos,
                        csodálkozó és alázatos asszony olyan kicsire tudta magát összehúzni, hogy
                        szinte észre sem vették a Széchényi házban. Csak tüdejének állandó sípolása
                        árulta el, hogy melyik sarokban horgol harisnyát, hasmelegítőt és nyakvédő
                        gyapjúsálat a szegényeknek. Hajdani szépségének, szenvedélyességének,
                        büszkeségének semmi nyoma; a kegyelmes asszony azok közé a halandók közé
                        tartozott, akik idővel elszemélytelenednek, s egy hivatás vagy egy erkölcsi
                        elv szimbólumává finomodnak; szinte légüres térben élnek, és képtelenek
                        minden jóra és rosszra; a békés boldogtalanság tiszta és egykedvű
                        mártírjai.</p>
					<p>- Hol van édesapánk? - kérdezte Stefferl.</p>
					<p>A család sokáig nem felelt erre a kérdésre.</p>
					<p>- Itthon van? Vezessetek hozzá!</p>
					<p>Édesanyja megfogta a kezét. István megijedt:</p>
					<p>- Beteg?</p>
					<p>- Nem!</p>
					<p>- Haragszik?</p>
					<p>Zsófia, a legszélesebb és legközvetlenebb, szinte bántó gyengédtelenséggel
                        kikottyantotta:</p>
					<p>- Imádkozik.</p>
					<p>- De én be akarok hozzá menni. Hol van?</p>
					<p>- A kápolnában.</p>
					<p>- Merre van a kápolna?</p>
					<p>- Csitt, most nem szabad háborgatni.</p>
					<p>- Nekem sem?</p>
					<p>- Senkinek.</p>
					<p>- Nekem nem volna szabad? - robbant ki belőle a legkisebb gyermek
                        hetykesége.</p>
					<p>Az öreg grófné megsajnálta:</p>
					<p>- Majd én odaviszlek a kápolna kórusára. Onnan megláthatod.</p>
					<p>Felmentek a második emeletre, és a folyosó végén beléptek a házi kápolna
                        erkélyére. István gróf egy ráncos arcú, csapzott hajú, kiaszott aggastyánt
                        látott az oltár lépcsőjén, térdelve és arcát a kezébe rejtve, liturgikus
                        lebomlásban az örökmécses előtt, mint egy égi szférákban lebegő szent.</p>
					<p>Összeszorult a szíve.</p>
					<p>- Hát ez az én apám?</p>
				</div>
				<div type="chapter">
					<head>8</head>
					<p>Másnap Pál bátyjánál ebédelt, aki a Hohe Brücke 142. számú palotában lakott.
                        A lakáj egyenesen a biliárdszobába vezette, ahol a ház ura a nemrég divatba
                        jött karambol játékot gyakorolta. Pál csak két esztendővel idősebb, mint ő,
                        de jóval magasabb és erősebb lévén, majdnem harmincévesnek látszik. Nagy,
                        széles koponyáját sűrű csigákban fedi a haja, mint valami paróka,
                        pofaszakálla kihívó és dandys pamacsokban lefelé, rövid, hetyke kis bajusza
                        pedig felfelé kunkorodik, az orra hosszú és egyenes; álla előreugró, hegyes
                        fogai mélyen benn ülnek a szájában. Ez Pál. Izmos és könnyed; étvágya
                        ételben és élvezetekben, pezsgőben és asszonyokban közmondásszerű, a hangja
                        dörgő és parancsoló; a férfiak mindig jelentéktelennek tartották, és
                        sohasem értették meg, hogy mit szeret rajta Karolina, a felesége.</p>
					<p>Megölelték egymást.</p>
					<p>- Ismered ezt az új biliárdjátékot? - kérdezte Pál, és a hangján észrevehető
                        volt, hogy e pillanatban semmit sem tart fontosabbnak a karambolnál.</p>
					<p>- Nem. De ha nem unod, taníts meg rá.</p>
					<p>Pál oda sem figyelt. Egyre-másra csinálta a legnehezebb lökéseket, és
                        láthatólag boldogan merült el ebben a foglalatosságban. Később mégis eszébe
                        jutott, hogy mondjon valamit az öccsének:</p>
					<p>- Hallom, hogy a lipcsei csatát te nyerted meg, Stefferl.</p>
					<p>A fiatal ulánus kapitány elpirult, és szemöldöke felszaladt egészen a hajáig.
                        Pál félt, hogy megsértette:</p>
					<p>- Mit pirulsz? Nem gúnyból mondtam. Pfuj! A legegyszerűbb állást elrontottam.
                        Rajtad a sor.</p>
					<p>István gróf ügyetlenül lökött, de a golyók összefutottak egy sarokban,
                        úgyhogy Pál gróf hetykén tréfálkozott:</p>
					<p>- Ezt nekem csináltad! Nyugodtan leülhetsz, pipára gyújthatsz, és
                        elmondhatod, hogy milyen vitézi cselekedeteket vittél végbe a lipcsei
                        csatában.</p>
					<p>A kis kapitány nevetett. Csakugyan rágyújtott, és mesélni kezdett:</p>
					<p>- Hát kérlek, az úgy volt: a csata második napján Schwarzenberg herceg
                        Blücherhez küldött.</p>
					<p>- A világ két legnagyobb hadvezére. A két marsall! Ezek aztán elbántak a
                        gazfickó Bonapartéval!</p>
					<p>A kapitány összeráncolta bozontos szemöldökét, és epés gúny csengett minden
                        szavából:</p>
					<p>- Ez a két vén szamár Napóleonnak a csizmája száráig sem ér föl.</p>
					<p>Pál gróf éppen egy nehéz állással vesződött, s nem hallotta ezt a
                        káromkodást. István gróf folytatta:</p>
					<p>- A részeges vén Blücher legalább nem nagyképűsködik. Egyszer azt mondotta
                        nekem, hogy az egész haditudomány marhaság. Az én egész stratégiám abból
                        áll, hogy megyek és megyek és megyek, amíg el nem érem Párizst; ott aztán
                        elcsípem Napóleont, és főbe lövetem. Az “öreg Schwarzenbergnek” persze más a
                        véleménye, tette hozzá rezignációval. Az öreg Schwarzenberg! Nem találod
                        jónak? Vagy te nem is tudod, hogy Blücher hetvenkét éves, az öreg
                        Schwarzenberg pedig csak negyvenhárom?</p>
					<p>- Rajtad a sor! - kiáltott bosszúsan Pál.</p>
					<p>István két karambolt csinált, a harmadikat elhibázta, és folytatta a lipcsei
                        csatát.</p>
					<p>- Szürkületre érkeztem a porosz főhadiszállásra. Megtudom, hol van a
                        tábornagy, megyek a házba, minden tárva-nyitva, sehol egyetlen őr, az
                        előszobában egy huszár borotválkozik. Beljebb megyek, ott egy hadapród,
                        aztán egy szárnysegéd pomádézza haját kis kézitükör előtt. Végre bejutok a
                        tábornagyhoz, hát az is a tükör előtt ül, körülötte két borbély sürgölődik,
                        és hajporral, kenőccsel, bajuszpedrővel szépíti a vén csatalovat. Mi ez? Hát
                        nem ütközetre, hanem bálba készülnek itt? Blücher is észrevette, hogy
                        csodálkozom. Kedves Csecsenyim - kiáltott felém a púderfelhőből -, azért
                        csinosítjuk ennyire magunkat, mert ünnepre készülődünk. Most aztán
                        csakugyan elpáholhatjuk azt a korzikait, hacsak az öreg Schwarzenbergnek
                        nincs más véleménye.</p>
					<p>A fiatal ulánus kapitány arcán szétfutott a mosoly. Látszott, hogy szereti
                        bátyját, de csepp kedve sincs vele komolyan megbeszélni a lipcsei csata
                        stratégiai történetét. Pál gróf azonban zöld házi frakkjának hátsó zsebéből
                        kivett egy levelet, és öccse kezébe nyomta.</p>
					<p>- Ezt a levelet Zsófi kapta az urától.</p>
					<p>István kibontotta, és olvasni kezdte Zichy Ferdinánd gróf ezredesnek, Zsófi
                        grófnő férjének levelét.</p>
					<p>“...Stefferl, amilyen szégyenlős, bizonyára elhallgatja, tehát sietek veletek
                        tudatni, hogy a fiú döntő szerepet játszott a lipcsei csatában.
                        Schwarzenberg főparancsnok Stefferlt Blücherhez küldte, hogy meghívja őt a
                        18-ára előkészített döntő ütközetbe. (Nálunk az a divat, hogy a főhadvezér a
                        parancsnokokat udvariasan felkéri az ütközetekben való megjelenésre, mint
                        valami báli mulatságra.) Minden attól függött, hogy Blücher és Bernadotte
                        svéd trónörökös idejében részt vesz-e a döntő hadmozdulatban. Blücherrel nem
                        volt semmi baj, amikor Stefferl előadta Schwarzenberg tervét, az öreg
                        oroszlán elbődült: Vorwärts! Más volt az eset Bernadotte-tal, a svédek
                        trónörökösével. Ez a félbolond, aki Napóleontól tanulta a hadvezetést,
                        Napóleonnak köszönhet mindent, elárulta ugyan a gazdáját, és önállósította
                        magát a Skandináv-félszigeten - de valahányszor Napóleon ellen komoly lépést
                        kellett tenni, mindig habozott és köntörfalazott. Blücher egy cseppet sem
                        bízott abban, hogy Bernadotte kellő időben ott lesz a kellő helyen. Stefferl
                        ekkor kihúzta magát: - Kegyelmes uram, adasson alám egy gyors és kitartó
                        lovat. - Mit akar ezzel, kedves Csecsenyim? - kérdi a tábornagy. - Átmegyek
                        őfensége táborába, és rábírom, hogy csatlakozzék hozzánk. - Az öreg marsall
                        nagyot nevetett. - Ördöngös egy fickó! Na, majd meglátjuk! - és lovat
                        adatott Stefferl alá. Stefferl elvágtat a porosz főhadiszállásra. Ott
                        találja Bernadotte-ot, és kéri a szárnysegédet, jelentse be őt a
                        trónörökösnél. - Van írásbeli parancsod? - Nincs. - Akkor a fenség nem
                        fogad. - De a két császári felség szóbeli meghagyását hozom. (Stefferl
                        akkorát füllentett, mint a Stephanskirche tornya; de a hazáért tette.) Egy
                        Prinz von Preussen ezredbeli elegáns dandy végre bejelenti, és a trónörökös
                        fogadja Stefferlt. Stefferlnek közben még eszébe jut, hogy ha már az orosz
                        és osztrák császár nevében beszél, a porosz király képviseletét is bízvást
                        átveheti. Azzal kezdi, hogy a három szövetséges uralkodó üzenetét hozza.
                        Bernadotte alakoskodik. Iparkodik kibújni a felelősség alól. Bernadotte
                        nagy széltoló, nagyravágyó és álnok cselszövő, de lángeszű katona: tudta,
                        hogy ezúttal élet és halál kérdéséről van szó. És francia szíve talán
                        titokban megdobbant, és félt a döntéstől. Nem akarta letaglózni a korzikait.
                        Mindenféle kifogást támaszt. Stefferl azonban most hirtelen elsüti a
                        nagyágyút: - Hát ha így van, fenség, írásban kérem annak elismerését, hogy
                        itt voltam, előadtam a három uralkodó kérését, és hogy fenséged a kérést
                        megtagadta. - Stefferl e pillanatban a fejével játszott. Ha kitudódik,
                        hogy... no de hadd folytassam tovább. Bernadotte megadja az írást. Aztán
                        elkezd töprengeni. Behívat néhány tábornokot. Valaki a történelem előtt való
                        felelősségről beszél; Stefferl most már vérszemet kap és megsúgja
                        Bernadotte-nak, hogy a két császár az ő svéd trónörökösségét csak abban az
                        esetben hajlandó elismerni, ha... Bernadotte meghökkent, az írást
                        visszakérte, kiadta a parancsot az indulásra, kellő időben érkezett, és
                        eldöntötte a lipcsei csatát. Nos, ezt csinálta Stefferl. Nem csodálnám, ha a
                        Mária Terézia-rendnek egyszerre a parancsnoki keresztjét kapná.”</p>
					<p>István gróf arca minden sornál pirosabbra gyúlt. Boldog volt, hogy sikerült
                        valami rendkívüli dolgot elkövetnie, s örült, hogy az emberek ezt tudják.
                        Hiúságában egészen elérzékenyedett, de huszonhárom éves bölcsességével azt
                        hitte, hogy ilyenkor legokosabb, ha cinikusnak mutatkozik:</p>
					<p>- Ostobaság az egész, utálom a háborút. A legnagyobb hadvezérből sincs annyi
                        haszna az emberiségnek, mint abból az öreg tehénből, amely egy
                        háromgyermekes családot táplál a tejével.</p>
					<p>Pál gróf rosszallólag csóválta a fejét:</p>
					<p>- Látszik, hogy Párizsból jössz. Jakobinus lettél? Csakugyan megkaptad a
                        Mária Teréziát?</p>
					<p>- A fenét. Az a vén hülye elfelejtett felterjeszteni.</p>
					<p>- Kicsoda?</p>
					<p>- Schwarzenberg.</p>
					<p>- Te is úgy beszélsz róla, akárcsak Blücher. De ne búsulj, öcsi. Itt az
                        asszonyok megadják. Itt aztán bőven lesz jutalomban részed. Nekem elhiheted.
                        Megőrülnek érted. Mind. Esterházynétól kezdve, végig az utolsó... izéig...
                        kivétel nélkül. Még a magam felesége sem kivétel. Ő is azt híreszteli, hogy
                        a lipcsei csatában te győzted le a korzikait. Nem hiszed? Kérdezd meg tőle.
                        Itt jön. Karolina, itt a te hősöd. Na, borulj a nyakába.</p>
					<p>...Csakugyan belépett a terembe Karolina. A két férfi kikapta a szájából a
                        pipát. István összepengette a sarkantyúját, és kezet csókolt
                        sógorasszonyának. Karolina megölelte, és arcát mind a kétfelől megveregetve,
                        megcsókolta:</p>
					<p>- Pá, Stefferl! Hogy megemberesedtél! Milyen fekete vagy! A pofaszakállad
                        felét borotváltasd le. Hah, milyen a szemöldököd. Tudsz karambolozni? Ide
                        nézz!</p>
					<p>És anélkül, hogy egy pillanatra is megszűnt volna csicseregni, kezébe kapott
                        egy dákót, és nekiesett a csontgolyónak. Feltűnő ügyességgel játszott.</p>
					<p>- Bravó, Karolina, pompás. Ez aztán a lökés, no még azt a kvartot! -
                        vezényelte Pál. Karolina pedig az óriás asztal körül szinte repkedett, mint
                        egy fekete, fényes, karcsú kis holló. Némely lökésnél le kellett hajolnia,
                        akkor kibuggyant kemény, hófehér melle, máskor félig ráfeküdt az asztalra
                        úgy, hogy ruhája ijesztően ráfeszült idomaira.</p>
					<p>A terem nagy, színes üvegablakán a nap tarkán és sejtelmesen sütött át. A
                        biliárdozók hol vörös, hol kék, hol aranysárga fényben fürödtek. Az
                        elefántcsont golyók csattogása visszhangzott a magas és meglehetősen üres
                        szobában. A két férfi Karolinát nézte. Karolina pedig csacsogott,
                        trillázott, és közben az asztal fölé hajlongva, fehér, gömbölyű karját
                        mutogatta.</p>
					<p>István gróf ámulva nézte. Hogyan? Karolina mindig ilyen szép volt?</p>
					<p>Karolina arcának olyan a színe, mint az elefántcsont biliárdgolyóknak, és
                        rózsás foltok égnek az arcán kétfelől. Ajka sötétbíbor, duzzadt, kissé
                        széles, de finom rajzú rózsa, amely a fehér zománcú fogakat alig tudja
                        elrejteni. Minden kis mosollyal kicsillan ez az egyenletes, vakító, hibátlan
                        fogsor. Stefferl elővette finom párizsi zsebkendőjét, és a homlokát
                        törölgette zavarában.</p>
					<p>- Ejnye, de jó szaga van a zsebkendődnek! - sikoltott fel Karolina ujjongva,
                        mintha valami életbe vágó szerencse érte volna. - Hol szerezted? Párizsban?
                        Van belőle? Hogy volt? Adsz egy kicsit nekem? Az egészet? Ó, milyen drága
                        vagy, Stefferl! Ami azt illeti, nem is neked való. Ez határozottan asszonyi
                        illat, nőnemű illat, nőstényszag...</p>
					<p>- Karolina! - szólt rá kevély, tompa hangján Pál gróf - te megint...</p>
					<p>- Mit mondtam?</p>
					<p>- Nem tudod, mi illik.</p>
					<p>- Stefferl, látod, milyen zsarnok! Stefferl, védelmezz meg engem!</p>
					<p>És belekapaszkodott sógora karjába, mint egy vízbefúló, kétségbeesett arccal,
                        görcsösen és egész testével hozzásimulva. E pillanatban nemcsak Pál és
                        István, de még maga Karolina sem tudta volna megmondani, hogy mi volt ez:
                        gyerekes, ártatlan naivság, vagy kiszámított, pokoli kacérság.</p>
					<p>István huszonhárom éves volt, Pál bátyja huszonöt, Karolina húsz. A kapitány
                        elámulva nézett az asszony szemébe. Most fedezte fel, hogy Karolinának
                        milyen nagy, tiszta, bársonyos, ibolyakék, csodálkozó szeme van. Nem is
                        emberi, hanem állati szépségű szem.</p>
					<p>A lakáj jelentette, hogy az ebédet feltálalták.</p>
				</div>
				<div type="chapter">
					<head>9</head>
					<p>Más esztendőkben június közepén Bécs előkelő társasága már szétszéledt a
                        világ minden tája felé. Megteltek a közeli fürdők és üdülőhelyek, valamint
                        Csehország, Tirol, Magyarország, Ausztria és Lengyelország vidéki kastélyai.
                        Ilyenkor az arisztokratáknak eszükbe jutott, hogy egy kisebb hazájuk is van:
                        egy tízezer vagy százezer, vagy félmillió holdas uradalom, pásztori játékok
                        számára teremtett romantikus színpad, amelyen az égi és földi dolgok nagy
                        Rendezője bájos Watteau-képeket állított össze, erdők, mezők, vízmosások,
                        patakok, csalitok és berkek kulisszáiból. Az idén, mindenki az udvar körül
                        maradt.</p>
					<p>Az öreg Széchényi Ferenc gróf nemcsak Bécsből, de landstrassei palotájából
                        sem mozdult ki, s onnan írogatta leveleit magyarországi jószágigazgatóinak,
                        akik a háromfelé osztott óriási birtokot kezelték. Az öreg gróf egyébként
                        egész nap házi kápolnájában térdelt és imádkozott. István hamar hozzászokott
                        ehhez a családi rendhez. Érezte, hogy apjától roppant messze került, sokkal
                        távolabbra, mint a sűrű levélváltás alatt, amikor a mérföldek százain és
                        ezrein keresztül is egy ütemben dobogott a szívük. Ő maga sohasem élt
                        annyira a földön, mint most, apja pedig elindult egy hófehér, hosszú úton
                        fölfelé, misztikus magasságokba, ahova nem tudja követni.</p>
					<p>Első napjai látogatásokkal teltek el, szinte végignyargalta bécsi barátait,
                        és rendesen csak hajnal felé vetődött haza, estélyek és családi ünnepélyek,
                        ivások és tivornyák után. Egyszer-másszor Selinát is meglátogatta. Selina
                        felgyógyult, s ha a Prater vagy Schönbrunn felé kikocsizott, István lóháton
                        kísérte, a forradalom előtt élt arszlánok szokása szerint. Többé már nem
                        volt szó közöttük szerelemről vagy házasságról. Amikor Selina szemrehányást
                        tett mértéktelen ivásai és kalandjai miatt, Stefferl mindig ugyanazokkal a
                        borongós szavakkal mentegetőzött:</p>
					<p>- Öreg harcos vagyok. Vén kürasszír, aki borba és vérbe fojtja bánatát. Csak
                        a harctéren érzem jól magam. Nem való vagyok semmire, nem tudok semmit, nem
                        vagyok jártas a tudományokban, nem értek a szalonok nyelvén, lemondtam
                        arról, hogy valaha valaki szeressen, és nem házasodom meg soha
                        életemben.</p>
					<p>A kis lady kerekre nyitott, ámuló szemekkel nézett Stefferl arcába, és
                        megértette, hogy ez a szenvelgés kizárólag csak neki szól, aki nem tudja
                        férfiúi fantáziáját felizgatni. Két hét alatt tökéletesen elhidegültek
                        egymástól, s ez az elhidegülés eleinte fájdalmas csalódást okozott
                        mindkettőjüknek. Fiatalok voltak, akik még nem tudják, hogy az évekig tartó
                        roppant várakozások, az egyedüllét álmai, a vágy és az ábránd túlfeszített
                        izgalmai után a valóság rendszerint nagyon unalmas. Elhitették magukkal,
                        hogy már mindenből kiábrándultak, és nemcsak egymásban csalódtak, hanem a
                        szerelemben is. A harmadik héten már ez a csalódás sem fájt, és pajtáskodás
                        lépett a képzelt szerelem helyébe.</p>
					<p>István legjobb barátja Pál volt, a bátyja. Pál már felnőtt ember, családapa,
                        aki nagyon szereti kis Andor fiát, szereti feleségét, Karolinát is, de a
                        házasság nem jelent számára egyebet, mint önálló háztartást, a vendéglátó és
                        pazar házigazda hiúságait, és egy gyönyörű asszony fölött való uralom
                        korlátlanságát. Sajnos, ez a korlátlanság lassankint elveszi a birtoklás
                        minden izgalmas varázsát. Pál együtt tivornyázott öccsével és nőtlen
                        barátaival, valamint azokkal a házasemberekkel, Lichnovszky Edével,
                        Wartensleben gróffal és Esterházy Vincével, akik éppen oly könnyed
                        lelkiismeretlenséggel vették a házasságot, mint ő.</p>
					<p>István majdnem többet volt Páléknál, mint otthon. Rendesen hármasban jártak
                        barátaikhoz vagy az Augarten-cukrászdáiba, az Apollo-Saalba vagy a
                        Colosseumba, s ilyenkor Karolina megmutatkozott a maga egész fiús
                        csintalanságában. István megállapította, hogy Karolina a legbájosabb, de
                        egyúttal a legféktelenebb lény, akit valaha csak látott. Sokszor valóságos
                        megdöbbenéssel nézte holló tollaihoz hasonló fényes, fekete hajzatát, amely
                        nagy fürtökben övezte barna, bársonypuha arcát; megcsodálta villogó, kék
                        szemét, finom kis orrát, elragadóan szép száját és vakító gyöngy fogsorát,
                        az egész asszonyt, aki minden átmenet nélkül néha csapongóan vidám, s rögtön
                        utána lehangolóan kedvetlen volt. Hollófekete haj és ibolyaszínű szem. A
                        lelke is olyan, mint a teste: ingerlő, nyugtalanító, megmagyarázhatatlan és
                        sokszor félelmetes. Mint elkényeztetett gyermek, nem tűr ellentmondást, és
                        baráton, ellenségen egyaránt uralkodni akar. Néha kicsordult a szíve, s
                        ilyenkor elbájoló volt, néha megkeményedett, és István elhitte, hogy
                        éppoly kegyetlen, erőszakos és szeszélyes tud lenni, mint amilyen szép.
                        Meggondolatlansága nem ismer határt. Ez az asszony a legnagyobb őrültséget
                        olyan természetesen tudná elkövetni, mint a legmagasztosabb önfeláldozást,
                        ok és cél nélkül, tisztán hangulata, jó- és rosszkedve szerint. Néha egész
                        nap bezárkózik, s a kis Andort becézgeti, ápolja, játszik vele, mint egy kis
                        kék szemű süldő leány vagy gondos, komoly anya. Aztán napokig sem látja.
                        Szenvedélyesen lovagol, vív, zenél, énekel és biliárdozik, de ért a
                        politikához, a tudományokhoz és művészetekhez is. Szellemi téren roppant
                        magasságban áll férje, Pál gróf fölött, és István felett is, aki
                        tudatlanságát villámgyors észjárása, ötletessége, sokszor bohóckodása és
                        angyali arcátlansága mögé rejti.</p>
					<p>Karolinát azonban nem lehetett megtéveszteni. Néha odavonta maga mellé a
                        kanapéra, és lelkére beszélt, hogy új életet kezdjen. Könyveket adott neki,
                        és másnap kikérdezte. Sokkal többet foglalkozott vele, mint férjével, s
                        amikor Pál gróf a harmadik hét végén kijelentette, hogy el kell utazniok
                        Magyarországba, Apátira, a hitbizományi uradalomba, sírva búcsúzott el
                        sógorától. Lelkére kötötte, hogy gyakran írjon neki, legalábbis annyiszor,
                        ahányszor ő ír. Körülsimogatta és hízelegve könyörgött: ne felejtse el,
                        legyen komoly ember, vigyázzon az egészségére, ne igyék, ne dorbézoljon,
                        őrizkedjék a rossz asszonyoktól, a szerelmi kicsapongásoktól és az
                        elzüllött Lichnovszky Eduárd társaságától. E pillanatban olyan kék volt a
                        szeme, mint az égboltozat.</p>
					<p>Pál és Karolina elutaztak. Stefferl magára maradt, és semmit sem tartott meg
                        abból, amit megfogadott. Még jobban belemerült az éjjeli élet mocsaraiba, és
                        alig tudott annyi erőt összeszedni, hogy válaszoljon Karolinának Apátiból
                        érkezett leveleire. Karolina levelei tele voltak testvéri szeretettel,
                        amelybe néha egy kis szenvelgés vagy kacér célzás került, hogy valamiféle
                        rendeltetés hozta őket össze, amely mind a kettőjükből új embert nevel.</p>
					<p>“Gyerekes és léha vagyok én is - írja az egyikben -, és sokszor kihívom az
                        emberek megbotránkozását, de a szívem tiszta, és tele vagyok jó szándékkal
                        mindenkivel szemben, akit szeretek. Szeretem Pált, Andort, és szeretlek
                        téged.”</p>
					<p>A másikban beszámol arról, hogy szorgalmasan készül egy szerepre, amelyet
                        legközelebb a bécsi főúri műkedvelő társaságban fog eljátszani. “Azt hiszem,
                        jó színésznő lett volna belőlem. Néha ellenállhatatlan vágy vonz a színpad
                        felé. Stefferl, volt-e neked már dolgod színésznővel?” (Stefferl szíve
                        megdobbant erre a frivol fordulatra.)</p>
					<p>Sokat írt a kis Andorról, aki szintén nagyon szereti és gyakran emlegeti.
                        Szeretné, ha olyan bátor katona, olyan kedves és szellemes legény válnék
                        Andorból, mint amilyen Stefferl, akit a kis csöppség Stifa bácsinak
                        keresztelt el. “Andor is szeret téged, Pál is, azt hiszem, téged mindenki
                        szeret. Nagyon vágyom utánad. Ha teheted, jöjj le Apátiba, legalább egy
                        napra, mert egészen elfelejted a te szegény, szomorú és unatkozó
                        sógorasszonyodat.”</p>
					<p>István gróf ilyenkor elhatározta, hogy lóhalálában rohan hozzá. Másnapra
                        azonban már elfelejtette, vagy alkoholtól fáradt, nehéz fejével nem tudta
                        magát rászánni az utazásra.</p>
					<p>“De talán jobb is, hogy nem jöttél - írta aztán Karolina -, inkább én megyek
                        vissza Bécsbe, mert Pál egész nap vadászik, a földeket járja, vagy a
                        szomszéd kastélyokban dorbézol duhaj és műveletlen magyar barátaival.”</p>
					<p>Majd új és meglepő tervekkel kecsegteti:</p>
					<p>“Elhatároztam, hogy télen elutazom Irlandba, Tipperarybe, a birtokunkra,
                        amelyet még sohasem láttam, s amely után csaknem megszakad a szívem. Milyen
                        szép élet lehet Angliában! Valóban szégyenletes, hogy őseim földjét nem
                        ismerem, és egészen hűtlen lettem az írekhez, akiknek sorsa sokban hasonlít
                        a te magyarjaidéhoz. Neked is látnod kell Angliát, s ezért úgy gondolom,
                        hogy Pállal és velem ott töltöd majd a téli hónapokat.”</p>
					<p>István gróf képzelete lángra gyúlt, mikor ezeket a sorokat olvasta. Igaza
                        van; utaznia kell. Bejárja az egész világot, s ha lehet, Pálékat is elviszi
                        magával.</p>
					<p>Aznap éjjel nem ment el a barátaihoz, apja könyvtárából Angolországról szóló
                        könyveket szedett elő, és olvasgatni kezdett. Egész éjszaka nem aludt:
                        szívdobogást kapott, gyöngyöző verejték ült a homlokára, és melléből majdnem
                        kiugrott a szíve. Hússzor is elolvasta a levél utolsó sorait.</p>
					<p>“Légy mindig boldog, és szeress egy kicsit engem is - ez minden, amit kíván
                        tőled: a te Karolinád.”</p>
					<p>Hiszen ez majdnem szerelmes levél! Talán nem is volna szabad ilyen szavakat
                        használni Karolinának. De a levél hátulsó lapján Pál is írt néhány sort,
                        valószínű tehát, hogy Pál is elolvasta.</p>
					<p>Szinte kiábrándult, amikor a következő levélben Karolina szóval sem tért
                        vissza az írországi útra, nem folytatta az érzelmes hangot, hanem ehelyett
                        megbízta azzal, hogy a Stefanskirche háta mögött lakó fodrásznál sürgősen
                        kérdezősködjék, vajon tudna-e neki a műkedvelő előadásra rokokó parókát
                        készíteni. Erre a levélre nem válaszolt, amit Karolina duzzogva vetett a
                        szemére. Nem is tegezte őt abban a levélben, amelyben a válasz elmaradásáért
                        pirongatta.</p>
					<p>“Nagy csacsiság tőlem, hogy egyáltalában írok. Többször megfogadtam, hogy nem
                        is gondolok magára, de mindannyiszor nyomban el is felejtettem, aminthogy
                        ebben a pillanatban is érzem, hogy nem tudok magára haragudni. Ha majd
                        Bécsben találkozunk, alaposan megmosom a fejét - de addig is érezze jól
                        magát, s ne felejtse el a távollevőket. Adieu, cher Stefferl -
                        Karolina.”</p>
					<p>Alig várta, hogy Pálék visszajöjjenek. Unatkozott. Selinával nem akart
                        találkozni. Soha, senkivel sem unatkozott annyira, mint Selinával.</p>
					<p>Valósággal úgy érezte, hogy égbekiáltó szerencse éri, amikor Karolina közölte
                        vele, hogy Pál engedelmével néhány nap múlva Bécsbe érkezik, egyedül.</p>
				</div>
				<div type="chapter">
					<head>10</head>
					<p>Július végén, egy borongós, tikkadt levegőjű este magára öltötte
                        díszegyenruháját, és Pál gróf lakására hajtatott. Pál még magyarországi
                        birtokain időzött, Karolina azonban már visszajött, mert a béke örömére
                        Bécsben ezen a nyáron olyan lázas társadalmi élet tombolt, mint a
                        legzajosabb téli hónapokban.</p>
					<p>Karolina, bár gyermekkora óta a császárváros társadalmában élt, nem érezte
                        magát osztráknak, ír származásából valami ellenzéki szellemet hozott magával
                        abból a misztikus végtelenségből, amelyből apáink és őseink múltba vesző
                        láncolata ered. Bécs például csak az édeskés olasz operastílusig tudott
                        felemelkedni, legfeljebb Mozart rokokó fioritúráit és vidám, táncos ütemeit
                        méltányolta; Beethoven súlyos volt neki és barbár. Ennél fogva Karolina
                        utálta az olaszokat, és áhítattal hallgatta Beethovent.</p>
					<p>- Hallottál te már valaha Beethoven-zenét? - kérdezte kissé gúnyosan Istvánt,
                        mikor megkérte, hogy kísérje el a Lichnovszky-palotába. István gróf nem
                        sokat értett a zenéhez, csak fuvolázni tudott, mégpedig nem olyan jól, mint
                        egykor Nagy Frigyes; Beethovennek még a nevét sem hallotta soha; úgy tett
                        tehát, mintha a kellemetlen kérdést nem hallotta volna.</p>
					<p>- Nem tudod, Sel még haragszik rám? - kérdezte, hogy másra terelje a
                        beszélgetést.</p>
					<p>- Miért haragudnék?</p>
					<p>- Kereken megmondtam neki, hogy sohasem nősülök.</p>
					<p>- Sohasem nősülsz? - kacagott Karolina, és odaállt Stefferl elé. - Engem sem
                        vennél el, ha még szabad volnék? - kérdezte tőle, és nagy, ibolyakék szemét
                        titokzatosan összehúzta.</p>
					<p>Karolina sudár, de mégis telt és érzéki alakján gránátszínű selyemmuszlin
                        omlott alá, rátapadva idomaira, mint egy görög szoborra az antik tunika.
                        István úgy érezte, mintha ebben a pillanatban látná először Karolinát, s ha
                        nem volna a Pál felesége... Eh, erre még gondolni sem szabad. Közönyös
                        hangot erőltetve felelt tehát:</p>
					<p>- Én nem szerelemről beszélek, hanem házasságról.</p>
					<p>Most Karolina pirult el, és szótlanul ment le a lépcsőn a kocsijához.</p>
					<p>Lichnovszky herceg palotájában már zsúfolásig tele volt a hangversenyterem.
                        Száz meg száz gyertya fényében meztelen keblű mágnásasszonyok diadémjai
                        szikráztak; az urak fehér kasmírnadrágból, ugyanolyan színű
                        selyemmellényből, búzavirágkék hajtókás, sötétzöld posztókabátból álló
                        udvari díszruhában, aranyozott karddal, háromszögletű, fekete kokárdás,
                        fehér tollas kalappal vagy katonatiszti egyenruhában, nagykeresztek
                        szalagjaival és gyémántjaival a terem sarkában és a korridoron ácsorogtak,
                        s a vakító vállakat, a közszemlére tett kebleket s a selyemharisnyás lábakat
                        bírálgatták. Női és férfihangok zsibongása, illatszerek párolgása, rizspor,
                        női testek és virágok átható párája, égő gyertyák kékes, finom füstje
                        töltötte be a levegőt.</p>
					<p>- Igen, az már bizonyos, hogy Bécs lesz a kongresszus színhelye - mondta
                        valakinek egy mennyei szépségű ifjú hölgy, Zichy Károlyné grófné, a
                        miniszter felesége.</p>
					<p>- Eljön a cár is?</p>
					<p>- Sikerült rábírni. És itt lesz a porosz, bajor, württembergi, szász és dán
                        király is. Ez most már bizonyos.</p>
					<p>- Jaj, édes Istenem, micsoda világ lesz itt! - És két apró rózsaszín tenyér
                        összecsapódott.</p>
					<p>A zenészek már hangolni kezdtek, a társaság zsivaja is erősbödött. A lakájok
                        fagylaltot hordtak körül és frissítőket, mert tikkasztó volt a kora nyári
                        est. Karolina roppant feltűnést keltett. Úgy tolongtak körülötte fiatal és
                        öreg gavallérok, hogy egészen elsodorták István gróf mellől. Ő maga
                        egyszerre csak az Esterházy hercegek között találta magát. Kezet csókolt az
                        idősebbik hercegasszonynak, aki már elmúlt ötvenéves, de még mindig hódító
                        szépség; a fiatalabbik hercegnő, Thurn-Taxis Mária Terézia, kicsiny, barna,
                        kerek arcú, csillogó szemű, telt vállú és dús mellű asszonyka mellett a
                        férj, Pál herceg sovány, kiélt, szomorú arcáról szinte lesír az unalom;
                        apjának, a daliás, élvezethajhászó, “fényes” Miklósnak valóságos ellentéte.
                        Hogy lehet ilyen örökifjú apának ilyen koravén fia? Az apa, néhány híres,
                        nagy szerelem hőse, azonkívül, mint mondják, kétszáz főből álló hárem
                        szultánja, és legalább tíz tucat törvénytelen gyermek apja, olyan, mint a
                        kielégült, boldog olümposzi Zeusz, az istenek apja; fia egy szentimentális
                        és boldogtalan titán; ez idő szerint még csak egyetlen viszonya van, az is a
                        feleségével, tele reménytelen szerelemmel és féltékenységgel.</p>
					<p>Vajon hol lehet Sel? Kissé furdalta a lelkiismerete. Meg kellett vallania
                        magának, hogy egyáltalán nem esnék kétségbe, ha Sel véletlenül otthon
                        maradt volna. Kissé zavartan körülnézett, de Sel helyett csak az öreg
                        Rasumovszky herceget, az orosz nagykövetet, Windischgraetz Alfrédot, Kinsky,
                        Lobkowitz és Liechtenstein hercegeket, Pálffy Ferdinánd grófot, az udvari
                        színházak intendánsát, valamint Erdődy Mária grófnőt vette észre, akiről azt
                        mondják, hogy évekkel ezelőtt gyengéd viszony fűzte őt egy muzsikushoz,
                        talán éppen ahhoz, akiről ma Karolina beszélt. Bizony a nevét már
                        elfelejtette.</p>
					<p>Az újonnan érkező vendégek áradata ellenállhatatlanul sodorta az ablakok
                        felé. Klarinétok, oboák és kürtök gyors kromatikus futamokat bugyborékoltak,
                        a hegedűsök és gordonkások halkan pengetve hangoltak. Asszonyi kacaj
                        csendült ebbe a lágy hangzavarba.</p>
					<p>A társaság tagjai boldogan üdvözlik egymást. - No, azzal a korzikai rablóval
                        végeztünk - állapítják meg századszor, és hozzáteszik: - Vége a háborúnak,
                        a menekülésnek, a Magyarországon való unatkozásoknak. - Ki az a szép
                        asszony? - kérdezi egy tábornok, aki évekig a harctéren volt, és még sohasem
                        látta Széchenyi Pálnét. - Ismeri, hercegnő, Beethovent, a zeneszerzőt? Nem?
                        Mulatságos fickó, és majdnem egészen süket, nem megy a fejembe, hogy lehet
                        süketen zenét komponálni. - Valaki nagyképűen megjegyzi:</p>
					<p>- Jó hazafi, ami ritkaság a komédiások közt.</p>
					<p>- Aoh, annak örülök - felelt vezényléshez szokott harsány tenorján
                        Windischgraetz ezredes.</p>
					<p>- Ez a Beethoven a jénai csata után Napóleonról, szóról szóra így
                        nyilatkozott: Milyen kár, hogy nem értek úgy a háborúhoz, mint a zenéhez.
                        Megverném.</p>
					<p>- Hehe - nevetett Windischgraetz herceg jóakaró elnézéssel -, szerencsére ezt
                        elvégeztük helyette mi.</p>
					<p>E pillanatban István gróf meglátta Selinát. Utat tört magának, és mély bókkal
                        üdvözölte. Selina hófehér volt tetőtől talpig. Hófehér volt a ruhája, az
                        arca, fehéren és bágyadtan csüngtek a karjai, és kissé fejletlen, de puha és
                        bársonyos keble is fehér volt, mint a tej.</p>
					<p>- Azt hittem, hogy már egészen elfelejtettél - fogadta sógora köszönését, és
                        István most észrevette, hogy Selinának éppen olyan bársonyos, mélykék a
                        szeme, és éppen olyan titokzatos tekintete van, mint Karolinának. Csak a
                        haja sokkal világosabb.</p>
					<p>- Karolinával jöttél? Hol van Karolina?</p>
					<p>Sel unokanővérei és a hosszú, majdnem kopasz, lomha és esetlen Lichnovszky
                        Eduárd társaságában volt, aki szenvedélyes muzsikus létére fontoskodva
                        magyarázta a nap jelentőségét.</p>
					<p>- Ma másodszor játsszák, az a-dúr szimfóniát. Ez tulajdonképpen olyan
                        főpróbaféle. Ha megjönnek a külföldi uralkodók, akkor lesz az igazi
                        bemutató. Nézzétek csak ezt a zenekart. Hummel, Meyerbeer, Spohr, Salieri,
                        Mayseder, Schuppanzigh önként jelentkeztek, hogy játsszanak benne. Ilyen még
                        nem történt a világon. Tudjátok, ki az a Mayseder? Minden idők legnagyobb
                        hegedűvirtuóza. És Schuppanzigh? Na, nem beszélek többet. De ilyen még a
                        világon nem volt.</p>
					<p>Ezeket a szavakat Széchényi Zsófia és Fanny grófnőkhöz intézte, akik ketten
                        együtt vagy hat hangszeren játszottak.</p>
					<p>Ő ezalatt réveteg szemekkel kereste Karolinát.</p>
					<p>A teremben minden perccel nagyobb lett a várakozás és izgalom feszültsége. A
                        hölgyek elhelyezkedtek, és alig hallották udvarlóik suttogását, a férfiak
                        verejtékező homlokukat törölgették, a társalgás megszűnt, a zenészek mind
                        halkabban próbálgatták hangszereiket. Egyszerre valaki megragadta a
                        karját:</p>
					<p>- Látod, ez ő! Jöjj velem ide az ablakmélyedésbe. Stefferl, Stefferl, nézd,
                        milyen fenségesen rút...</p>
					<p>Fenn az emelvényen, a zenészek között pedig feltűnt egy alacsony,
                        tagbaszakadt, komor férfiú aránytalanul nagy, kissé himlőhelyes, vörös,
                        duzzadt arca, szürkésfekete sörénye, széles, domború homloka, rövid, vaskos
                        orra, összeszorított ajka, roppant állkapcsa, kicsiny, villogó, szürke
                        szeme, mindene csakugyan rút volt és fenséges. Az ember azt várta, hogy
                        felmorduljon és elbőgje magát, megrázva fésületlen, durva sörényét, mint egy
                        oroszlán. Öltözete lompos volt, mintha most vetődött volna be a
                        bástyasétányról, ahol szélben, viharban, perzselő napon, hajadonfővel,
                        ócska, fekete, papos köpenyében kószálni szokott.</p>
					<p>A teremben felzúgott a taps és üdvriadal, mintha csak a császár jelent volna
                        meg rajongó alattvalói között. István grófnak eszébe jutott, hogy ez az
                        ember szerette volna megverni Napóleont. Beethoven távolról sem hasonlított
                        a korzikaihoz, de mégis, mintha ez az egyetlen ember volna vele rokon az
                        egész világon. Lompos külseje is eszébe juttatta a nagy hadvezért, aki
                        arannyal, bársonnyal, strucctollakkal és prémekkel elborított marsalljai
                        között úgy szokott megjelenni, mint egy kincstári zubbonyba öltözött káplár.
                        Tábornokok és államférfiak, hercegek és gőgös oligarchák ide a
                        Lichnovszky-palotába is aggodalmas gonddal kiöltözködve, szertartásosan,
                        ragyogó díszben jöttek, csak Beethoven Lajos úrnak volt joga házikabátban,
                        kigombolkozva, rosszul kötött, ócska nyakkendővel és sáros csizmában
                        megjelenni. István gróf kissé féltékeny volt erre a lompos medvére, sokallta
                        azt a hódolatot és rajongást, amellyel Karolina bámulta; de megvallotta
                        magának, hogy neki is tetszik.</p>
					<p>A zenekar megszólalt. Alig hallott valamit a zenéből, csak az embert nézte,
                        aki vezényelte. Mikor elhalkult a zene, a lobogó sörényű ember fokonként
                        kisebb és kisebb lett, majdnem eltűnt a karmesteri emelvény mögött, aztán
                        növekedni kezdett, a hangok erősödtek, mindig tombolóbb lett a fuvolák és
                        kürtök harsonája, a mester most lábujjhegyre állott, és óriásnak tűnt fel,
                        aki belenyúl a felhőkbe, és szétveri, majd ismét egymásba kavarja azokat
                        szörnyű karjaival.</p>
					<p>István gróf ijedten nézett hol a karmesterre, hol Karolinára. Karolina arca
                        égi elragadtatásban vonaglott. Az örömnek és a dühöngésnek azok a kitörései,
                        amelyek felzúgtak az orchesterből, Karolina arcán a boldogság vagy a
                        kétségbeesés eksztázisában tükröződtek. Maga is érezte, hogy itt valami
                        borzasztóan nagy és emlékezetes dolog történik. Eszeveszett dolog történik.
                        Eszeveszett dolog, egy részeg isten őrjöngése...</p>
					<p>A terem levegője izzott. Az asszonyok szeméből tűzcsóva csapott ki, amely
                        szinte felperzselte a zenekart; nem lett volna csoda, ha lángra lobban az
                        egész terem a szenvedélyek viharzásától.</p>
					<p>Esterházy hercegnő odasúgta a szomszédjának:</p>
					<p>- Egy egész élet küzdelme és zokogása sír ebben a szimfóniában.</p>
					<p>Rasumovszky herceg büszkén bólogatott:</p>
					<p>- Hiába, Beethoven egyetlen és összehasonlíthatatlan. Minden minta nélkül
                        egyenesen az égből pottyant le.</p>
					<p>István gróf érezte, hogy Karolina egész reszkető, forró testével mindjobban
                        hozzásimul. Meghökkent:</p>
					<p>- Mi történt veled?</p>
					<p>- Félek - lihegte Karolina alig hallhatóan, és reszketett a szája.</p>
					<p>Nem tudta, hogy vajon mitől fél Karolina. De ő is valami félelmet érzett.</p>
					<p>E pillanatban valaki a háta mögött felsóhajtott:</p>
					<p>- Uram, irgalmazz!</p>
					<p>Mindenki úgy érezte, hogy azt a fékevesztett erőt, amelyben villámok
                        csapkodása közepette, dühöngő orkánban az őstermészet pogány, örömtől
                        ujjongó kozmikus himnusza zeng, azt a titáni erőpazarlást, amely az
                        ellentétek őrült tombolásában szinte céltalan és emberfeletti módon
                        pocsékolódik, nem lehet tovább fokozni. És mégis lehetett. Mintha az egész
                        földi és földöntúli világ táncra perdült volna, és úgy ünnepelné óriási
                        forgatagban egy új csillag születését, a zene az emberileg felfogható
                        legmagasabb szférákba jutott.</p>
					<p>- Hallod, Stefferl, hallod?</p>
					<p>- Mi történik itt?</p>
					<p>- Nem ismered ezt a melódiát?</p>
					<p>- Nem, csak felzaklat és elragad.</p>
					<p>- Igen, igen, hiszen ez a tánc onnan való, ahonnan te, Stefferl.</p>
					<p>- Magyar?</p>
					<p>Karolina belevájta körmeit István karjába:</p>
					<p>- Magyar tánc, a te fajtád tánca, ah, Istenem, látom a te hazádat, és úgy
                        szeretem a magyarokat, Stefferl, téged is szeretlek... szeretlek,
                        Stefferl...</p>
				</div>
				<div type="chapter">
					<head>11</head>
					<p>Karolina a Prater zöld fái alá kívánkozott. Magával vitte Istvánt, és
                        Beethovenről beszélt neki. Egyszerre csak egy furcsa úrlovas nyargalt el
                        mellettük.</p>
					<p>- Ki ez a szörnyeteg?</p>
					<p>Karolina hangosan felnevetett:</p>
					<p>- Nem ismered őt? A szép magyar báró.</p>
					<p>István gróf kezdett emlékezni arra, hogy ez a kitömött emberbőr, ez a tarkára
                        felöltöztetett csontváz, ez a megelevenedett viaszfigura már az ő
                        gyermekkorában is ijesztgette, és sokszor álmodott róla, ha vacsorán a
                        gyomrát megterhelte. Még most is úgy érezte, mintha félne tőle, de azért
                        kíváncsian utána nézett. Megfigyelte, hogy a merev derekú, széles vállú,
                        tűzszemű, hetyke lovag a legutolsó divat szerint öltözködik. Vakítóan fehér
                        és szűk nadrágja valamiféle kínai selyemszövetből készült; mellényt nem
                        hord, csak puha selyeminget és indiai kasmírsálból készült nyakkendőt; a
                        frakkja habkönnyű kelme: az angol posztószövés remeke; gomblyukában friss
                        virág, jobb szemén csillogó monokli, kezében aranygombos lovaglópálca,
                        keskeny, finom lábán kesztyűbőr cipőcske. Haja és félköríves dús
                        pofaszakálla hollófekete. Fogsora vakító fehéren villog piros ajkai mögül.
                        Remekül lovagol. Teste idegesen mozog, s a zabolátlan temperamentum, a
                        csapongó jókedv, amelyet főúri gőgje alá rejt, majd szétrobbantja finom
                        testalkatát, akárcsak a nemes angol vér a toporzékoló, nyughatatlan kancát,
                        amelyen lovagolt.</p>
					<p>A báró franciás eleganciája annál nagyobb feltűnést keltett, mert a német
                        körök Napóleon bukása óta a férfidivat terén is önállósítani akarták magukat
                        Párizstól. Tudósok törték a fejüket igazi germán divatkreáción, amely fő
                        vonásaiban méltóságteljes, és ily módon a közerkölcsösségre üdvös hatású
                        legyen. A férfiak ruházata katonás; a térdig érő kabátnak magas állógallérja
                        van, s a pantalló bő; minden ruhadarab fekete, és a posztója erős, vastag,
                        meleg.</p>
					<p>Stefferl megvetéssel vette le tekintetét a báró alakjáról:</p>
					<p>- Ostoba különc.</p>
					<p>Karolina enyhe mosollyal nézett végig Stefferl ruházatán, amelyet bécsi szabó
                        készített, de a fiatal gróf tervrajzai után. Az öltöny csakugyan valódi
                        műalkotás volt: az angol és francia divat keveréke. Hófehér gallérja majdnem
                        a füléig ért, és magasra peckelte az állát; fekete nyakkendőjét, amelynek
                        lenge anyaga hatvanrőfnyi volt, Miklós komornyik legalább félórás
                        vesződséggel csavargatta körül a nyakán, mígnem egy roppant arany melltűvel
                        összekapcsolhatta. Egyetlen gombra járó mellénye tűrhetetlenül rövid és
                        bíborpiros; tubákszín, skótkockás, fecskefarkú frakkja az angol lordokat
                        majmolta, roppant Szuvorov-csizmái a harcias barbárt. Kalapjának olyan
                        széles volt a karimája, hogy Karolinát, mint valami ernyő, egészen árnyékba
                        borította. István gróf úgy festett, mint valami romantikus lovag, késői
                        Werther, tragikus csizmájával és nyakravalójával. Karolina nevetve
                        incselkedett vele:</p>
					<p>- Stefferl, te, úgy látszik, ellensége vagy a különcködésnek.</p>
					<p>- Az egyéni ízlés még nem különcködés - védekezett zavartan, mert észrevette,
                        hogy Karolina a ruháját nézi. Aztán a báró felől kérdezősködött:</p>
					<p>- Hány éves lehet ez a vén incroyable?</p>
					<p>- Nem tudom - felelte Karolina -, de annyi bizonyos, hogy a legöregebb
                        emberek is öregnek ismerték mindig. Talán ismerte már Lipót császár is,
                        talán jelen volt a török háborúkban, valószínűleg ott harcolt a hős Sobieski
                        lengyel király oldala mellett, mikor a törököt elűzték Bécs falai alól. A
                        17. században nyilván már éppen olyan nevezetessége volt Bécsnek, mint most.
                        Lehet, hogy I. Ferdinánd alatt már zászlósúr volt; némelyek azt mondták,
                        hogy olyan öreg, mint a Stephanskirche tornya. Talán öröktől fogva él Bécs
                        falai között, anélkül hogy valaki fiatalnak látta volna. Öröktől fogva
                        örökké fiatal dandy.</p>
					<p>- Utálatos fickó.</p>
					<p>- De van benne valami megható, ahogy ragaszkodik a fiatalság látszatához.
                        Tavaly télen az utcákat félöles hó borította; Rasumovszky herceg orosz
                        trapperjei dideregtek a szokatlanul fagyos januárban; mint a herceg mondta,
                        valósággal kétbundás moszkvai hideg volt tavaly. A szép magyar báró pedig
                        ugyanebben a lenge japán selyem vagy indiai kasmír vagy isten tudja miféle
                        tropikus égöv alól való nyári lovaglóöltönyben, csillogó monoklijával és
                        merev mosolyával fittyet hányt hónak és kétbundás hidegnek, télnek és
                        öregségnek. Pedig, ha nem is egyidős a Stephanskirche tornyával, hetven már
                        elmúlt.</p>
					<p>- Szóval öregebb, mint az én édesapám. Papa idő előtt megöregedett. Valóságos
                        rom. És az az örökös imádkozás! Istenem, mivé teszi az embert az öregség! Az
                        egyik így, a másik úgy, de csaknem mind együgyű gyermekké válik. Karolina,
                        nem akarok megöregedni.</p>
					<p>Karolina nevetett:</p>
					<p>- A szép magyar báró sem akar - éppen ez a tragédiája. Naponta csak egy vagy
                        két órát mutatkozik nyilvánosság előtt, és erre a rövid időre tíz vagy
                        tizenkét órát készül otthon, orvosok, fürdősök, borbélyok, javasasszonyok,
                        kuruzslók és ráimádkozók egész tömegének segédletével. Naponta tizenkét órát
                        fekszik ágyban, aztán hármat a műtőasztalon, amelyen orvosok, borbélyok és
                        fürdősök preparálják. Rettenetes küzdelem ez az öregséggel; de másfél óra
                        hosszat, amikor a világ szeme előtt mutatkozik, ruganyos, mozgékony, derűs
                        és étvágytól duzzadó dandy akar lenni. És tudod-e, hogy ez a kifestett
                        koporsó egyike a legnagyobb nőfogyasztóknak? Nem hiszed? Ezt Bécsben
                        mindenki tudja. Palotájában, azt mondják, eszeveszett orgiák folynak.
                        Stefferl, valld be nekem, voltál te már nála?</p>
					<p>Karolinának olyan furcsán ragyogott a szeme. István gróf erős ütést érzett a
                        szívén. Gyanakvó és elborult szemmel vizsgálgatta Karolina arcát.</p>
					<p>- Nem tetszem, Stefferl? - kérdezte kacéran az asszony - vagy valami hiba van
                        rajtam?</p>
					<p>István elszégyellte magát. Micsoda őrültség! Egy pillanatra feltette
                        Karolináról, hogy talán... ki tudja?... Istenem, minden lehetséges...
                        Karolina hátha többet is tudna mondani a szép magyar báró házában lefolyt
                        orgiákról? Stefferl gyalázatosan utálta magát otromba és kamaszos
                        rosszhiszeműsége miatt, és keservesen keresett valami választ Karolina
                        kérdésére.</p>
					<p>- Azért nézlek, mert nem ilyennek képzelem az ír nőket. Te egyáltalán nem
                        vagy sem ír, sem angol típus.</p>
					<p>- Hanem?</p>
					<p>- Magyar.</p>
					<p>Karolina elpirult, és tiltakozva rázta a fejét:</p>
					<p>- Miért? Mert barna vagyok? Az még nem tesz magyarossá. Magyar típus a te
                        nővéred, Zsófi. Zsófinak a szeme is barna.</p>
					<p>Stefferl elgondolkozott.</p>
					<p>- Lehet. Akkor azt szeretném, ha a magyar asszonyok szépsége olyan volna,
                        mint a tied.</p>
					<p>- Miért? - kérdezte Karolina szívdobogva.</p>
					<p>De nem kapott választ. Alig szóltak aznap egymáshoz.</p>
				</div>
				<div type="chapter">
					<head>12</head>
					<p>Augusztus közepén megjelent Bécsben Castlereagh angol, Hardenberg porosz és
                        Nesselrode orosz követ; csodálkoztak, hogy az osztrák császárvárosban még
                        nyoma sincs a kongresszushoz való készülődésnek. A kancellária üres volt,
                        és Metternich herceg Badenban nyaralt. A követek futárt küldöttek
                        Metternichért, s a kancellár néhány nap múlva elhagyta a kies fürdőhelyet,
                        amelyet a Párizsból érkezett Bagration Katarina hercegnő amúgy is már
                        tűrhetetlenné tett számára féltékenységi botrányaival.</p>
					<p>Augusztus 23-án a négy diplomata összeült, hogy előkészítse a kongresszus
                        anyagát. A jegyzőkönyvet Gentz udvari tanácsos vezette, aki főleg azzal
                        szolgálta a szent szövetség és a béke ügyét, hogy Metternich megunt
                        szeretőit átvette, idegeiket lecsillapította, és féken tartotta. Most is ő
                        volt az, aki Badenban Bagration hercegasszonyt visszatartotta attól, hogy
                        vetélytársát, Sagan kurlandi hercegnőt tettlegesen megfenyítse. Augusztus
                        harmadikán Talleyrand herceg is megérkezett Bécsbe. Szeptemberben pedig
                        egymás után jöttek az idegen uralkodók.</p>
					<p>Elsőnek a württembergi király, majd IV. Frigyes dán király érkezett a
                        császárvárosba, amely száz ágyúlövéssel üdvözölte az előkelő látogatókat.
                        Stefferl és Karolina ott volt az utcán tolongó néptömegben, titokban,
                        egymáshoz simulva, mint valami szerelmespár.</p>
					<p>A gróf megjegyezte:</p>
					<p>- Istenem, az ember nem is hinné, hogy milyen különbség van királyok és
                        közönséges kalandorok között.</p>
					<p>- Haragszol a királyokra, Stefferl?</p>
					<p>- Száz ágyúlövés! Bezzeg az én szegény ulánusom, aki kétszer megmentette az
                        életemet, csak egy ágyúlövést kapott a lipcsei csatában, és utána nyomban
                        bedobták egy gödörbe a többi halott közé.</p>
					<p>Karolina titokban megszorította sógora kezét.</p>
					<p>Jöttek aztán királyok, nagyhercegek, feleségükkel, fiaikkal, leányaikkal és
                        szeretőikkel, jöttek hercegek, grófok és politikusok, jöttek komédiások,
                        táncosnők, kártyások és zsebtolvajok, de Bécs csak egyetlen emberre volt
                        kíváncsi igazán: I. Sándor cárra.</p>
					<p>Akik vele együtt részt vettek a párizsi bevonuláson, már meghozták a hírét,
                        és ez a hír megdobogtatta egész Bécs szívét. Azt mondták róla, hogy olyan
                        szép, mint aminőnek egy tizenhat éves leányka elképzeli az arkangyalokat.
                        Daliás, rózsaarcú, szőke, kék szemű, mosolygós. A párizsiak talán azért is
                        adták neki a “Néva-parti békeangyal” nevet. Elmondták, hogy gyönyörűen fest
                        rajta mindenféle egyenruha; kacérul viseli a vakítóan fehér, arannyal
                        hímzett, pattanásig feszülő gárdistaruhát, szikrázó briliáns rendjeleivel,
                        dús vállrojtjaival. Nézd csak, Karolina: aranyszőke haj, pufók, gyöngyház
                        arc, ibolyaszem, bájos mosoly - undorító ember! Puha és zsíros az arca, a
                        nyaka, a válla... minden testrésze puha és gömbölyű, mint egy szoborszép
                        amazonkirálynőnek; szobor, de puha márványból. Néva-parti Apolló. Roppant
                        magas gallérja miatt feje és válla előrehajlik, ezáltal a háta meggörbül;
                        egyik fülére egészen süket; orra tömpe, makacs, rövid csecsemőorr; nézd
                        csak, Karolina! Bécs asszonyai rajongnak érte, először, mert cár, másodszor,
                        mert ő is rajong az asszonyokért; mert a lehelete is csupa csók és csupa
                        szerelem; mert azt beszélik róla, hogy mindennap, minden éjjel és nappal,
                        harctéren és selyemkárpitos szalonban tizenöt éves kora óta mindig kész az
                        ölelésre; mert császári hercegnők, mágnásasszonyok, nagy színésznők és kis
                        polgárlánykák, gazdag zsidóasszonyok, utcalányok és orosz parasztmenyecskék
                        osztoztak kegyein, százan és százan; végül talán azért, mert mindegyikük
                        joggal elmondhatta, hogy a császár őszintén és mélyen szerette őket;
                        Nariskin hercegnőt húsz esztendeig, Niniche-t, a tízfrankos kis párizsi
                        kurtizánt húsz rövid percig. István gúnyosan hozzátette, hogy ez az
                        örökkévalóság távlatából teljesen mindegy. Ami egyéb tulajdonságait illeti,
                        áldott jó lélek, mint csaknem minden korlátolt ember. Hogy bosszúálló,
                        makacs, babonás, szeszélyes és vénasszonyosan álszent létére eléggé
                        mérsékelten autokrata? Nem gyilkoltatja alattvalóit, nem őrült, s ez már
                        magában véve nagy érdem az orosz császári trónon, s nincs több rögeszméje,
                        mint a szerelem, a lengyel királyság és a flensburgi osztriga; azért még
                        csak jobban tetszik a bécsi asszonyoknak, s ha nem volna óhitű eretnek,
                        bizonyára szentté avatja Werner Zakariás.</p>
					<p>Sajnálatos, hogy ez a szent ember egész háremet hozott magával, válogatottan
                        szép és romlott hercegnőkből. Ezeket diplomáciai szolgálatokra használta,
                        éppen úgy, mint egy sereg kalandort és selyemfiút, akik közül sokat
                        tábornoki, miniszteri vagy szárnysegédi ranggal ékesített fel.</p>
					<p>Az orosz császár példája nem maradt utánzás nélkül. A dán király érdekében az
                        okos és szép Bernstorff grófnő fáradozott, a porosz érdekeket az elhunyt
                        királyné nővére, Thurn és Taxis Teréz hercegnő képviselte. Talleyrand is
                        elhozta magával Dorottya kurlandi hercegnőt, aki fiatalos bájával és
                        felülmúlhatatlan ravaszságával Bagration és Sagan hercegnők munkáját
                        ellensúlyozta. Fürstenberg Karolina hercegnőt, a gyermektelen, fiatal
                        özvegyet semmi sem akadályozta, hogy egész szépségét és fáradhatatlan
                        tevékenységét rendelkezésére bocsássa a törpe német fejedelemségnek. Soha,
                        amióta a világ áll, ilyen ellenállhatatlan testület nem állt még résen, hogy
                        valamely fejedelmi vagy népszövetségi kongresszus hasznos és érdemes munkát
                        végezni ne tudjon, még ha beleőrül is az erőlködésbe.</p>
					<p> Nem lehetett ráismerni Bécsre. Százezer idegen! Ferenc császár kitett
                        magáért, mint házigazda. Harmincmilliót költött vendégei szórakoztatására.
                        Ugyanennyit elköltöttek a vendégek is. Bécs városa fölött megeredt az
                        aranyzápor, a polgárok csak alája tartották a kalapjukat, s azok megteltek
                        égből hulló pénzdarabokkal. Pékek, mészárosok és kocsmárosok éppúgy
                        megtömték zsebeiket, mint a szabók, virágárusok és díszműkereskedők, vagy a
                        színészek, muzsikusok, balett-táncosnők és utcalányok. A régiségkereskedők
                        minden limlomot eladtak, a varrónők éjjel-nappal a párizsi divatlapokat
                        tanulmányozták, mert a győzteseknek nem volt nagyobb igyekezetük, mint hogy
                        a legyőzött franciák divatját, művészetét, illatszereit és erkölcseit
                        utánozhassák. Jól ment a dolguk nemcsak a szélhámosoknak és zsebtolvajoknak,
                        hanem a munkásoknak és a tisztességes embereknek is: amire pedig kevés példa
                        van a világtörténelemben. Októberben elkezdődött a farsang, és öt hónapig
                        tartott; Metternich volt a főrendező - vendégeinek, az uralkodóknak és
                        államférfiaknak lelkében mindenáron el akarta homályosítani a párizsi béke s
                        az utána következő kéthetes londoni tárgyalás emlékeit. Ez sikerült is neki.
                        Párizst és Londont mindenki elfelejtette, annál inkább, mert öt hónapra
                        Párizs és London is ideköltözött Bécsbe, azonkívül idejöttek Berlin,
                        München, Drezda, Prága, Budapest, Varsó, Moszkva és Szentpétervár
                        szintén.</p>
					<p>A porosz király keskeny, puritán arca itt piroslott Bécsben, itt látták
                        kocsikázni a kétmázsás hájtömeget, a württembergi királyt, a hegyes állú,
                        zörgő csontú, keszeg dán királyt, valamint Beauharnais Jenőt, Napóleon
                        sógorát daliás termetével és tar koponyájával; a kedélyes Miksa bajor
                        királyt, aki kifosztotta Bécs műkereskedőit, Vilmost, a porosz trónörököst,
                        aki halálosan szerelmes a cár nővérébe, de nem tud szakítani Bagration
                        hercegasszonnyal, a szerencsétlen szász királyt, aki végig hűségesen
                        kitartott Napóleon mellett, s ezért most folyton a templomokban vezekel,
                        Konsztantyin orosz trónörököst, ezt a vad, bohóckodó, öreg suhancot - és
                        Bécs megismerte valamennyit hálósipkában és papucsban, s megtanulta, hogy a
                        királyok, akik a napóleoni háborúk alatt Isten kegyelméből elköltötték
                        alattvalóik vagyonát és kiontották katonáik vérét, tulajdonképpen maguk is
                        halandó emberek. Ez a tanulság ráadás volt arra a hatvanmillióra, amelyet
                        Bécs a kongresszuson nyert.</p>
					<p>István gróf a bajor király előszobájában többet tanult, mint ha könyvtárakat
                        bújt volna egész életében. Tapasztalta, hogy a férjek szívesen hordják a
                        szarvasagancsot, ha ez tábornoki vagy szárnysegédi kinevezést hoz: látott
                        asszonyokat, akiket a cím, másokat, akiket a dicsőség, ismét másokat, akiket
                        a font sterling, vagy az aranyfrank kábít el, mint a részeg pillangókat;
                        rájött, hogy az egész élet tele van hazugsággal; szerelem, hűség, házasság
                        csak hétköznap és kispolgári körökben számít szentségnek; ünnepnap s a
                        társadalom ranglétrájának legalsó és legfelső lépcsőfokain mindenkinek
                        mindent szabad.</p>
					<p>Mást is látott a fiatal ulánus kapitány. Látta a porosz király miniszterét,
                        Hardenberg grófot vagy Humboldt bárót, akik, mint a zsidók, népük érdekében
                        szakadatlanul adtak-vettek, kereskedtek; mi van eladó? - kérdezték a Burg
                        csarnokában, a kancellárián, az utcán és a zsibvásárokon. Kiderült, hogy
                        mindenkinek van eladnivalója; kiderült, hogy minden eladó. Látta az
                        oroszokat, akik a poroszok ellentéteképpen csak vadul költekeztek, egyedül
                        vagyonuk fitogtatásáért; látta Stewart lordot, amint összeveszett a Graben
                        fiákerosaival néhány fillér miatt, s levetve kabátját, szabályos
                        bokszmérkőzésben leütötte őket; és eszébe jutott, hogy Anglia évszázadok óta
                        így bánik el Európával, néhány hajó s néhány mázsa színarany miatt.</p>
					<p>És látta a magyarokat, akik utolsó holdjaikat vagy utolsó gyémántjaikat
                        prédálják el, hogy a hiúságok e vásárán magukat észrevétessék. Látta
                        Esterházy herceget, négymilliót érő huszárruhájában; Pálffy Ferenc grófot,
                        aki utolsó ezresét a Párizsból jött Bigottini táncosnőre költötte, miután a
                        cár, majd a badeni nagyherceg megunta a szép balerinát. Látta a másik Pálffy
                        grófot, Ferdinándot, aki igazgatója volt a Theater an der Wiennek, és
                        bérlője a Hoftheaternek, amint százezreket veszít, vagy nyer kártyán; látta
                        a gróf házát, amelyet kártyavárnak hívtak, mert minden tégláját kártyán
                        nyerte össze a gazdája; temérdek birtoka volt valaha mind a két Pálffynak;
                        de olyannyira agyonkötelezték magukat, hogy Ferencet kitiltották a császári
                        udvarból, Ferdinánd pedig állítólag kémszolgálatot teljesít a
                        rendőrségnek.</p>
					<p>Ilyen magyart sokat látott Stefferl, de sehol sem látott magyarokat, akiknek
                        beleszólásuk lett volna a kongresszus ügyeibe. Olyant is keveset, aki a
                        Monarchia vagy Magyarország, vagy a magyar nép sorsával törődött volna.
                        Legnagyobb hatalom a magyarok között Zichy Károly gróf pénzügyminiszter, aki
                        arra büszke, hogy soha életében egyetlen könyvet sem olvasott el.
                        Valahányszor Stefferl a hatalmas miniszterrel találkozott, mindig feltette
                        magában, hogy egész életét a könyveknek szenteli, akárcsak kegyelmes jó
                        apja, az öreg Széchényi Ferenc.</p>
				</div>
				<div type="chapter">
					<head>13</head>
					<p>Lichnovszky Eduárd herceg egy olyan éjszaka, amelyen a kongresszusi
                        ünnepségek között pihenőt tartottak, elvitte őt a híres Morelnéhoz. Ez a
                        Morelné Bécs egyik legelőkelőbb kurtizánja, aki többek között Sándor cártól
                        havi ötezer forintot kapott, Budán született, az apja székely huszár
                        kapitány volt. Morelné házában hallotta, hogy Bécsben hemzsegnek a magyar
                        maîtresse-ek és kurtizánok, akik a magyarországi és erdélyi barlangok öreg
                        medvéinek bőrét nyúzzák le leginkább. István grófnak, ahogy belépett Morelné
                        asszony szalonjába, szeme-szája elállt a csodálkozástól. Minden hegyén-hátán
                        hevert ott: bútorok, ékszerek, képek, papagájok, kanárik, majmok, letört
                        gavallérok és csinos kurtizánok. A zongorán volt a ruhatár, és a szekrény
                        alatt antik képek hevertek a porban. Libériás inasok szolgáltak fel
                        fagylaltot, bort, pezsgőt és déligyümölcsöket. Morelné lompos pongyolában a
                        szoba közepén feküdt pompás erdélyi perzsán, és forró virslit evett. Nagy
                        társaság volt ott, amelynek egy Bihari nevű magyar cigány húzta
                        hatodmagával, arannyal hímzett díszegyenruhában. István gróf azon a ponton
                        volt, hogy meggyűlölje a magyar nőt s a magyar huszárruhát.</p>
					<p>Még inkább elcsodálkozott, amikor a társaság tagjait megpillantotta. Ott volt
                        a két Pálffyn, egy Erdődyn és két Batthyányn kívül Ligne herceg, a
                        nyolcvanéves belga-francia-német marsall, a kongresszusi szalonok
                        legszellemesebb csevegője, sőt ott látta a feszes, komor és ünnepélyes
                        Windischgraetz herceget is, aki éppen mélyreható eszmecserét folytatott a
                        tábornaggyal. A mellékszobákból női sikoltozás, cigányzene, vad férfikacaj
                        és papagájok rikácsolása hallatszott be a szalonba, de senki sem törődött
                        ezekkel a komikus vészkiáltásokkal. A szomszédban a legszennyesebb orgia
                        folyt, itt, Morelné lábainál, Ligne herceg és Windischgraetz megdöbbentő
                        komolysággal politizáltak.</p>
					<p>István gróf egy üres széket pillantott meg Ligne herceg és Windischgraetz
                        ezredes mögött. Leült, és kihörpintett egy pohár pezsgőt. Aztán figyelmesen
                        szemügyre vette a belga herceget, aki félig feküdt, félig ült egy olyanfajta
                        magas támlájú heverődíványon, amilyenen Párizsban a császárság alatt a
                        nagyon szép termetű és félig mezítelen nők szoktak görög szobrokhoz hasonló
                        attitűdben elomlani. A herceg lornyont tartott fáradt, táskás, gyulladt
                        szeme elé, és halkan folytatta a megkezdett beszélgetést.</p>
					<p>- Úgy értem - mondta a herceg egykedvűen, miközben Morelné fehér vállát
                        simogatta kék eres, reszkető kezével -, hogy Bécs a francia forradalom
                        alatt, amelyet kizárólag a franciák belügyének nézett, egész Mária
                        Antoinette haláláig - sőt valljuk be, még azután is - olyan életet élt,
                        mintha Párizsban mi sem történt volna. Önök nem zavartatták magukat
                        mulatságaikban, másrészt nem léptek fel azzal a követeléssel, hogy
                        újjáteremtsék a világot. Kedélyes gondatlanok voltak, akiknek
                        kicsapongásában nem volt semmi erőltetett, semmi mesterkélt. Önök,
                        arisztokraták, ugyan kacérkodtak a felvilágosodás eszméivel, de a
                        polgárságot a maga együgyűsége a világ minden cenzúrájánál jobban megvédte a
                        bölcsészeti tanok ragálya ellen. A francia forradalom csak akkor tűnt fel
                        önök előtt borzasztónak, amikor annak már császáruk leánya is áldozatul
                        esett. Csak ezt az egyetlen dolgot vették a szívükre, s ettől kezdve utálni
                        kezdték azt, amiből voltaképpen nem értettek meg, s még ma sem értenek
                        semmit.</p>
					<p>Az ezredes védekezni próbált:</p>
					<p>- Oah, nem szabad ezen csodálkozni. Ausztria...</p>
					<p>Az öreg marsall, akinek keze a kurtizán válláról mind mélyebbre és mélyebbre
                        csúszott, nem engedte a mondatot befejezni:</p>
					<p>- Szabad megkérdeznem, csakugyan van a világon Ausztria?</p>
					<p>István gróf közelebb húzta székét a herceghez. Nehéz volt ugyan a feje a sok
                        bortól, de a beszélgetés érdekelni kezdte. Valósággal nyelte a vén marsall
                        szavait.</p>
					<p>- A Habsburgok birodalmának voltaképpen még a neve is csak költött. A
                        társadalomban és lassanként a kancelláriákban is szokássá vált, hogy az
                        osztrák uralkodóház birtokait Ausztria névvel jelöljék.</p>
					<p>- Ah, oah - csattant fel Windischgraetz -, hercegséged nagyon kevéssé
                        tiszteli...</p>
					<p>Az agg herceg mintha nem is hallotta volna.</p>
					<p>- Szép vagy, kicsikém - súgta Morelné felé -, a tested ruganyos, és a bőröd
                        sima és rózsás. - Aztán odafordult az ezredeshez: - Legyünk őszinték, az
                        osztrák ház államai csak a fegyver hatalmával összetákolt területek.
                        Délkeleten Magyarország, északon a Lengyelországból kiszakított Galícia,
                        nemkülönben Csehország, Sziléziának osztrák kézben maradt töredékével;
                        ezenkívül Morvaország, Ausztria főhercegség és dél felé Stájerország,
                        Krajna, Karintia és Tirol; vegyük ehhez Lombardiát, Velencét, a
                        Svábországból szétszórt városokat. Németalföldet és Belgiumot. Ezt
                        nevezzük ma Ausztriának. Mindössze száznegyvenezer négyszögmérföld mintegy
                        harmincmillió lakossal. Mindenütt vannak végek, központot nem találni sehol.
                        A határok e roppant terjedelmének védelmére nagy és költséges haderőre volna
                        szükség. Egész nemzetek vannak e birodalomban - magyarok, csehek és belgák
                        -, akik saját hagyományaikkal élnek, és arra büszkék, hogy eredetükhöz hívek
                        maradjanak. Lehetetlen ezeket a különböző népeket egyöntetű egésszé gyúrni,
                        és közösen kormányozni. Nem állam ez, mert nincsenek intézményei; kormánya
                        nem kormány, hanem közigazgatással foglalkozó diplomácia. Csak szerződésekre
                        és örökségekre alapították. Egy kis Európa a nagy Európában, nem nemzeti,
                        hanem dinasztikus hatalom, amely úgy kormányozza önmagát, hogy népeit egymás
                        ellen játssza ki, és ezzel tartja fenn az egyensúlyát a nagy Európa
                        egyensúlyában.</p>
					<p>István gróf valóságos kárörömmel nézte, hogy az ezredest majd szétveti a düh.
                        Windischgraetz csakugyan magánkívül volt.</p>
					<p>- Valóságos forradalmi beszéd! Egy ilyen agg férfiú... - csattogott, s erősen
                        megnyomta ezt a két szót: agg férfiú...</p>
					<p>A herceg azonban nem sértődött meg:</p>
					<p>- Bocsánatot kérek, ez nem azt jelenti, hogy szeretem a franciákat. Hannibál
                        kilencéves korában örök gyűlöletet esküdött a rómaiak ellen. Én tizenöt
                        éves koromban fogadtam gyűlöletet a franciák ellen.</p>
					<p>Windischgraetz némileg felengedett erre a vallomásra; a herceg észrevette, és
                        gúnyosan mosolygott.</p>
					<p>- Ámbár a francia irodalmat mégis többre becsülöm a német metafizikai
                        szószátyárkodásnál.</p>
					<p>Nem folytathatta, mert Morelné odatartotta neki a száját, egy fél virslit
                        szorítva a fogai közé:</p>
					<p>- Fenség, harapd el a felét.</p>
					<p>Az agg marsall leharapta.</p>
					<p>- De hát tulajdonképpen mit is akart Franciaország Európával? Miért kellett
                        Napóleonnak egész Európát megháborítani? - szólt közbe egy ismeretlen
                        férfiú, akit eddig senki sem vett észre.</p>
					<p>A herceg lenyelte a virslit, s aztán megadta a választ:</p>
					<p>- Drága barátom, ön nem gondol arra, hogy milyen nagy bajba volt
                        Franciaország XVI. Lajos király kivégzése után.</p>
					<p>István gróf nem állhatta meg, hogy meg ne jegyezze:</p>
					<p>- Európa elég gyámoltalanul viselkedett, s csak ímmel-ámmal fogott fegyvert,
                        hogy megtorolja a királygyilkosságot.</p>
					<p>A herceg elismerőleg bólintott:</p>
					<p>- Nem is arról van szó. A forradalom nem a Bourbonok, nem XVI. Lajos és nem a
                        francia arisztokraták ellen támadt fel, hanem az egész korszellem ellen.
                        Aláásta és romba akarta dönteni a régi Európa egész épületét. Proklamálta a
                        népfelséget. Amikor lerombolta a Bastille-t, tulajdonképpen az abszolút
                        monarchia szimbólumát, a rendiséget, vagyis a társadalmi rendek között való
                        különbséget, az ember és ember között való különbség évezredes babonáját
                        rombolta le. A nemzetgyűlés már rendi különbség nélkül egyesítette önmagában
                        a szuverén nép képviselőit, akik a királyhoz hasonlóan, sőt nálánál is
                        inkább szenteknek és sérthetetleneknek tartották magukat.</p>
					<p>- Nagyon logikusan - felelte István gróf.</p>
					<p>- Őrültség! Aoh, eszeveszett, elvetemült gazság! - kiáltott
                        Windischgraetz.</p>
					<p>Ligne herceg pedig a vállát vonogatta:</p>
					<p>- Pedig ez természetszerűleg folyik abból az elvből, hogy az Isten minden
                        embert szabadnak és egymással egyenlőnek teremtett.</p>
					<p>Az egyik szomszéd szobában táncoltak és poharakat zúztak, a cigány harsányan
                        és szünet nélkül játszott, a másikban néhány idősebb úr óriási összegekben
                        kártyázott, és halotthalványan, némán, szívszorongva leste a lapokat. Aki
                        nyert, tele marék aranyat dugott valamelyik hölgy keblébe, s hahotázott,
                        amikor a megajándékozottnak inge alól a szép sárga napóleon d’orok a
                        szőnyegre potyogtak.</p>
					<p>Az általános mámorban, a fülsiketítő zajban, a dohányfüst és alkoholpára
                        sűrűn gomolygó ködében István gróf már alig látta az arcokat, csak mélyen
                        zengő, öreges hangjáról tudta, hogy a herceg beszél.</p>
					<p>- De a forradalom tudta, hogy vívmányait csak akkor állandósíthatja, ha
                        megtölti vele Európa minden népének lelkét. A forradalom mindig
                        forradalmasítani akar. Ha egy nép valaha például eltörölné a magántulajdont,
                        a világ minden népét rá akarná bírni, hogy hasonlóképp cselekedjék. A
                        forradalom érzi, hogy a szigetet elnyeli a tenger; az egész világot el
                        akarja tehát borítani a forradalom hullámaival. És ez néha sikerül is
                        neki.</p>
					<p>Valaki közbevágott:</p>
					<p>- Nem a forradalomnak, hanem Bonaparte Napóleonnak.</p>
					<p>A herceg, aki két térde között tartotta Morelné bozontos, szép fejét, fél
                        szemmel a közbeszóló felé kacsintott:</p>
					<p>- Napóleon és a forradalom egy. Az egész napóleoni epizód csak arra való
                        volt, hogy a forradalom vívmányait állandósítsa és biztosítsa az európai
                        reakcióval szemben. Mivel ez békés úton lehetetlenségnek bizonyult, ennél
                        fogva háborút kellett izenni Európának. A forradalom szülte a köztársaságot,
                        a köztársaság szülte Napóleont, és Napóleon 1808-ban már elmondhatta, hogy
                        konzerválta a forradalom vívmányait.</p>
					<p>Windischgraetz herceg felhördült:</p>
					<p>- A legnagyobb zsarnok volt, aki valaha élt Európában. Aoh, a legvéresebb
                        hóhér... Batu kán és... aoh...</p>
					<p>István gróf Ligne herceg szájáról leste a választ. A herceg nyugodtan
                        felelt:</p>
					<p>- Zsarnoka volt Európának, hogy megfélemlítse és meghódítsa azt a
                        forradalomnak.</p>
					<p>- Ez ellen tiltakozom - aoh, ez már tűrhetetlen!</p>
					<p>- Márpedig meghódította - ismételte nyugodtan a marsall. - Még a császárt is
                        meghódította a forradalomnak.</p>
					<p>- Hogy érti ezt, herceg? - kérdezte fenyegető hangon az ezredes.</p>
					<p>- Bonaparte tábornok, a korzikai rabló, a haramia, a dühöngő őrült, a
                        forradalom megtestesülése - mondta gúnyos mosollyal a marsall - tizenhét
                        esztendővel azután, hogy Mária Terézia leánya a vérpadon elveszett,
                        feleségül vette Mária Terézia másodunokáját. Ez volt a vén Európára nézve a
                        forradalom történetében a legtragikusabb.</p>
					<p>- Ez Metternich bűne - tört ki Windischgraetz Alfrédból a felháborodás.</p>
					<p>A herceg a fejét csóválta:</p>
					<p>- Nem volt valami vitéz cselekedet, de a szegény Ausztriának nem volt más
                        választása. Nem verhetvén le Franciaországot, szövetséget kötött vele, hogy
                        annál nagyobb biztonságban elárulhassa. Ahogy Ausztria Napóleonnal szemben
                        viselkedett, az a legfrappánsabb történelmi mimikri. Hogy a győzőt
                        megnyugtassa és elaltassa, még uralkodójának leányát is odadobta neki, mint
                        ahogyan a görög mitológiában a szüzeket feláldozták Minótaurosznak. Éppen
                        ezért nem tudom, mit csodáljak jobban: Napóleon lángeszét vagy Metternich
                        ügyességét. Gondolja csak végig, drága ezredesem, milyen állhatatosság és
                        mesteri diplomatizálás kellett ahhoz, hogy Ausztria, amely Jemappes-tól
                        Lodiig minden hadjáratban vereséget szenvedett, végül ebből a katasztrófából
                        hatalmasabb alakban kerüljön ki, mint amilyen volt valaha Európa
                        történetében.</p>
					<p>Az ezredes felállt, és mellét, amelyen ott ragyogott a Mária Terézia-rend
                        keresztje, kifeszítette.</p>
					<p>- Egyszóval, alaposan elbántunk a forradalommal.</p>
					<p>Ezután nyomban átment a másik szobába azzal a büszke öntudattal, hogy a
                        végén, a legválságosabb szituációban a Ligne herceggel vívott csatát is
                        megnyerte.</p>
					<p>Ligne herceg pedig elnézően és finoman mosolygott, majd homlokon csókolva
                        Morelnét megsúgta neki, hogy feltűnés nélkül hazamegy, mert szédül, és
                        gyomra felémelyedett a tivornya dögletes atmoszférájában.</p>
					<p>A herceg távozása után Morelné István gróf ölébe ült és szájon csókolta.</p>
					<p>- Ki vagy te, kis gumiarcú ember?</p>
					<p>István gróf megmondta a nevét.</p>
					<p>- Magyar vagy?</p>
					<p>- Igen.</p>
					<p>A kurtizán összecsapta rózsás kis tenyereit és nevetve tapsolt:</p>
					<p>- Akkor tartsunk össze. Éljen a haza!</p>
					<p>István grófnak eszébe jutott, hogy íme, az első magyar, aki Bécsben a hazáját
                        éltette, egy szegény, posványba süllyedt kis perdita. Egész Magyarországból
                        nincs itt a bécsi kongresszuson senki más, mint a hullaarcú, eszelős, vén
                        báró kitartottja, a megvetett, részeges, züllött Morelné asszony. Olyan
                        erősen érezte a maga társtalanságát, hogy sírva tudott volna fakadni
                        szomorúságában. Morelné is észrevette, és arcát az övéhez szorítva, magyarul
                        kérdezte:</p>
					<p>- Mit búsulsz, kenyeres?</p>
					<p>István gróf utána mondogatta ezt a három szót, amely valamelyik kuruc
                        katonadalból szivárgott át a nép szótárába. Pirulva vallotta be Morelnénak,
                        hogy ő ugyan kisgyermek korában egész folyékonyan tudott magyarul beszélni,
                        ezeket a furcsa szavakat azonban most nem értette meg.</p>
					<p>- Akkor te nem is vagy magyar - riadt fel hangosan a kurtizán, és faképnél
                        hagyta.</p>
					<p>István gróf egyedül maradt a szoba sarkában, s elgondolkozott.</p>
					<p>- Nem vagyok magyar... Úristen, hát voltaképpen mi is vagyok én?...</p>
					<p>Bihari János cigányprímás éppen egy furcsa kis magyar népdal variációit
                        játszotta, és Lichnovszky Eduárd herceg, Beethoven barátja, a nagy zeneértő
                        áhítatos arccal hallgatta a cigányt.</p>
					<p>- Ez olyan szép, hogy akár az öreg Bach Sebestyén is írhatta volna...</p>
					<p>István gróf sem Bach Sebestyént, sem Bihari Jánost, sem a variációk
                        népdal-eredetijét nem ismerte. Elkedvetlenedett.</p>
					<p>- Úristen, miféle ember vagyok én? - kérdezgette magában csökönyös
                        önkínzással, és egy óvatlan pillanatban kiosont az ajtón.</p>
				</div>
				<div type="chapter">
					<head>14</head>
					<p>Részegeskedéseit, szerelmi kicsapongásait majdnem mindig elmondta
                        Karolinának. Nem is tudta, mi indítja erre: a gyónás és vezeklés kényszere-e
                        vagy az a csiklandós érzés, hogy szép, fiatal sógorasszonyával ilyen
                        témákról beszélhet.</p>
					<p>Karolina néha mulatott a fiú kalandjain, néha megpirongatta túlságos
                        mohóságáért és mértéktelenségéért, néha kinevette tapasztalatlansága és
                        naivsága miatt. De ma eltorzult az arca, és nem engedte a kezét
                        megcsókolni.</p>
					<p>- Utálatos vagy.</p>
					<p>Megijedt, és könyörgésre fogta a dolgot:</p>
					<p>- Mondd meg nekem, édes jó Rolly, mit kell most tennem?</p>
					<p>Karolina szeme lecsukódott:</p>
					<p>- Mit kell most tenned? Semmit. Csak arra kérlek, Stefferl, ne beszélj többet
                        ilyesmiről nekem. Nem szabad. Bűn.</p>
					<p>Másnapra mind a ketten megkönnyebbültek. Fannyéknál kamarazenés teán
                        találkoztak, és Zsófi, akinek az ura, Zichy Ferdinánd gróf, pár hétre
                        magyarországi birtokára utazott, csintalan kedvében éppen az orosz cár és
                        Wrbna Flóra grófné öltözködési versenyét mesélte. A dolog úgy történt, hogy
                        Zichy Károlyéknál nagy társaság volt együtt tegnap este, ott volt Wrbna
                        Flóra grófnő is, aki szépségével már rég magára vonta a Néva-parti Apolló
                        figyelmét. Tegnapelőtt Flóra véletlenül azt állította, hogy a férfiak még a
                        nőknél is hiúbbak, és öltözködésük több időt vesz igénybe, mint az
                        asszonyoké. A cár ezt kétségbe vonta, és fogadást ajánlott. Megállapodtak,
                        hogy a grófnő is, a cár is visszavonulnak egy-egy szomszéd kabinetbe, és
                        tetőtől talpig átöltözködnek. A társaság órával kezében ellenőrzi majd az
                        eredményt. Az öltözködési verseny idejét ma déli egy órára tűzte ki a cár.
                        Flóra grófnő teljes udvari estélyi öltözékben jött, de magával hozott egy
                        másik ruhát is, amelyet a szalonból nyíló egyik kis öltözőben fog magára
                        ölteni. A cár pontosan egy órakor érkezett. Fél kettőkor kezdődött a
                        verseny. Eltűnt a cár, és eltűnt a grófnő. A többiek a nagy szalonban
                        lélegzetfojtva várták, hogy ki lép ki előbb az öltözőből. Elmúlt tíz perc,
                        elmúlt negyedóra, fél kettőkor a társaság tagjai sápadni, majd pirulni
                        kezdtek, háromnegyed kettőkor végre megjelent a cár, teljesen átöltözködve,
                        mosolygós, rózsás arccal, mint ahogy az egy Néva-parti Apolló-hoz illik.
                        Ezután elmúlt még egy negyedóra, a grófnő csak pont kettőkor jött ki a
                        szobából, bágyadtan, legyőzötten, és irulva-pirulva gratulált ellenfelének.
                        A cár odavolt a boldogságtól. Mindenki boldog volt. A cári kegy
                        végigsugárzott az összes jelenlevőkön. Zsófi grófnő nagy színészi
                        tehetséggel mesélte el a történetet. A társaság kissé szégyenkezve
                        összenézett, a férjek bosszankodtak, az asszonyok nevettek. István gróf
                        odasúgta Karolinának:</p>
					<p>- Ezt feljegyzem az emlékkönyvembe. Már szép kis gyűjteményem van az ilyen
                        történetekből.</p>
					<p>- Mi az, talán naplót vezetsz?</p>
					<p>- Még eddig nem, de azt hiszem, érdemes volna.</p>
					<p>- Én már régen naplót írok - mondta Karolina, és szeme elborult.</p>
					<p>- Meg mernéd mutatni? - kérdezte Stefferl nevetve, de érezte, hogy a vér
                        megint felszalad a fejébe.</p>
					<p>Karolina halkan odasúgta:</p>
					<p>- Meg. De csak neked.</p>
					<p>- Pálnak?</p>
					<p>- Isten ments!</p>
					<p>Stefferl eltűnődött. Mit jelent az, hogy neki igen, de Pálnak, az urának nem?
                        Zavarában hirtelen kijelentette:</p>
					<p>- Mától kezdve én is naplót írok.</p>
					<p>Karolina közönyös igyekezett maradni.</p>
					<p>- Úgy tudom, hogy Thürheim Lulu grófnő is jegyzi a kongresszusi
                        eseményeket.</p>
					<p>- Metternich is.</p>
					<p>- Gentz is.</p>
					<p>- Letisztázom a feljegyzéseimet, s hozzájuk írom a magam gondolatait és
                        érzéseit is. Neked, Rolly, mindig jogod lesz elolvasni.</p>
					<p>- De aztán az igazat írd! - intette az asszony zavart nevetéssel. Aztán
                        elfordította a tekintetét. Égett az arca.</p>
					<p>- Azt hiszed, hogy neked tudnék hazudni, Rolly?</p>
					<p>A zenészek hangolni kezdtek, és Karolina a szemével intett, hogy ne folytassa
                        tovább.</p>
					<p>Másnap István gróf szép, nagy bőrkötéses könyvet készíttetett, elöl hátul és
                        az első fedőlap homlokán gazdag aranyozással. Alatta aranybetűs írás: “Das
                        Gute und Schlechte, welches ich erfahren.”</p>
					<p>Ettől fogva majdnem mindennap írt valamit a naplókötetbe.</p>
				</div>
				<div type="chapter">
					<head>15</head>
					<p>
                        Szeptember 1.
                    </p>
					<p>Csernisev, a cár főhadsegéde, ma azt mondta nekem, hogy Mécsben immár le kell
                        mondani a szerelemről. A cár mindjárt beleavatkozik. Ez egy újfajta jus
                        primae noctis? Vagy azelőtt is így volt? Amit az uralkodók itt Bécsben
                        művelnek, az kiábrándítja az embert a királyokból; de hogy ezt a férjek,
                        apák, testvérek tűrik, az kiábrándítja az embert az alattvalókból is. Kezdem
                        utálni az embert, akár korona, akár hálósipka van a fején.</p>
					<p>Karolina ma nagyon megsértette Woyna Ede ulánus kapitányt, aki bejelentette
                        magát látogatásra. Elment hazulról, és cédulát hagyott hátra ezzel a néhány
                        szóval: “A gróf és a pedikűr várakozzanak”, Ede sértődötten visszafordult,
                        pedig azt hiszem, inkább kitüntetésnek vehetné, ha egy szép hölgy együtt
                        emlegeti azzal a derék emberrel, akire a lábacskáit rá meri bízni. Őszintén
                        szólva azonban az egész bizalmaskodás nem tetszik nekem, de, édes
                        Istenem...</p>
					<p>
                        Szeptember 3.
                    </p>
					<p>Legjobb barátaim: Lichnovszky Eduárd, Esterházy Vince, Liechtenstein Vencel,
                        Waldstein János és Pali, a bátyám. De valamennyinél igazabb és kedvesebb
                        barátom Rolly. Kár, hogy Rolly nem férfi. Az egyetlen tökéletes lény, akit
                        ismerek.</p>
					<p>Tegnap éjjel megint rossz társaságban voltam. De nem történt semmi olyan,
                        amit Rollynak be nem mernék vallani. Ez megvigasztal.</p>
					<p>
                        Szeptember 9.</p>
					<p>Selina sógornőm észrevette, hogy Karolinával túlságosan sokat vagyunk együtt.
                        Furcsa célzásokat tesz ránk. Ma egész éjjel ezen gondolkoztam. Ha tudnám,
                        hogy mások is megütköznek a barátságunkon, nyomban elhagynám Bécset. Lehet,
                        hogy emiatt a szívem szakadna meg, de Rollyért szívesen adnám a szívemet.
                        Rollyért, vagy inkább Rollynak? (Ez csak szójáték.)</p>
					<p>
                        Szeptember 12.
                    </p>
					<p>Az orosz cár szerint a hat legszebb asszony: herceg Esterházy Pálné, gróf
                        Saurau Zénóné Hunyady Gabriella, gróf Zichy Károlyné, herceg Auersperg
                        Vincéné, aztán az én Zsófi nővérem és Karolina. Szerintem csak egy igazán
                        tökéletes szépség van Bécsben... Rolly... Rolly... sejted-e, hogy kire
                        gondolok?</p>
					<p>
                        Szeptember 15.
                    </p>
					<p>Tegnap Esterházy Nickerl hercegnél voltam. Ott volt Schwarzenberg Károly
                        Fülöp tábornagy is, aki mindössze negyvenhárom éves, de már II. József alatt
                        a török ellen is harcolt, és húszéves korában őrnagy volt. Végigküzdötte a
                        francia háborúkat, közben diplomataszolgálatot is teljesített
                        Szentpétervárott és Párizsban. Napóleon után Schwarzenberg Károly herceget
                        tartom korunk legnagyobb hadvezérének, mint ahogy Metternichet a legnagyobb
                        diplomatának. Schwarzenberg herceg nyugodt és fenséges, mint egy antik
                        isten. Valóságos bölcs. Tudom, hogy milyen roppant feladatot oldott meg,
                        amikor összetartotta a széthúzó szövetségeseket, s megbirkózott az
                        intrikákkal, amelyek majdnem gyalázatos kudarcba döntötték az egész
                        vállalkozást. Nem ismerek embert, akit annyira csodálnék, mint őt. Lovagias
                        és jólelkű, ha valaha titkom volna az életemben, ő volna az, akinek
                        megvallanám. Testemet, lelkemet, becsületemet és üdvösségemet nyugodtan
                        tenném le az ő kezébe. Mocsoktalan jelleme meghódította magának a királyokat
                        és közlegényeket, tiszta emberi és családi élete tiszteletre gerjeszt
                        mindenkit ebben a babiloni Bécsben.</p>
					<p>
                        Szeptember 17.
                    </p>
					<p>Bécs üres. Ferenc császár Budára vitte vendégeit. A magyarok boldogak. Lajos
                        és Pál bátyám, valamint Ferdinánd és Miklós sógorom is ott vannak. Drága, jó
                        apám is szeretett volna elmenni, de megbetegedett. A kongresszus alatt nem
                        is volt künn a házból; nem is nagyon érdekli a fejedelmi sokadalom; napról
                        napra mélyebb és szélesebb szakadék választja el az emberektől. Egészen
                        egyedül van. Úgy látszik, az embert hamar elfelejtik. Magára marad, mint a
                        tenger alá süllyedt hajónak egy magános árboca, amely az ég felé mered.</p>
					<p>Pál hosszú levélben számolt be a magyarországi ünnepségekről, és
                        szemrehányást tett, hogy ezalatt én Bécsben loptam a napot. Pálnak igaza
                        van. Semmirevaló ember vagyok, sem a császáromnak, sem a hazámnak nem vagyok
                        hasznára; családomnak sem és saját magamnak sem. Még Karolinát is
                        elhanyagolom. Lichnovszky Eduárdot utálom, és mégis megint két napig
                        tivornyáztam vele. Ma reggel Hennigstein báró ocsmány bűnbarlangjában
                        ébredtem fel. Így hívják azt a szörnyeteget, aki mint egy kifestett csontváz
                        a bécsiek előtt nevetségessé és gyalázatossá teszi a magyar nevet. A szép
                        magyar báró és én tehát itt maradtunk, nem kísértük el a császárt
                        Magyarországba.</p>
					<p>
                        Szeptember 22.
                    </p>
					<p>A királyok és koldusok mindenhol egyformák. Csak a közbeeső rétegekben vannak
                        egyéniségek. III. Frigyes, aki fülig szerelmes a vörös Zichy Károlynak - a
                        miniszter fiának - feleségébe, tegnap Karolinát is kitüntette piszkos
                        érdeklődésével.</p>
					<p>- Hol van a férje? - kérdezte, s kidülledt szemével majd elnyelte Rolly
                        meztelen vállát.</p>
					<p>- Magyarországon, a birtokunkon.</p>
					<p>- Nos, hát akkor a trón ez idő szerint üres?</p>
					<p>Karolina hallgatott.</p>
					<p>- És ki a régens? - folytatta idétlen tréfálkozását az uralkodó.</p>
					<p>Karolina hallgatott.</p>
					<p>- Magam is szívesen betölteném a helyét - vágta ki az otromba csattanót a
                        porosz, de Karolinától alapos leckét kapott:</p>
					<p>- Felség, én nem vagy tartomány, nálam az uralkodókat nem lehet
                        csereberélni.</p>
					<p>A király elpirult és továbbállott. De azért Karolina is bűnös, miért vágatja
                        ki oly mélyre a ruháját a vállán és keblén.</p>
					<p>
                        Szeptember 23.
                    </p>
					<p>Édesanyám könnyek közt rimánkodott, hogy néha-néha gondoljak az örök
                        üdvösségemre is. Csakugyan hovatovább már egész pogány lettem. Szegény,
                        öreg édesanyánk egész életében egyebet sem tett, mint haszontalan gyermekei
                        földi boldogságáról gondoskodott; most még az égi boldogságot is biztosítani
                        akarja számunkra.</p>
					<p>
                        Szeptember 24.
                    </p>
					<p>Ma Karolinával kilovagoltunk a Praterbe. Visszafelé jövet azt mondta Rolly:
                        “Mi minden akarna lenni ez a gróf Széchenyi István? Szeretne híres katona
                        lenni, akinek a mellén mindenféle rendjel ékeskedik, s minden újság tele van
                        a nevével. Szeretne örökké utazni s magát expatriálni. Megházasodni s minden
                        gondtól menten csak a társadalmi életnek szentelni magát. Nem. Nőtlen
                        maradni, minden társaságtól visszavonulva vadászgatni s lovat nevelni. A
                        diplomáciában karriert csinálni. Élére állni egy pártnak s a jog és
                        alkotmányosság ügyének élni. Belletristává lenni s verseket, tragédiákat
                        írni. Ez a fiú, nem tudván életének irányt adni, egymás után a szélrózsa
                        minden irányába nekirugaszkodik; tessék elképzelni, hol fog ez kikötni.”</p>
					<p>Milyen jól ismer engem ez az okos, kegyetlen Rolly!</p>
					<p>
                        Szeptember 26.
                    </p>
					<p>Tegnap voltam Charles-Maurice Talleyrandnál, Bénévent hercegénél. Karolinát
                        kísértem oda. A herceg, aki hosszú, kétfelé omló, vállig érő vörös
                        parókájában olyan, mint egy sörényes majom, Karolinát valósággal
                        körülnyálazta a bókjaival.</p>
					<p>Elnéztem ezt a mindenütt jelenlévő sánta Mephistophelest, aki a francia
                        forradalom kitörése óta egyetlen napra sem tűnt le a világ színpadáról. Ki
                        hinné róla, hogy püspökkorában ő tartotta az istentiszteletet a július
                        14-iki mars-mezei nemzeti ünnepen? Hogy a rémuralom alatt már a jakobinusok
                        ellen keverte a kártyát Angliában? Hogy a direktóriumot ő segített
                        Napóleonnak megbuktatni, és ő asszisztált a pápának a császár
                        megkoronázásánál? Ezek után csak természetes, hogy az oroszországi hadjárat
                        idején már a Bourbonokkal alkudozott, és a szövetségesek párizsi bevonulása
                        után éppenséggel ő maga indítványozta Napóleon letételét. Most itt van a
                        kongresszuson. Senki sem hívta, eleinte csak úgy ténfergett Bécsben a
                        fejedelmek körül, de most már részt vesz a tárgyalásokban. Fanny nővérem,
                        aki szellemes karikaturista, Talleyrand-t is lerajzolta vázlatkönyvébe, mint
                        gall kakast, akinek hat feje van, és mind a hat csőrével mást és mást
                        kukorékol. Az egyikkel: “Éljen a köztársaság!”, a másikkal: “Éljen a
                        császárság!”, a harmadikkal: “Éljen a király!”...</p>
					<p>Ez a Talleyrand azonban nem egy, hanem nagyon sok példányban látható itt a
                        kongresszuson. A saját estélyén is tíz vagy húsz Talleyrand nyüzsgött
                        körülötte olcsó ponyvakiadásban. Egy részük őseitől örökölte nevét,
                        vagyonát, tekintélyét, szinte beleszületett a hatalomba, mint a fejedelmek.
                        De vannak kalandorok, akik a mélyből jöttek fel, és külső megjelenésükkel,
                        furfangos eszükkel, erőszakosan, fölfelé alázatos meggörnyedéssel, lefelé
                        pedig zsarnoki pöffeszkedéssel egyszerre csak kezükbe kaparintották a
                        gyeplőszárat. Honnan jöttek, ki hívta őket? - senki sem tudja. Mintha
                        találkát adtak volna egymásnak, megérkeztek az orosz cár udvarába, az angol
                        parlamentbe vagy a porosz hadsereg vezérkarába. Mint egy vándorszínész
                        társaság tagjai, itt vannak, és eljátsszák szerepeiket. Dalberg herceg, a
                        mainzi választófejedelem öccse, egész életében nem tett egyebet, mint
                        kereste az asszonyok, bankárok és firkászok kegyét; ezen a módon francia
                        állampolgár és Napóleonnak először cselédje, aztán árulója lett, s most
                        egyike azoknak, akik Franciaország kormányzatán osztozkodnak. A harmadik
                        francia követ (Richelieu herceg) a forradalom alatt emigráns, kezdetben az
                        orosz hadsereg tagja, Sándor cár alatt már Odessza kormányzója, Napóleon
                        bukása után pedig a francia főrendi kamara elnöke. Miért? Senki sem tudja.
                        Pozzo di Borgo korzikai ügyvéd, aztán orosz katona, majd angol titkos
                        diplomata, Bernadotte svéd trónörökös barátja, végül a lipcsei csatában már
                        tábornok, és most az orosz cár legbizalmasabb politikai tanácsadója. Talán
                        csak nem azért, mert szép idézeteket tud mondani Dantéból, Tacitusból és az
                        angol államférfiak beszédeiből? Lord Stewart vagy más néven Lord
                        Pumpernickel a bécsi utca mulattatására felvirágozott lova hátán piros
                        ruhában, sárga csizmában, mint egy bohóc nyargal a városon végig, és cifra
                        öltözete miatt az “aranyfácán” nevet viseli. Lord Castlereagh otthon, ha
                        társasága nincs, órák hosszat táncol a feleségével, vagy ha az sincs kéznél,
                        egy magas hátú, bőrrel bevont ebédlőszékkel, s bálban és ünnepélyeken a
                        felesége hordja a térdszalagrendet. Ezeket, ha nem a hatalmas Angliát
                        képviselnék, régen a bolondokházába csukták volna. Sidney-Smith admirálist,
                        aki nyilván, mint tengeri kalóz rabolta össze roppant vagyonát, egzotikus
                        ruhába öltöztetett és egzotikus erkölcsű szép leányai táncoltatják, mint
                        valami cirkuszi medvét. Ki hívta és ki küldötte ide? - senki sem tudja. Ez a
                        tíz vagy húsz ember úgy érzi, hogy joga van Európa népét, mint valami
                        csordát, vágóhídra vinni vagy gúlákat építtetni velük. El sem képzelni
                        nélkülük háborút és békét, kormányzatot és államéletet sehol Európában.
                        Ide-oda utazgatnak, úgy változtatják hazájukat, mint a szeretőiket,
                        kifosztják a bankárok pénztárcáit, kegydíjakat húznak az uralkodóktól és a
                        hadseregszállítóktól, százezreket fizetnek egy-egy szép színésznőnek, vagy
                        százezreket zsarolnak ki némely öreg hercegnőtől, elpusztíthatatlan és
                        halhatatlan vérszopói a népeknek, amelyeket nem is ismernek - Úristen,
                        micsoda jogon telepedtek ezek az emberiség nyakára?</p>
					<p>És az asszonyok! Az egyik sarokban Windischgraetz herceg a ház úrnőjének
                        tette a szépet. Az úrnő mindössze huszonegy éves, de már elvált az urától,
                        Talleyrand herceg öccsétől, akit a nagybácsi szép summa arannyal elégített
                        ki. Dorottyának hívják, kurlandi hercegi családból származik, tizenöt éves
                        kora óta egyik férfi karjából a másikba röpdös, most az öreg, sánta herceg
                        szerelmében sütkérezik. Ez a szerelem azonban csak fényt és dicsőséget tud
                        rá árasztani, meleget és tüzet a merev arcú Windischgraetz herceg adna hozzá
                        - ha tudná, honnan vegye.</p>
					<p>Nekem az estélyen Sagan Wilhelmina hercegnő tetszett legjobban, aki most
                        Metternich szolgálatában áll, habár nemrég még Sándor cár barátnője volt.
                        Egy házban lakik Bagration hercegasszonnyal a Senkenstrasse 54. számú ház
                        első emeletén, s lakásának ajtaja éppen szembenéz a Bagrationéval. Most
                        Trubeckoj herceg felesége. Szép, magas, fekete, erős és szenvedélyes bestia.
                        Mérhetetlen vagyona van, de azért közönséges kém és kurtizán; úgy látszik,
                        ennek a pályának is vannak önkéntesei, minden érdek nélkül, pusztán
                        hivatásérzetből, a szent cél érdekében. Vagy egyszerűen csak
                        kielégíthetetlen nőstények ezek?</p>
					<p>
                        Október 5.</p>
					<p>Fanny nővéremnél ma nagy társaság volt. Csodálatos barátai vannak Fannynak:
                        urak és művészek, akik egymás mesterségét irigylik, s mindegyik a másik,
                        mesterségében akar kitűnni. A hercegek és tábornokok festeni, zongorázni,
                        énekelni akarnak, verseket írnak és színdarabokban szerepeket játszanak; a
                        művészek politikáról, lovakról és szerelemről tartanak előadásokat, vagyis
                        arról a három dologról, amelyhez nem is konyítanak. Nem csodálom, hogy Fanny
                        férje, Nickerl, megszökik a saját estélyeiről.</p>
					<p>A legfurcsább alak Fanny barátai közül Werner Zakariás, az abbé, akivel
                        együtt utaztam Milánótól Bécsig. Ő most Bécs legnagyobb prédikátora; a
                        Stephanskirche vagy a Maria am Gestade szószékén elmondott szentbeszédeire
                        úgy mennek az emberek, mint az Operaház egy bemutatójára - a hasonlat annál
                        inkább megállja a helyét, mert Zakariás abbé valóságosan elénekli a
                        szentbeszédeit.</p>
					<p>Werner Zakariás a szalonokban nem játssza sem Ézsaiás próféta, sem Abraham a
                        Santa Clara szerepét, inkább pályázik a költő és irodalmi kritikus
                        babéraira. Minthogy én irodalomból csak annyit tudok, amennyit Karolinától
                        tanultam, odalopództam az abbé mellé, hogy gyarapítsam ismereteimet. A
                        következő párbeszédet hallgattam végig:</p>
					<p>- Abbé úr, kit tart ön nagyobbnak: Racine-t vagy Voltaire-t?</p>
					<p>Az abbé arca átszellemült:</p>
					<p>- Ah, ezt a két nevet nem lehet egy napon kiejteni. Racine fennkölt és
                        mélységes, mint az ég és a tenger. Soha le nem írt egy sort, amely nem volt
                        mintaszerű, óriási, mesteri, felülmúlhatatlan. Egyetlen gondolata sincs,
                        amely nem volna bibliai törvény... Voltaire?... Az ő gonosz nyelve, az ő
                        erkölcsi felfogása... pfuj!</p>
					<p>- Igaza van, abbé, Racine valósággal megigéz.</p>
					<p>Az abbé felhördült:</p>
					<p>- Igézet, igézet! Hol van Racine az igézettől! Racine monoton, unalmas,
                        hideg, Voltaire felizgat bennünket, megfélemlít, elragad és a végtelenbe
                        sodor.</p>
					<p>- Ezért rajongok én Voltaire-ért - szólt valaki közbe.</p>
					<p>- És miért, ha szabad kérdeznem, grófnő? - rikkantotta az abbé. - Azért
                        talán, mert Voltaire a világon mindent tagad, még a vers törvényeit is?</p>
					<p>- Annyi bizonyos, hogy Voltaire újító - tódította egy harmadik. - Voltaire
                        sem nem klasszikus, sem nem ortodox.</p>
					<p>Az abbé összecsapta a tenyereit:</p>
					<p>- Ki meri azt állítani, hogy Voltaire nem klasszikus? Az egész francia
                        irodalomban nincs hozzá fogható klasszikus.</p>
					<p>- Jó, jó, de a stílusa...</p>
					<p>- A stílus! Az ő stílusa! Hogy Voltaire-nek nem volna stílusa? Olvasott ön
                        tisztább, tökéletesebb verseket? A verselés szabályait egyik költő sem
                        tartja be oly tökéletesen...</p>
					<p>Nem hallgattam tovább. A vendégek ájuldoztak az elragadtatástól. Ez a Werner
                        Zakariás!</p>
					<p>Félek, hogy ily módon sohasem tudok Karolina előtt levizsgázni
                        irodalomtörténetből.</p>
					<p>
                        Október 10.
                    </p>
					<p>Sándor cár halálosan szerelmes Auersperg hercegnőbe, s azt hiszem, ez volt az
                        orosz cár egyetlen plátói szerelme. A bécsi asszonyok azonban, akik szerelmi
                        dolgokban hírből sem ismerik a “nem” szót, azt mondják, hogy a betörésnek,
                        amely a napokban az Auersperg-palotában történt, nem kisebb legény a
                        tettese, mint az oroszok cárja.</p>
					<p>A cár egyébként minap Beauharnais Jenő alkirállyal a Salzgries egy sötét
                        mellékutcájában tett legkegyelmesebben látogatást. Ahogy ott egy
                        nyilvánosházból lejövet kart karba öltve lefelé támogatták egymást a
                        lépcsőn, az alkirály egyik komornyikjával találkoztak, aki megismerte őket.
                        A lakáj elfordította fejét, jeléül annak, hogy szégyelli magát, és
                        inkognitóját még az uralkodók előtt sem hajlandó levetni. Kár, hogy a
                        fejedelmi cselédek példája csak a legritkább esetben ragad gazdáikra.</p>
					<p>
                        Október 12.
                    </p>
					<p>Tegnap tűzijáték volt a schönbrunni narancsligetben. Aznap jöttek meg a
                        fejedelmi vendégek Grazból, de Metternich egyetlen óra pihenőt sem enged
                        nekik. Zeneestély, bál, vadászat, népünnepély, műkedvelő színielőadás
                        egymást érik, hogy a kongresszus tagjai kimerüljenek, és Metternich a maga
                        kénye-kedve szerint csinálja meg Európa új térképét. Ebben a kancellárnak
                        tökéletes igazsága van. Egyetlen okos ember esetleg még elkövethet valami
                        jót a népek érdekében; de egy asztaltársaság feltétlenül ostobaságot vagy
                        gazságot eszel ki, ha egyáltalán ki tud eszelni valamit. Én egyébként nem
                        ismerek sem olyan embert, sem olyan kongresszust, amelynek joga volna a
                        népek fölött rendelkezni. Népek sorsát csak maguk a népek intézhetik.
                        Napóleon is megbukott, mert összetévesztette magát az isteni gondviseléssel.
                        Karolinát ma nem láttam. Talán azért vagyok ilyen jakobinus hangulatban.</p>
					<p>
                        Október 15.
                    </p>
					<p>A Praterben tizennégyezer gránátost vendégelt meg ma a jó Ferenc császár. A
                        gránátosok berúgtak, és boldogak voltak. Szegény ördögök. Ki tudja, nem
                        kell-e nekik megint vérüket ontani azért a néhány hordó savanyú borért,
                        amelyet számukra a császári kegy csapra üt, miután néhány százezer bajtársuk
                        vérét megcsapolta. Schwarzenberg herceg volt az egyetlen alattvaló, aki az
                        uralkodók asztalánál kapott helyet. Ő volt az egyetlen fejedelmi férfiú a
                        sok koronás pipogya között. Sajnálom, hogy Karolina nem szenvedheti a
                        tábornagyot. Nincs más oka erre, csak az, hogy a marsall nagy tisztelője
                        Lichnovszky Károlyné hercegasszonynak. Este a társaság a Kärtnerthor mellett
                        levő színházban a Flóra és Zephir című balettet nézte
                        végig. Én Karolina mellett ültem egy páholyban, és egész este kezemben
                        tartottam a kezét.</p>
					<p>
                        Október 17.
                    </p>
					<p>Rolly figyelmeztetett, hogy kezdek Bécsben divatba jönni.</p>
					<p>- Minek köszönhetem ezt a szerencsét? - kérdeztem tettetett közönnyel, de
                        megvallom, titokban jólesett ez a bók.</p>
					<p>- A ruháidnak - felelte Rolly gúnyosan, és figyelmeztetett, hogy
                        anglomániásnak tartanak, s emellett hóbortos piperkőcnek.</p>
					<p>- Mindenki úgy öltözködik, ahogy egyéni ízlésének megfelel - duzzogtam
                        sértődötten.</p>
					<p>- De ahhoz az kell, hogy az embernek jó ízlése legyen. Nagyon fájt ez a
                        kíméletlen lecke. Tehát az ízléstelenségem révén leszek híres ember
                        Bécsben.</p>
					<p>
                        Október 18.
                    </p>
					<p>Rolly nagyon édes volt, ahogy tegnapi kíméletlenségéért ki akart engesztelni.
                        Megmondtam neki, hogy ez teljesen felesleges. Tisztában vagyok azzal, hogy
                        azok a tulajdonságok, amelyekkel némi feltűnést keltettem magam körül,
                        nagyon is gyarlók. De szerencsére mulandóak is. Egyetlen tulajdonságot
                        becsülök magamban, és ez az értelem, s ebből, azt hiszem, több van bennem,
                        mint az átlagos emberben.</p>
					<p>Rolly mosolyogva jegyezte meg, hogy ennyi önbizalommal csakugyan sokra fogom
                        vinni. Erre megjegyeztem, hogy tökéletesen ismerem magamat; tudok ugyan jól
                        lovagolni, táncolni, úszni, de egyebekben, testalkatomban némi félszegség
                        van, s ez sehogy sem illik világos és fürge eszemhez; nálam tehát nem
                        túltengő önbizalomról, csak mély önismeretről lehet beszélni. De ez mind
                        semmi. A fődolog: egész férfiúnak lenni és erélyesen cselekedni, mert az
                        emberiség éppúgy a férfiasság és erő körül tolong, mint ahogy a világegyetem
                        központja a hatalmas Isten.</p>
					<p>
                        Október 20.
                    </p>
					<p>Windischgraetz herceg ma nagy erkölcsi leckét tartott arról, hogy rossz
                        társaságba keveredtem, és haszontalan tivornyázásban fecsérelem el az
                        életemet. Nagyképű fajankó. Én is beismerem, hogy más életet kellene élnem,
                        de akkor kérnék ahhoz más országot is. Én is tudom, hogy a fiatalembereket
                        arra kellene nevelni, hogy minden szenvedélyükkel a nemzetet szolgálják. De
                        hogyan lehetséges ez egy olyan országban, ahol nem szabad szatírával s
                        szarkazmussal a világra jönni, s nem szabad azt, amit a kormány tesz,
                        nevetségesnek s komikusnak találni? Istenemre mondom, legokosabb volna már
                        húszéves fővel kivándorolni külföldre, mert ha valaki egy vonalnyira a
                        középszerűség fölé emelkedik, be kell látnia, hogy nincs semmi keresnivalója
                        az osztrák birodalomban. A becsületes ember itt zavarba jön, hogy
                        forradalmár legyen, vagy burgonyát és káposztát ültessen-e otthon a
                        falujában. Én is szeretném tudni, vajon belevessem-e magamat abba a pedáns,
                        lágymeleg konfúzióba, amely a vén gros-garçonokat az útból el akarja tenni,
                        s egy bizonyos főváros “luxurians” fiatalságába az élet egy szikráját
                        erőszakolja? Nem. Ez a legmeggondolatlanabb bolondság volna, amit ember
                        elkövethet. A csiga versenyfutása, a nyúl küzdelme s egy haldokló kaméleon
                        lelkesedése volna az, ha valaki ezekkel a vastag, képzelődő s öntelt
                        emberekkel valami dicsőséges vállalkozást akarna nyélbe ütni. Az egész
                        országban nincs, csak két kitűnő férfiú: Schwarzenberg és Metternich.</p>
					<p>Windischgraetz herceg volna a legutolsó ember a világon, akiről példát
                        vennék. Ha az ő korlátolt, vaskalapos önteltsége erény, akkor jöjjön inkább
                        a léha és szeretetreméltó oktondiság.</p>
					<p>
                        Október 21.
                    </p>
					<p>Ismerek egy öreg, tiszteletreméltó férfiút, aki fiainak minden esztendőben
                        néhány szót szól az ember becsületességéről, mígnem azok kiröppennek a
                        családi fészekből, és magára hagyják a szegény apát. De valamit magukkal
                        visznek: a becsületesség ösztönét, amely beléjük van oltva. Ennek
                        köszönhetik, hogy soha sincsenek kétségben: miképpen kell viselkedniök.</p>
					<p>Ez a család a Széchenyi család.</p>
					<p>
                        Október -.
                    </p>
					<p>Karolina gúnyolódott velem, hogy a naplóírással is úgy leszek, mint minden
                        egyéb felbuzdulásommal. A szalmaláng egy-kettőre ellobban, és csak pernye és
                        füst marad utána. Állhatatosságomról magam sem tartok valami sokat, de a
                        napló - úgy látszik - nálam életszükséglet. Még megtörténik, hogy író lesz
                        belőlem, habár az írást nem tartom valami különösen úri és férfias erénynek.
                        Azt azonban fogadom, hogy ezek a naplók sohasem kerülnek idegen kézbe -
                        Karolina természetesen nem idegen kéz. Van néhány bűnöm, a naplóírást is
                        titkos bűneim közé számítom. Nem szeretek mezítelenül mutatkozni, még
                        legjobb barátaim előtt sem, van bennem olyfajta leküzdhetetlen
                        szeméremérzet, aminőt sihederkorunkban általában véve a női nemnek
                        tulajdonítunk. Később természetesen észrevesszük, hogy a nők testileg is,
                        lelkileg is szemérmetlenebbek a férfiaknál. Még a szégyenüket sem tudják
                        titokban tartani. Testi hibáikat rejtegetik ugyan, de csak addig, míg ruha
                        van rajtuk. Ha szeretőjük előtt levetkőznek, petyhüdt mellüket,
                        elnyomorított lábukat, kiütéses durva bőrüket is leplezetlen hagyják - ez az
                        első ölelkezések mámorában természetesen még nem nagy baj, de később
                        végzetesen kiábrándító. Ezt szobaleánynál és hercegasszonynál egyformán
                        észrevettem.</p>
					<p>Én csak magam előtt nyúzom le magamról a bőrt, az emberek többsége pedig
                        ellenkezőleg: magában meg van győződve a saját tökéletességéről. Az
                        emberek, ha hibáikról beszélnek, ezt rendesen azért teszik, mert hallani
                        akarják a cáfolatot. Elvárják, hogy hibáikat akként magyarázzuk, mintha azok
                        csak túlzásba vitt erényeikből erednének. Ha nem tesszük meg nekik ezt a
                        szívességet, megneheztelnek, irigynek és gonosznak tartanak, vagy esetleg
                        ostobának, akik ésszel fel nem érjük őket.</p>
					<p>Én magamban is, másokban is látom a hibát, s mindent összevéve mindenek
                        között magamat igen tökéletlen teremtésnek tartom. Nem haragszom, ha mások
                        megítélnek, sőt titokban örülök, hogy rosszabbat nem mondtak rólam, mert
                        bűneim igazi nagyságát még csak nem is sejtik.</p>
					<p>Egyetlen ember van a világon, akit nem akarok megbírálni, s ez az édesapám;
                        egy másik emberről pedig még csak gondolkodni sem merek, mert rettegek, hogy
                        valami rosszat leszek kénytelen felfedezni benne; ez Karolina. Ébren és
                        álmaimban, vele és nélküle, mindig bennem van, s néha le tudnék borulni; az
                        ő mennyei tökéletessége előtt. Olykor pedig egy láthatatlan, undok
                        szörnyeteg értelmetlen gyanúsításokat sugdos a fülembe, amelyek azzal
                        rémítenek, hogy Karolina is csak emberasszony, tökéletlen és esendő lélek,
                        olyan, mint a többi. Például; ha Rolly kedves és kacér, kétségbe ejt, mert a
                        bennem lakó galád szörny romlottságnak minősíti azt. Ha Rolly hideg és
                        kimért, ha közönyös vagy visszautasító, akkor... akkor kétségbeesem.
                        Elképzelem, hogy egyszer az enyém lesz... ó... akkor meg ezért kezdem
                        meggyűlölni.</p>
					<p>Érzem, hogy nevetséges vagyok, de mentségem az, hogy ezt még sohasem éreztem
                        senkivel szemben. Inkább az a vétkem, hogy túlságosan cinikus vagyok. A
                        nőket nem is tartom egyébre valónak, mint hogy... olthatatlanul kíváncsi
                        vagyok minden nő testére... a legcsúnyább testre is, csak azért, mert más,
                        mint a többi, mert titokzatos, forró és eleven... a leghitványabb csókra is
                        kíváncsi vagyok. Igaz, hogy utána mindig megutálom, de ha a legnagyobb
                        utálkozás közben elém kerül egy új, egy más, egy friss, egy ismeretlen,
                        akkor... Ha jó kedvem van, ha szomorú vagyok, ha nagyon sokat ettem, ha éhes
                        vagyok, ha Karolina valamivel megbántott, ha Karolina valamivel boldoggá
                        tett, ha egyedül tépelődöm, ha társaságban dőzsölök, ha egészséges vagyok,
                        ha testi fájdalom gyötör - ez mind és mindig ok arra, hogy eszembe juttassa
                        a nőt, és megkívántassa. Valóságos istencsapása ez, szörnyű átok vagy
                        betegség, nem tudom, de ez az igazság. És mégis! Rolly szent, és én
                        megborzadok attól, hogy szentségtörést kövessek el. Rolly bálvány, és én
                        összetöröm ezt a bálványt, ha bebizonyosul róla, hogy ő is csak törékeny,
                        mint a többi asszonybálvány.</p>
					<p>Ha Rolly nem lesz az enyém, megőrülök a vágyakozástól, ha az enyém lesz,
                        megőrülök a kiábrándulástól.</p>
					<p>
                        Október 21.
                    </p>
					<p>Ligne herceg meghalt. Az öregúr utolsó éjszakáját Morelné szalonjában
                        töltötte. A magyar kurtizán az utolsó hölgy, aki a nyolcvanéves
                        szoknyavadászt az utolsó vigasztalásban részesítette. Magyarországnak tehát
                        megint szerep jutott a kongresszuson. Ligne herceg volt különben az utolsó
                        rokokó grandseigneur, és úgy halt meg, ahogy élt: finoman, előkelően,
                        jókedvűen és szellemesen. Halálos ágyán mosolyogva mondta: “A kongresszusi
                        tagok szórakozásaiból még csak egy Feldmarschall temetése hiányzott.
                        Megszerzem nekik ezt az örömet is.”</p>
					<p>
                        Október 21.
                    </p>
					<p>Karolinával két nap óta haragban vagyok. Nem is tudom, min vesztünk össze.
                        Azt mondtam neki, hogy Pál jobban tenné, ha nem jönne haza. Felháborodott,
                        hogy ilyen szeretetlen vagyok. Térden állva kértem tőle bocsánatot:</p>
					<p>- Igazad van, Rolly, holnap írok Pálnak, hogy jöjjön haza.</p>
					<p>Erre sírva fakadt, s keserű szemrehányásokkal halmozott el:</p>
					<p>- Úgy látszik, halálosan unod magadat velem - ezt ismételgette, s egész
                        testét rázta a zokogás.</p>
					<p>Nem tudtam megvigasztalni. Kért, hogy hagyjam magára, és csak akkor
                        mutatkozzam, ha hívat. Azóta nem mozdultam ki a házból. Legalább harminc
                        levelet fogalmaztam, hogy kimagyarázkodjam. De tulajdonképpen nem is tudom,
                        hogy mit kellene írnom. Miért haragszik?</p>
					<p>
                        Október 23.
                    </p>
					<p>Zsófi nővérem meglátogatott, mert - mint mondta - Karolinától azt hallja,
                        hogy beteg vagyok.</p>
					<p>- Nincs semmi bajom.</p>
					<p>- Akkor siess, öltözz fel, és látogasd meg Rollyt. Nagyon aggódik
                        miattad.</p>
					<p>Drága, aranyos, egyetlen Zsófim! Imádom Rollyt.</p>
					<p>
                        Október 23., éjjel.
                    </p>
					<p>Karolinánál nagy társaság volt. Egy pillanatra magunkra maradtunk.</p>
					<p>- Miért hívattál?</p>
					<p>- Hogy kísérj el holnap Esterházyékhoz a gyermekbálra.</p>
					<p>Ennyi volt az egész. Gyűlölöm Rollyt.</p>
					<p>
                        Október 25.</p>
					<p>Rolly elragadó volt. Rolly az egyetlen asszony a világon. Pál, Pál, te egész
                        életemre boldogtalanná tettél. Hát úgy van az a világon, hogy egyik ember
                        boldogságát csak a másik ember boldogtalanságával lehet megvásárolni. Eddig
                        csak az emberekből, a hadvezérekből, a királyokból, a költőkből, a papokból
                        és az asszonyokból ábrándultam ki, most kezdek kiábrándulni az isteni
                        igazságból, a teremtés rendjéből és az erkölcsi törvényekből is. Istenem, ne
                        vígy minket a kísértésbe, és bocsásd meg a mi bűneinket.</p>
					<p>
                        Október 26.
                    </p>
					<p>Ma sokat beszélgettem Karolinával a szerelemről. Karolina nemcsak szép, de
                        okos és szent is. Bölcsen megmagyarázta, hogy szebb dolog is van a világon,
                        mint a szerelem. A mi barátságunk több a szerelemnél. Ma először beszéltünk
                        nyíltan szerelemről.</p>
					<p>
                        Október 28.
                    </p>
					<p>Ezeket a sorokat a bajor király előszobájában írom, ahol holnap reggelig
                        huszonnégy órás kamarási szolgálatot teljesítek. Nemrég jöttünk vissza egy
                        látogatásról, amelyet részletesen feljegyzek, és megmutatok Karolinának,
                        hogy kedve teljék benne. Istenem, mit nem adott volna Rolly azért, hogy
                        velünk lehessen!</p>
					<p>Beethoven Lajos zeneszerzőnél voltunk Hernalsban, egy ócska emeletes házban,
                        ahol nyikorgó falépcsőkön kellett felmenni a mester lakásába. A király nagy
                        művészetkedvelő, és miután a bécsi régiségkereskedőnek, Artaria Ágostnak a
                        Kohlmarkton levő üzletét csaknem kifosztotta, megtudta azt is, hogy a cég
                        adta ki a Beethoven úr első szerzeményeit. Artaria jó barátságban van ezzel
                        a zongoristával, s kijárta, hogy az fogadja a bajor király és néhány bécsi
                        zenebolond látogatását. (Formális engedély kellett ehhez a kihallgatáshoz,
                        és az egész dologban ez tetszett nekem a legjobban; szeretem, ha az ész és
                        szív uralkodói megleckéztetik, az arany és a vér uralkodóit.) Úgy láttam,
                        már nagyon megunta a fejedelmi vendégeket, akik kíváncsian tolonganak a háza
                        körül, mint az állatseregletben az oroszlán ketrece előtt. Belépődíjat
                        azonban nemigen fizetnek, ehelyett szeretnék megzongoráztatni, mint ahogy a
                        medvéket megtáncoltatják. A bajor királyt e látogatáson Rudolf főherceg (a
                        mester tanítványa), Lobkowitz herceg és Kinsky herceg kísérték, valamint
                        csekélységem.</p>
					<p>Útközben a király Beethovenről kérdezősködött. A hercegek elmondták, hogy a
                        zeneszerzőt Londonba csábítják, de ők nem engedik el, aminthogy akkor is
                        visszatartották, amikor Napóleon Jeromos Westfaliába csalogatta. Évi
                        négyezer forint nyugdíjat adnak össze neki, hogy zavartalanul dolgozhassék,
                        és Bécs zenevárosi dicsőségét öregbítse. (Artaria úr, aki szintén velünk
                        volt, odasúgta nekem, hogy a négyezer forintot csak egyszer kapta meg. Azóta
                        adósok neki, mert előbb kártyaadósságaikat kell kifizetniük.) Beszélték,
                        hogy Beethoven úr már egészen süket, szeme rossz, gyomorbaja van, vért köp,
                        iszákos, és rengeteg családi bánat emészti a szívét. Évekkel ezelőtt volt
                        egy nagy szerelme is, Brunszvik Terézia grófnő, de ez már a múlté.</p>
					<p>Délután öt órakor léptünk be az öreg lakásába. Soha életemben nem láttam, és
                        nem látok olyan rendetlen szobát. B. úr egyáltalán nem volt meghatva az
                        előkelő látogatástól. Ócska házikabátjában fogadott bennünket, és helyet
                        mutatott a pamlagon, amely porlepte könyvekkel és kottákkal volt tele, és
                        ruganyai néhol kiálltak a viaszkosvászon huzatból. A székeken is könyv,
                        papír vagy hangszer. A zongorán mindenféle limlom, hálósipka, kávéfőző
                        masina, kitömött bulldog, rajzok, szobrocskák, könyv, kotta, hangszer!...
                        Egyetlen napig sem tudnék ilyen szobában élni. Rossz levegő volt, alkohol-
                        és kávészag, s beteg ember szaga. Nem így képzeltem a híres Beethovent.</p>
					<p>A király kísérete mindentől el volt ragadtatva. Tetszett neki a házigazda
                        félszegsége, goromba dörmögése és figyelmetlensége. Talán még a süketsége is
                        tetszett neki. Érdekes, hogy amíg nála voltunk, egy fiatal festő, aki még
                        csak nem is köszönt az uralkodónak és kíséretének, megszakítás nélkül
                        dolgozott egy képen, amely a vén zongoristát ábrázolta. A király ettől is el
                        volt ragadtatva. Ott volt még egy másik muzsikusforma is, aki, úgy látszik,
                        Beethoven úr jó barátja és famulusa. A király megszólította:</p>
					<p>- Kicsoda ön?</p>
					<p>Az illető bemutatkozott:</p>
					<p>- Zmeskáll Miklós vagyok; földbirtokos Magyarországról.</p>
					<p>- Földbirtokos? Remek. És azonkívül mivel foglalkozik?</p>
					<p>- A kancellárián vagyok tanácsos.</p>
					<p>- Ez szép öntől - mondta a király, és a festő felől kérdezősködött.</p>
					<p>- Simon Nándornak hívják - jelentette a kancelláriai hivatalnok. -
                        Festőművész és énekes, az Opera tagja.</p>
					<p>- Festőművész, operaénekes? Remek. Hol született ön?</p>
					<p>- Pesten.</p>
					<p>- Ah, ez elragadó. Pest gyönyörű város. Ott terem a tokaji aszú.</p>
					<p>Artaria Ágost közben elmondta nekem, hogy ez az egyetlen festő, akinek
                        Beethoven úr a saját otthonában, igazi emberi és művészi mivoltában modellt
                        ül, persze a maga módja szerint, anélkül hogy tudomást venne a jelenlétéről.
                        De Simon már eddig is szakadatlanul a sarkában volt, mappájában már volt
                        egy sor tanulmánya, amelyeket e munkájához felhasználhatott, tehát beérte a
                        kapott engedéllyel. Most már csaknem teljes a kép, csak a szempár
                        hiányzik.</p>
					<p>Ránéztem Beethoven úr szemére. Ennek a szemnek játéka csodásan sajátszerű
                        volt, és egész skáláját mutatta a tekintetnek, a vad, dacos kifejezéstől a
                        szelíd és szeretettel teljes ellágyulásig.</p>
					<p>Ezalatt, a fiatal festő fesztelenül tett-vett a szobában, mintha otthon
                        volna.</p>
					<p>- Furcsa egy vad legény - súgtam Zmeskáll úrnak, míg Beethoven vendégeivel
                        Bécsről, zenéről, Münchenről és az emberek sok aljas jellemvonásáról
                        beszélgetett, és közben a kávét főzte, hatvan szemet számítva egy
                        csészére.</p>
					<p>- Ezek ketten biz jól egymásra találtak - felelte Zmeskáll mosolyogva -,
                        Beethoven úrnak nagyon tetszik a fiatal magyar medvebocs, aki, mintha csak a
                        saját műhelyében volna, ki s be jár a mester szobájába, anélkül hogy jó
                        napot vagy alásszolgáját mondana neki.</p>
					<p>Közben elkészült a kávé, és Beethoven magához intette a fiatal festőt.</p>
					<p>- Na most, ha akarja, megfigyelheti a szememet - mondta neki harsány
                        nevetéssel, mintha mi ott sem volnánk.</p>
					<p>A festő leült B. úrral szemben. Mi álltunk, és kávéscsészénket a tenyerünkön
                        egyensúlyoztuk.</p>
					<p>- Maga is magyar? - kérdezte Beethoven a festőt.</p>
					<p>- Az.</p>
					<p>- Magának szép bajusza van, Zmeskállnak is lehetne annyi esze, hogy bajuszt
                        növesszen.</p>
					<p>- Ha magyar.</p>
					<p>- Magyar hát. Azért is olyan becsületes ember. Én nagyon szeretem a
                        bajuszosokat. Szeretem a zenéjüket is. Hallott már maga Bihariról?</p>
					<p>- Nem.</p>
					<p>- Szégyellje magát!</p>
					<p>- Az cigány.</p>
					<p>- De a zenéje magyar. Ismeri a Rákóczi-indulót?</p>
					<p>- Ismerem.</p>
					<p>- Nahát. Abból is tudhatná, hogy Bihari a derék magyar bajuszosok közül
                        való.</p>
					<p>Így beszélgetett Beethoven úr a magyar festővel, és a bajor király odavolt a
                        gyönyörűségtől és elragadtatástól.</p>
					<p>(Eszembe jutott, hogy azt a Biharit már én is hallottam. Lehetetlen, hogy
                        Bihari cigány; inkább azt hiszem, hogy az őse Attila udvarában karmester és
                        zeneszerző volt.)</p>
					<p>Mire a festő és zeneszerző beszélgetése véget ért, készen volt az arckép. A
                        bajor király kijelentette, hogy ennél szebb és találóbb arcképet még sohasem
                        látott. Zmeskáll tanácsos úr odavolt a boldogságtól. Tudja Isten, miért,
                        magam is elérzékenyedtem.</p>
					<p>- Nagyon szeretem ezeket a bajuszosokat - ismételgette Beethoven úr, és
                        gyengéden simogatta tekintetével a fiatal festő arcát. - Jó katonák, jó
                        muzsikusok, jó festők és... - itt elhomályosult a szeme, és a mennyezetre
                        nézett áhítattal - és gyönyörű leányaik vannak.</p>
					<p>A bajor király kijelentette, hogy ő is nagyon szereti a tokaji aszút. Csak a
                        főherceg, Lobkowitz és Kinsky hallgattak.</p>
					<p>Drága Karolinám, vajon te is szereted a bajuszosokat?</p>
				</div>
				<div type="chapter">
					<head>16</head>
					<p>Pavlovics Konsztantyin trónörökös harmincöt esztendős volt, vagyis mindössze
                        két évvel fiatalabb, mint bátyja, a cár; termetének óriás majomhoz
                        hasonlatos aránytalansága, arcának csúnyasága és vadsága miatt azonban
                        sokkal öregebbnek látszott. Nagyon hasonlított apjához, a meggyilkolt
                        Pálhoz; egész Oroszországban nem lehetett az övénél nemtelenebb mongoloid
                        arcot találni; szeme zavaros, meredt és vizenyős, orra tömpe, világosszürke
                        szemöldöke tüskés, bozontos és félelmetes; pofacsontja kiálló, s alatta a
                        halántékától szája szögletéig kanyarodó pofaszakáll rőt színű és durva.
                        Felsőteste aránytalanul hosszú volt, és lapát alakú, szőrös, vörös keze
                        majdnem a térdéig lógott. Sokszor maguk a cári család tagjai is megijedtek
                        tőle, olyan visszataszító volt a megjelenése. Mintha maga is tudta volna,
                        hogy milyen benyomást tesz az emberekre, nem akart egyébnek látszani, mint
                        ami volt: erőszakos és fanatikus katonának, aki rettenthetetlen bátorsággal
                        küzdött a Napóleon ellen vívott csatákban, félelmetes fegyelmet tartott
                        csapatai között, embertelenül kancsukázott, valódi orosz módra
                        részegeskedett, és esze ágában sem volt, hogy valaha beleüljön nagyanyja,
                        II. Katalin székébe.</p>
					<p>Széchenyi István gróf emlékezett arra, hogy a lipcsei csatában Konsztantyin
                        levetette köpenyét, és sírva takarta be sebesült szolgáját; száz botütéssel
                        büntette egyik fiatal tisztjét, s amikor meghallotta, hogy ártatlan embert
                        gyalázott meg, asztalához hívta, egész éjjel ivott vele, könnyeivel áztatta,
                        összevissza csókolta, s másnap kinevezte ezredessé. Az olaszországi
                        háborúkban minden legkisebb fegyelemsértést halállal büntetett; a
                        hadműveletek területén talált polgárembereket éppúgy meggyötörte, mint a
                        katonáit; néha aztán megbánta kegyetlenségét, és minden pénzét szétosztotta
                        a nyomorultak között. Volt benne valami a mongol és a tatár kánok
                        nagylelkűségéből és állatiasságából. István gróf úgy nézte, mint valami
                        ritka, érdekes ragadozó állatot; valami vonzotta hozzá; nem egy éjszakát
                        tivornyázott át vele, s mindig meghatotta ennek a nagydarab fejedelmi
                        parasztnak az őszintesége, naivsága és szegletessége.</p>
					<p>Most a Rasumovszky-palotában volt vacsora a trónörökös tiszteletére. Egyike
                        volt ez Konsztantyin gyakori tivornyáinak, amelyekben csak legbizalmasabb
                        környezete vett részt. Az öreg Rasumovszky herceg, korának egyik
                        leggazdagabb embere, legfinomabb diplomatája, leghíresebb műgyűjtője és
                        legpazarabb tékozlója utolérhetetlen tapintattal tudott ezeken az orgiákon
                        elnökölni. István gróf hol a nagykövetre, hol a nagyhercegre nézett, s
                        eszébe jutott, hogy bár a nagykövet nagyapja még közönséges paraszt,
                        templomi énekes volt, törvényes és törvénytelen kapcsolatok révén többszörös
                        rokonságban van a trónörökössel. Ez talán sehol sem lehetséges, csak
                        Oroszországban. Szerencséje ez, vagy átka Oroszországnak? Arra mutat ez,
                        hogy, ott még minden fiatal, és a társadalom szinte még cseppfolyós
                        állapotban van? Egészséget vagy rothadást jelent ez - ki tudná megmondani?
                        Annyi bizonyos, hogy Erzsébet cárné nemcsak szeretőjévé tette a szép hangú
                        muzsikot, hanem titokban meg is esküdött vele. Konsztantyin nagyapja III.
                        Péter volt, a cár; most, ahogy egymás mellett ülnek, Rasumovszky András
                        látszik fejedelemnek, és Konsztantyin egy Volga menti muzsik ivadékának. A
                        roppant birodalom, amelyet ők ketten képviselnek, titokzatos és rémületes
                        világ, amelyben cárok és parasztok vére évszázadokon át tartó orgiák alatt
                        összekeveredett.</p>
					<p>A házigazda néhány esztendő óta özvegy, s a kongresszus alatt, nagy,
                        hivatalos estélyek alkalmával valamelyik nőrokona, töltötte be a
                        háziasszonyi tisztet. Ma, Konsztantyin nagyherceg bizalmas vacsoráján
                        Bagration hercegnő volt a háziasszony, s kívüle még két hölgy ült az
                        asztalnál. István gróf az egyiket; ismerte: Auróra de Marassé grófnőt, aki
                        arról volt nevezetes, hogy a Bagration hercegnő társaságában egész Európán
                        érintetlenül hordozta végig szüzességét, habár szép, bővérű, nagyravágyó és
                        olyan szegény volt, hogy mindennapi kenyerét is a hercegnőtől kapta. A másik
                        hölgynek is szertartásosan bemutatták, de még nem volt alkalma megtudakolni
                        a kreol bőrű, nagy mellű és nagy szemű, amazontermetű, mély hangú és vörös
                        ajkú asszony férjének és barátjának nevét, vagyis azt a két; címszót,
                        amelyen a bécsi titkosrendőrség az idegen hölgyeket elkönyvelte. A
                        nagyherceg és a házigazda Helena Alekszandrovnának szólította őt, és
                        tüntetően mély tisztelettel beszélgetett vele, és István grófnak eszébe
                        jutott, hogy Sándor cár, aki hivatalosan elismert barátnőjét, Nariskin
                        grófnét a cárnéra valós tekintettel kénytelen volt otthon hagyni
                        Szentpétervárott, hír szerint egy Schwartz nevű moszkvai kereskedő feleségét
                        hozta el magával, akit a cárnő s az udvar még nem ismert.</p>
					<p>A kedélyek hamar átmelegedtek. Istvánon kívül csak Windischgraetz Alfréd és
                        Lichnovszky Eduárd hercegek voltak hivatalosak, a trónörököst pedig
                        hadsegéde és főudvarmestere, Dimitrij Dimitrijevics Kuruta tábornok kísérte,
                        egy tagbaszakadt, lenhajú kozák, aki fiatalkorában még lovász volt a cári
                        udvarban.</p>
					<p>István gróf szemben ült a szép Bagrationnal; az asszony átlátszó fehér
                        géztunikájában és vállára vetett fátyolkendőjében, amelyet fekete csipkeöv
                        szorított össze a keble alatt, olyan volt, mint egy kis tanagrai szobor; ha
                        felállt, látni lehetett, hogy lábán, a térde fölött briliánsokkal kirakott
                        arany ékszert hord. István grófnak eszébe jutott, hogy néha Karolina is
                        kétségbe ejtette őt ruháinak merész szabásával, azzal a felöltözött
                        meztelenséggel, amely minden ember tekintetét magára vonta. És mégis milyen
                        különbség van köztük! Karolina izmos, büszke párduc, és tágra nyílt szeme
                        belevillámlik az éjszakába; ez törékeny, puha, sárga kis macska; a szeme
                        zölden és titokzatosan parázslik, ha hosszú szőrű szempilláit fáradtan és
                        buján fölemeli. Karolina olümposzi meztelensége tele van gőggel és a halandó
                        emberek megvetésével; a húszéves meztelenség mennyei ártatlansága az. Ennek
                        az asszonynak harmincegy éves meztelensége pedig kihívja az embert, hogy
                        belemarkoljon vagy kiteregesse, mint egy piacra dobott árut, vagy
                        megsimogassa és végigpaskolja, mint egy árverésre kiállított versenyparipát.
                        Ez az asszony a nyilvánosság számára vetkőzik le, mint egy szegény kis
                        utcalány a Graben környékén. Meztelensége kirakat, amelyben kéjenceknek való
                        ínycsiklandozó falatok kínálják magukat. De valamiben mégis hasonlók
                        egymáshoz ez a hercegi kurtizán és Karolina, az angol lord leánya. Egyikükre
                        sem lehet ránézni anélkül, hogy az embernek eszébe ne jusson: ha minden
                        asszony ilyen volna, megállna az életben minden; a paraszt vetetlen hagyná a
                        földjét, a szőlősgazda nem szüretelne; a katona letenné a fegyvert, és a
                        kézműves eldobná szerszámát. Az ilyen asszony nem áldás, hanem átok. Ez nem
                        szaporítja, hanem kiirtja az emberi nemet.</p>
					<p>A nagyherceg mély hangja, mint valami fenevad mormogása, megrezegtette a
                        levegőt.</p>
					<p>- Kirillovics András - fordult a házigazda felé -, ma orosz módra akarok
                        mulatni.</p>
					<p>A trónörökös jókedvében volt. Reggel csapatszemlét tartott - a csapatok jól
                        gyakorlatoztak, a lovak szőre ragyogott a nyári napsütésben, az ulánusok
                        egyenruháján minden gomb szikrázott, a parancsnokok kifogástalanul
                        vezényeltek, a fegyvercsörgés és lódobogás zenéje mámorba ejtette a
                        nagyherceget, a bécsi nép üdvrivalgással fogadta a harci parádét, utána
                        pénzt osztottak ki a nagy bajuszú lovasok között, az ebédet orosz nemzeti
                        ételekből állították össze, csak úgy ömlött a pezsgő és a vutki, délután
                        díjugratás és vívóverseny volt, Pavlovics Konsztantyinnak két lova győzött
                        -, ezen a napon a trónörökös a legjobb cimbora, a legpazarabb gavallér és a
                        legboldogabb ember volt a világon. A gyakorlatot az itáliai alkirály,
                        Napóleon fogadott fia, Beauharnais Jenő herceg is végignézte, és
                        elragadtatással gratulált neki. A trónörökös büszkesége határtalan volt,
                        mert Jenő herceget tartotta minden parancsnokok között a legkitűnőbbnek. A
                        vacsorára már kissé mámorosan érkezett. Pajkos volt, mint egy hadapród, és
                        nagylelkű, mint egy diadalittas cézár. Teljesen az ő egyéni ötlete volt,
                        hogy legbizalmasabb barátai közé Széchenyi István gróf fiatal ulánus
                        kapitány is meghívást kapjon. A grófot két okból szerette. Először, mert
                        kitűnő lovasnak tartotta, másodszor, mert kedvére való pajtást talált benne;
                        valósággal irigyelte túláradó temperamentuma, mókás és pajzán modora,
                        szeretetreméltó iróniája és az asszonyok között elért legendás sikerei
                        miatt. A nagyherceg, mint a legtöbb rút és esetlen ember, szeretett volna
                        szalonok hőse, férjek réme és asszonyok hódítója lenni; szerette volna, ha
                        neki is olyan sikerei vannak, mint bátyjának, a cárnak; érezte azonban, hogy
                        ezen a téren nem veheti fel a versenyt a kongresszus arszlánjaival. Ezért
                        aztán mindennél nagyobb gyönyörűséggel és elégtétellel hallgatta a
                        kudarcokat és a baleseteket, amelyek elbizakodott felséges vagy fenséges
                        barátait érték.</p>
					<p>- Kedves gróf - fordult a fiatal kapitány felé -, úgy hallom, hogy ön naplót
                        vezet a kongresszus szerelmi krónikájáról.</p>
					<p>István gróf elpirult, szemöldökét gyermekes komolysággal összeráncolta, és
                        felsóhajtott:</p>
					<p>- Fenség, az én kis dekameronom szóba sem jöhet ama hatalmas enciklopédia
                        mellett, amelyhez a bécsi titkosrendőrség legkitűnőbb kémei hordják össze az
                        anyagot: egész hadserege a lézengő francia márkiknak és színházi
                        öltöztetőknek, udvari tanácsosoknak és lakájoknak, alapítványi hölgyeknek és
                        kofaasszonyoknak. Én pedig csak egyetlen szál ember vágyok, aki imitt-amott
                        hall valamit, és a gyomra hamar felémelyedik.</p>
					<p>- Kedves gróf, ha nem csalódom, ön a bajor király mellett teljesít
                        szolgálatot. Igaz, hogy a király mindig részeg?</p>
					<p>- Hova gondol, fenség? A királyok sohasem részegek. Az uralkodók feláldozzák
                        magukat népeikért, ennél fogva a bajor király mindenkiért iszik, a
                        württembergi király mindenkiért eszik, a dán király mindenkiért
                        takarékoskodik, a szász király mindenkiért imádkozik, az osztrák császár
                        mindenkiért fizet.</p>
					<p>- Hah! - kiáltott fel Konsztantyin nagyherceg falrengető hahotával - akkor az
                        én felséges bátyám, Pavlovics Sándor cár mindenkiért szeret. És én?</p>
					<p>- Felséged mindenkiért harcol - felelt finom bókkal a kapitány.</p>
					<p>- Éljen Pavlovics Konsztantyin! - zendült meg a házigazda lágy baritonja.</p>
					<p>A nagyherceg, mint valami gyámoltalan, szőrös óriáskölyök, zavarba jött és
                        boldogan hajlongott. Aztán, hogy leplezze zavarát, megdicsérte
                        Windischgraetz herceget, az ulánusezred parancsnokát, és megjegyezte, hogy a
                        dán királyt is ott látta a reggeli szemlén.</p>
					<p>- Mondja, kedves gróf, van olyan asszony Bécsben, aki a dán királyt ingyen
                        megcsókolja?</p>
					<p>Stefferl roppant komoly arcot vágott:</p>
					<p>- Ingyen nem, de ezt nem is kívánja a felség. A dán királynak polgári ízlése
                        és polgári felfogása van a szerelemről. Éjszakánkint kopott ruhában,
                        egyedül, mint egy öreg bakter, végigbarangolja a külváros utcáit. Ő nagyon
                        jól tudja, hogy a szemétben néha drágagyöngyök lappanganak, s a
                        katonakocsmákban, a Salzgries utcáin, a halászbástya alatt, a herbergek
                        körül néha valóságos nimfák és najádok találhatók. Olcsók és nem büszkék.
                        Nem nézik, hogy kivel van dolguk, megelégszenek egy félórás viszonnyal és
                        egy ezüsttallérral. A dán király őfelségének fehér a haja, vörös a szeme -
                        igazi albínó -, hosszú, kampós az orra, hegyes az álla, és az arca keskeny,
                        mintha két deszka között összepréselték volna; a Graben tündérei éppen úgy
                        ismerik, mint a Duna-ág partján cirkáló facér szolgálók. A Praterben és az
                        Augartenban utána tódulnak a pincérlányok, és hegyes állát megcsipkedik. A
                        király pedig boldog. Ezüsthúszasokkal jutalmazza a hölgyek hódolatát.</p>
					<p>A nagyherceg teli torokkal nevetett és a térdét verdeste:</p>
					<p>- A hölgyek hódolatát? Ezt jól mondta, kedves gróf. Ez a szerencsétlen fickó
                        igazán nem kap meg, csak kétmárkás utcalányokat.</p>
					<p>- Ó, nem - javította ki a kapitány -, őfelségének van egy hivatalos barátnője
                        is, aki az Eskeles bankház útján havi kétszáz márka kegydíjat kap. A hölgyet
                        Ophelia kisasszonynak hívják.</p>
					<p>- Táncosnő vagy operaénekesnő?</p>
					<p>- Mosónő, fenség, mosónő, és kövér; valódi nevén Bauer Teréz, azelőtt a
                        katonai egyenruharaktár körül teljesített szolgálatot. Amikor őfelségével
                        megismerkedett, Paár hercegnő palotájában vett ki magának hatszobás lakást.
                        A házmester megkérdezte tőle, hogy kinek a nevére szóljon a bérlet. - Írja
                        be a dán királyné nevét - felelte a kövér Ophelia. Paár hercegnő néhány nap
                        múlva kilódította, mire a Burg-bástya alatt vett ki hónapos szobát, és most
                        idillikus egyszerűségben ott turbékol Hamlet királyfival.</p>
					<p>- Éljen Hamlet dán királyfi, éljen Ophelia! - harsogott Pavlovics
                        Konsztantyin, és kiürítette pezsgőspoharát. - Mi az, Petrovna Katarina, ön
                        nem akar inni a dán királyné egészségére?</p>
					<p>A poharak összecsendültek, és fenékig kiürültek.</p>
					<p>- Az ilyen esetek mutatják, hogy a királyoknak is van szívük - tette hozzá
                        Stefferl.</p>
					<p>- Átkozott fickó! - súgta Windischgraetz herceg a nagykövet fülébe. - Igazi
                        jakobinus. Léha, elbizakodott, nem tisztel és nem becsül senkit. Mindenkin
                        gúnyolódik, a lovain kívül senkit sem szeret.</p>
					<p>- Téved, ezredesem - hajolt a beszélgetők közé Bagration hercegnő, aki a
                        suttogást meghallotta. - Ez a fiú tudja, hogy az igazságot nálunk csak
                        csörgősipkával a fején, a bohóc álarca alatt lehet megmondani. Nekem nagyon
                        tetszik.</p>
					<p>- Aoh!... hercegnő, ön talán beleszeretett? - szisszent fel az ezredes, aki
                        világoszöld szemével majd elnyelte a szép meztelen angyalt.</p>
					<p>A nagyherceg élvezettel szürcsölte a pezsgőt, s utána komisz gabonapálinkát
                        ivott vizespohárból. Rasumovszky herceg a szép orosz polgárasszonynak
                        udvarolt. Vajon nem a cár legújabb szeretője ez? István gróf szerette volna
                        megkérdezni, de nem ivott még annyit, hogy erre a tapintatlanságra bátorsága
                        legyen. Egyszerűen elhatározta magában, hogy igen, ez a fekete georgiai
                        szépség, a szikrázó gyémántjaival nem lehet más, mint madame Schwartz, a
                        moszkvai kereskedő felesége. Milyen sötétbarna a bőre, milyen furcsa,
                        egzotikus, cigány, indiai, spanyol... vagy talán bibliai típus?... de ami a
                        legrettenetesebb, ez az asszony is hasonlít Karolinához, pedig egészen más
                        az arca, a keze, a hangja, a mozgása... tökéletes ellentéte, akárcsak
                        Bagration hercegasszony... rengeteg asszony, mind más és más, de mégis mind
                        hasonlít Karolinára.</p>
					<p>A hercegnő összehúzta rövidlátó szemét, és aranylornyonján keresztül
                        vizsgálva, tekintetével majdnem ledöfte Istvánt. Láthatólag bántotta, hogy a
                        fiatal gróf nem őt, hanem a titokzatos fekete asszonyt nézi.</p>
					<p>E pillanatban a trónörökös hirtelen asztalt bontott:</p>
					<p>- Gyerünk a társalgóba.</p>
					<p>Bevonultak a télikertbe, amely tele volt rózsával és déli növénnyel. Citrom-
                        és narancsfákon érett gyümölcsök lógtak, szőlőtőkéken fürtök kínálták
                        magukat, törpe pálmák datolyától és fügétől görnyedtek.</p>
					<p>A nagyherceg felhorkant:</p>
					<p>- Hol vagyunk mi tulajdonképpen? Szicíliában? Én jobban szeretnék otthon
                        lenni Oroszországban - tette hozzá, s ekkor egészen átszellemült és
                        megszépült az arca. - Orosz táncot szeretnék látni. Petrovna Katarina, az
                        isten szerelmére, táncoljon nekünk.</p>
					<p>A hercegnő zavartan mentegetődzött:</p>
					<p>- Azt csak orosz ruhában tudok.</p>
					<p>A házigazda meghajolt a hercegnő előtt:</p>
					<p>- Csak egy szavába kerül, Petrovna Katarina.</p>
					<p>A nagyherceg türelmetlenkedett:</p>
					<p>- Orosz táncot akarok látni. Kuruta, öltözz át orosz ruhába. A hölgyek
                        szempillantás alatt eltűntek, és eltűnt a tábornok is, nyilván, hogy
                        átöltözzék. A többiek magukra maradtak. A nagyherceg ivott, és magához
                        intette Istvánt.</p>
					<p>- Két dolgot szeretek - magyarázta neki kissé mámorosan, akadozva. - Az orosz
                        katonát és az orosz táncot. Kár, hogy ön nem orosz. Ha nekem ilyen
                        futártisztem volna... Ön született katona. A magyarok mind született
                        katonák.</p>
					<p>- Fenség, én csak amolyan rögtönzött, dilettáns katona vagyok - szabadkozott
                        a gróf. - Most, hogy vége van a háborúnak, ki is lépek a hadseregből.</p>
					<p>- Megőrült? Igazi férfiú, igazi úr nem találhatja helyét máshol, mint egy jól
                        szervezett, vitéz hadseregben.</p>
					<p>István gróf lelkesülten nézett a nagyherceg szemébe:</p>
					<p>- Valamikor így gondoltam én is. De másmilyennek képzeltem a katonaságot. Én
                        nem tudok szegény, védtelen parasztokat, mint ökröket, vágóhídra vinni.</p>
					<p>Windischgraetz herceg kínosan feszengett a székén, és odasúgta a kopasz
                        Lichnovszky fülébe:</p>
					<p>- Félrebeszél. Holdkóros fantaszta. - S aztán, hogy megfélemlítse, harsány
                        tenorján rákiáltott:</p>
					<p>- Mészárszék, vágóhíd? Aoh, ezek, ezek erős szavak! Ezért felelni fogsz!</p>
					<p>A kapitány arcát elöntötte a vér. A nagyhercegre nézett:</p>
					<p>- Ha felelni kell, én fenséged engedelmével megfelelek.</p>
					<p>- De csak őszintén és kíméletlenül ám! - biztatta harsány nevetéssel a
                        trónörökös.</p>
					<p>István gróf mély lélegzetet vett:</p>
					<p>- Hát, ha mindenáron meg kell mondanom az igazat, véleményem szerint mi
                        nagyon elszoktunk a katonáskodástól. Fájt a szívem, mikor Olaszországban
                        csapatokat láttam heteken és hónapokon át tisztességes nadrág és ehető
                        táplálék nélkül, mint az útszéli koldusokat, akiken hemzseg a féreg... ilyen
                        emberektől nem lehet elvárni, hogy tisztában legyenek a kötelességükkel.</p>
					<p>Windischgraetz álla leesett a csodálkozástól és felháborodástól.</p>
					<p>- Aoh, ez már sok!</p>
					<p>Lichnovszky herceg is megbotránkozott.</p>
					<p>- Micsoda beszéd ez? Ha Stefferlnek igaza volna, Napóleont nem tudtuk volna
                        megverni.</p>
					<p>- De ne feledjük, hogy Napóleon húsz esztendőn keresztül vert minket - vágta
                        ki István keserűen.</p>
					<p>A nagyherceg elbődült:</p>
					<p>- Igaza van neki! Húsz esztendeig nem tudtunk előtte megállni, igaza van
                        neki, húsz évig játszott velünk, mint macska az egérrel... húsz éven
                        keresztül ő volt az egyetlen katona Európában. Ezért beszéltem rá a cárt a
                        tilsiti találkozásra; ha énrám hallgat, osztozhatott volna a
                        földkerekségen... Konstantinápoly a cáré... nem, az enyém lett volna, mint
                        ahogy nagyanyánk kitervelte... de csak semmi politizálás, ördög vigye a
                        tintás ujjú diplomatákat... nem haragszom... éljen Napóleon! No, nem
                        éljeneztek? Nem akartok inni Napóleon császár egészségére?</p>
					<p>A nagyherceg nevetett és ivott, s a többieket is ivásra, kényszerítette. Majd
                        odafordult István gróf felé, és ráparancsolt:</p>
					<p>- Grófom, akarom hallani, milyennek képzeli ön a jó katonát és a jó
                        hadvezetést!</p>
					<p>István gróf e pillanatban elfelejtett mindent, Karolinát, Bagrationt, a kreol
                        bőrű asszonyt, akiről szerette volna tudni, hogy csakugyan a cár
                        barátnője-e, elfelejtette, hogy az ezredese előtt beszél, aki pöffeszkedve
                        és gyilkos tekintettel méregeti végig, elfelejtette az egész kínos és
                        veszélyes helyzetet, amelybe belekeveredett. Csillogott a szeme, és boldog
                        volt, hogy valakinek elmondhatja, amiről golyózáporban, őrségen,
                        végtelennek tetsző éjszakák, verekedések, lovasrohamok alatt vagy a
                        főhadiszálláson átkínlódott veszteglések alatt álmodozott. Valakinek
                        elmondhatja, hogy milyen hadseregben szeretne szolgálni, hogy mi módon
                        alakítaná át a haderőt, ha rajta állana, hogy milyen taktikával vezetné az
                        ütközetet, ha valaki egy nagyobb egységet a kezére bízna. Ebben a
                        pillanatban valósággal költőnek vagy prófétának érezte magát. Megnőtt, egy
                        fejjel magasabbá és arasszal szélesebbé lett, a hangja dörgőbb, a szeme
                        vadabb és csillogóbb volt, mint máskülönben. Eddig mindig csak léha
                        sihedernek, asszonyok játékszerének tartották, senki komolyan szóba nem állt
                        vele, s habár négy érdemjel díszíti a mellét, azt mind idegen uralkodóktól
                        kapta, udvariasságból, mint a főhadiszálláshoz beosztott parádés
                        szárnysegéd, de saját feljebbvalói még csak elismerő szóra sem
                        érdemesítették. Egy pillanatig nem tudott szólni, elszorult a torka, kereste
                        a szavakat, és majdnem kiugrott melléből a szíve, amikor Konsztantyin
                        nagyherceg megragadta vállát, és arcába lihegve megismételte:</p>
					<p>- Beszéljen, kapitány, ön szerint hogy kell jól verekedni?</p>
					<p>- Jól verekedni? - kiáltott ő is harsányan, mintha egy huszáreszkadront
                        vezényelne. - Az mást jelent a legénység, és mást a parancsnok
                        szempontjából. A katona állja meg a helyét ott, ahová tették; tegye, amit
                        parancsolnak neki; legyen jól táplált, erős, fürge, vérmes, mint egy nemes
                        paripa, amelyet öt esztendőn keresztül harcra neveltek. A katonát békében
                        kell kiképezni, a háborúban pedig jól élelmezni, pompásan kiöltöztetni és
                        elhalmozni kitüntetésekkel. A legostobább parasztsihederből is jó katonát
                        lehet nevelni öt-hat év alatt. De a sereg minden emberét külön kézbe kell
                        venni, mert az egyikből csak vasfegyelemmel, súlyos büntetéssel, a másikból
                        a vallás fanatizáló hatalmával, a harmadikból pénzzel, a negyedikből
                        becsvágyának felkeltésével lehet igazi katonát faragni.</p>
					<p>Windischgraetz gúnyosan közbeszólt:</p>
					<p>- Ki hitte volna, hogy Stefferlben ilyen hadseregszervező képességek
                        lappanganak? Ó, Stefferl megreformálja a császár hadseregét. Aoh, ezt
                        jelentenem kell Schwarzenbergnek.</p>
					<p>- Hohó, csak semmi árulkodás! - kiáltotta a nagyherceg, s az asztalra
                        csapott. - A kapitány az én emberem. Akinek nem tetszik, álljon be írnoknak
                        a kancelláriába, öltözzék be papnak, vagy feleseljen a bíróság előtt, mint
                        valami tintás ujjú ügyvéd. Én ilyen embereket akarok látni magam körül...
                        hah! én katona vagyok, Krisztus nevére mondom, és ez a gróf is katona, az én
                        kedvemre való. - Aztán hirtelen suttogásba ment át a hangja, mintha
                        szerelemről vagy vallásról volna szó, és a kapitány arcába lehelt: - És hogy
                        gondolja a parancsnok dolgát?</p>
					<p>- A parancsnok első kötelessége, hogy ismerje a terepet, amelyen verekedni
                        fog. Minden terepnek van néhány pontja, amelyről egy emberrel két ellenséges
                        katonát lehet foglalkoztatni. Ha nekem hadseregem volna, csak ilyen terepen
                        vinném ütközetbe. Ott aztán elsáncolom magamat, minden emberemet a föld alá
                        dugom, igenis, a földbe ásom őket, ott kell lapulniok, mint a
                        mezeiegereknek.</p>
					<p>A nagyherceg megint elbődült, és megölelte a fiatal kapitányt.</p>
					<p>- Honnan tudod mindezt? - kérdezte hirtelen németül, a maga durva és tegeződő
                        hangján, ahogyan a saját katonáit kezelte, közembertől kezdve fel a
                        hadtestparancsnokig.</p>
					<p>Saját dicsőségétől elragadtatva István gróf kipirult arccal, rekedten, szinte
                        magánkívül folytatta:</p>
					<p>- Ilyen helyzetben akár háromszoros túlerővel is felveszem a harcot.</p>
					<p>Windischgraetz fülsértő tenorja felcsattant:</p>
					<p>- Vakmerő és tébolyult beszéd! Aoh, ez a fiú nem tudja, hogy a legjobb
                        védekezés a támadás.</p>
					<p>- Hallgasson, herceg! - üvöltött Pavlovics Konsztantyin, és hosszú karjával
                        félelmetesen hadonászott. - Ez a fiatal kapitány elásná hadseregét, mint a
                        mezeiegereket. Hah, sáncok, földbe ásott ezredek!... Mit tudják önök, hogy
                        mi az a háború? Hah, önök, vezérkari urak, önök csak arra jók, hogy
                        szögmérővel mérjék a sáncot, vajjon hetven- vagy nyolcvanfokú-e, és meg
                        lehet-e kerülni, mint a pocsolyát. Hah, nem kívánom önöknek, hogy valaha az
                        életükben ezzel a kapitánnyal szemben verekedjenek. Kapitány, csókolj meg,
                        grófom, ön az én emberem. Ezredes, mit rázza a fejét? Mi? Ön nem ért velem
                        egyet?</p>
					<p>Az ezredes elpirult a dühtől, és Stefferl felé fordult:</p>
					<p>- És mit tenne a kapitány úr, ha egy adjutáns lélekszakadva rohanna önhöz, és
                        jelentené, hogy ez vagy az az ezred, amelynek egy falut kell védelmeznie,
                        nem tudja tartani magát... Aoh!... mit tenne akkor, hadtestparancsnok úr? -
                        robbant ki a gyűlölködő gúny Windischgraetzből.</p>
					<p>- Hah, ez jó kérdés volt! - kurjantott vad nevetéssel a trónörökös, és
                        szúrós, alattomos, kíváncsi tekintetét hol az ezredesre, hol a kapitány
                        szemébe fúrta.</p>
					<p>István gróf arca lassan eltorzult, szemöldöke felszaladt a homlokára, és
                        aztán minden szótagot tagolva, vontatottan beszélni kezdett:</p>
					<p>- Először is megkérdezném a hírhordó tisztet, hogy vajon életben van-e még a
                        csapat parancsnoka. Igen? Életben van? Nos, akkor szerencsés utat kívánok
                        neki a másvilágra. Elbúcsúzom tőle, mert nem akarom többé elevenen látni a
                        kutyát.</p>
					<p>- Hah, én sem akarom látni a kutyát! - üvöltötte a trónörökös, és vörös,
                        nagy, szőrös kezével a térdét csapkodta.</p>
					<p>István gróf pedig folytatta:</p>
					<p>- Igenis, védje mindaddig a falut, amíg egyetlen embere van. Mit számít egy
                        nyomorult ezred, amikor győzelemről vagy vereségről van szó? Elvész az
                        ezred, de az ellenségnek három ezredébe kerül, s ezen az áron esetleg
                        megnyerem a csatát.</p>
					<p>A trónörökös tombolt, csapkodott, s pezsgőspoharát belevágta egy velencei
                        kristálytükörbe, tenyerével tölcsért formált a szája elé, s azon keresztül
                        ujjongó harsonát trombitált. Az ezredes - Ó, aoh!... - krákogott, levegő
                        után kapkodott, de nem mert nyilatkozni; attól félt, hogy a nagyhercegen
                        kitör az őrület. Lichnovszky Eduárd tétován nézett maga körül, s a házigazda
                        után futtatott egy lakájt. István gróf pedig sápadtan és remegve ült a
                        székén, és elszántan, mintha a haditörvényszék előtt védekeznék, még csak
                        ennyit mondott:</p>
					<p>- Lehet, hogy az ütközetet mégis elveszíteném. Én minden visszavonulást
                        vesztett ügynek tartok, főképpen az élelmezési nehézségek, az erkölcsi hatás
                        és a jól elsáncolt állás elvesztése miatt. Mielőtt azonban egyetlen lépést
                        is hátrálnék, katonáim háromnegyed részének már megszereztem volna azt a
                        dicsőséget, hogy hősi halált haljon.</p>
					<p>Ebben a pillanatban kinyílt a szomszéd terem ajtaja, belépett a házigazda s a
                        három hölgy, köztük Bagration hercegnő orosz nemzeti viseletben. A
                        trónörökös azonban nem is vett tudomást róluk. Átölelte és megcsókolta
                        Istvánt, s miközben szeméből csak úgy patakzottak a könnyek, félig kacagva,
                        szinte eszelősen ismételgette:</p>
					<p>- Velem kell jönnöd... te az én emberem vagy... beásni a hadsereget...
                        akarsz-e a tábornokom lenni?... védje a kutya az utolsó szálig!... én megyek
                        Varsóba... csitt, államtitok... uraim, a gróf velem jön, éljen I. Sándor,
                        éljen Bonaparte!</p>
					<p>Bagration hercegnő a trónörökös mellé ugrott, és egészen a hóna alá bújt:</p>
					<p>- Fenség, Pavlovics Konsztantyin, engem csókoljon meg, ne ezt a bozontos
                        szemöldökű kis Szekszeni... Csecsenyi... hogy is hívják... ne ezt a
                        Rittmeister graf Stefferl von Krampuszt csókolgassa.</p>
					<p>A trónörökös falrengető kacagásba tört ki, és magához ölelte a macskatestű,
                        álmos szemű, titokzatosan szőke hercegasszonyt, aki fehér, bő redőjű, rövid
                        szoknyájában, piros csizmájában, puha muszliningében még meztelenebbnek
                        látszott, mint à la grecque tunikájában.</p>
					<p>A láthatatlan zenekar táncdalra zendített, kiugrott a terem közepére Kuruta
                        tábornok, megragadta a hercegnő kezét, s tovarobogott vele a tánc
                        fergetegébe.</p>
					<p>Majdnem egy teljes óráig tartott a tánc, közbe-közbe a trónörökös is
                        felugrott ültéből, és együtt járta velük a szilaj táncot. Ilyenkor
                        el-elbődült, és a csizmáját csapkodta tenyerével. István gróf szeme
                        káprázott. A hercegnő, a trónörökös és a hadsegéd elhozták ide Bécsbe a
                        titokzatos és roppant Oroszországot; a Volgát és a Kaukázust, Moszkvát és a
                        Don vad partvidékét; az ázsiai barbárság iszonyú erejét és gyermeteg
                        naivságát. Ide, a bibliai Bábel falai közé besüvített Szibéria jeges
                        szélvihara. Ebbe a terembe, amely délszaki növényeivel, Rubens-képeivel,
                        olasz szobraival és spanyol boraival a Nyugat kultúráját mímelte, az egész
                        világ össze volt zsúfolva; a házigazda orosz, Auróra de Marassé francia,
                        Lichnovszky herceg osztrák, és aki itt van, láthatatlanul az ő szívében,
                        Karolina, egy ír earl leánya, ó, ez az angol, orosz, német, osztrák, francia
                        vérkeveredés valamennyiüket kivetkőztette a maga bőréből, de hontalanná is
                        tette valamennyiüket. Csak hárman nem érzik magukat hontalanoknak: a
                        trónörökös, Bagration hercegnő és Kuruta tábornok, akik az orosz tánc
                        viharos eksztázisában egy ősi, tiszta faj géniuszát támasztották fel.</p>
					<p>István grófnak eszébe jutott, hogy régen, kisgyermekkorában ő is látott
                        népet, falut, parasztot, táncot, amelyekből vad, de elbájoló ázsiai levegő
                        áradt. Kissé hasonlatos ehhez az orosz, kaukázusi vagy doni levegőhöz.
                        Hallott cigányzenét, amelynek ütemeire felforrt a vére. Hegedűk, cimbalmok
                        és klarinétok sikoltásait, pattogó dallamokat, epedő és tomboló énekeket.
                        Katonákat látott, akik sarkantyúpengéssel verték hozzá az ütemet;
                        huszárokat, akik a verbunkost járták; kürtök valami fájdalmasan zokogó
                        dalokat harsogtak, részeg tisztek sírtak, Nagy Pálok, Kis Jóskák,
                        Kisfaludyak, Károlyiak kuruc neveket rikoltoztak az éjszakába, tábortűz
                        mellett, és ő egyetlen szót sem értett a dalok szövegéből. Szerencsétlennek
                        és árvának érezte magát. Barbár faji büszkeségükért irigyelte ezeket az
                        oroszokat. Úgy érezte, hogy meg tudna most halni az ő magyar huszárjaiért,
                        akikkel a háborúk alatt beszélni sem tudott.</p>
					<p>A nagyherceg arca percről percre pirosabbá lett, s egyszerre
                        megvonaglott.</p>
					<p>- Elég! Csend legyen! Petrovna Katarina, köszönöm a táncot. Azt hiszem,
                        magunk vagyunk, mi?... Le az álarccal! Oroszok vagyunk, vagy németek, vagy
                        francia táncmesterek? Nos? Ki akar hazajönni Oroszországba?</p>
					<p>A társaság tiszteletteljesen mosolygott. A nagykövet jónak látta, hogy
                        oroszul felsóhajtson:</p>
					<p>- Ó, drága anyuskánk, szent Oroszország!</p>
					<p>Konsztantyin öklével dühösen az asztalra vágott:</p>
					<p>- Hallgass! Hogy mered anyuskádnak nevezni Oroszországot!</p>
					<p>- Mindnyájunknak édesanyja - védekezett finoman, de kissé meglepődve
                        Rasumovszky.</p>
					<p>- Neked nincs jogod őt anyádnak hívni, te megcsalod, elárulod, kifosztod
                        őt.</p>
					<p>- Ó, fenség...</p>
					<p>- Ne feleselj velem! Te évenkint tízmillió rubelt költesz el külföldön.
                        Tízmillió rubelt. Tudod, hogy tízmillión hány kozák ezredet lehetne ellátni
                        egész esztendőre ruhával, fegyverrel és élelemmel?</p>
					<p>Aztán mind a két orcáján megcsókolta a házigazdáját.</p>
					<p>A társaság megkönnyebbülten lélegzett fel. A nagyhercegnek csak kedélyesen
                        kötekedni méltóztatik öreg barátjával és rokonával, akit a cár csak a
                        napokban nevezett ki hercegi fenség címmel, mint a borogyinói csata után
                        Kutuzovot. Maga Konsztantyin Pavlovics is nevetett. Mindenki nevetett, csak
                        István gróf nem. Eszébe jutott, hogy ő is, az apja is, a testvérei és a
                        nővérei is, az egész rokonsága Bécsben költi el a jövedelmét... Ott költik
                        el az Esterházyak, Pálffyak, Nádasdyak, Erdődyek, Batthyányak és a Zichyek
                        is, akárcsak az orosz Rasumovszky. És ezen még sohasem jutott eszébe
                        megbotránkozni. Egy vad, részeg, otromba orosz katonának, császárnők és
                        lovászlegények, fejedelmek és markotányosnék, eszelősök, zsarnokok, hülyék
                        és mániákusok ivadékának kellett őt erre figyelmeztetnie. Megzavarodott, és
                        lelke oda menekült, ahová minden érzelmi válsága alatt eljutott: a szerelem
                        és gyönyör elragadtatásába. Hol a hercegnőre, hol a szép moszkvai zsidó
                        asszonyra - csakugyan a cár szeretője? -, hol Auróra szűzies, piruló arcára
                        nézett, és agyát elöntötte a vér. Nem tudta, melyik tetszik jobban.
                        Egyformán sóvárog mindegyikük ölelésére, egyszerre mind a hármukéra,
                        leküzdhetetlen vággyal, de undorral és kétségbeeséssel is, Karolina miatt.
                        Karolina, ó, Karolina! Ő volna az egyetlen asszony, akit szeretni tudna, és
                        ezt az egyetlenegyet sohasem szabad! Pál! Pál! Pál! Édes kis öreg testvérem,
                        bolond, hiszékeny Palkó! Te valóságos szent vagy, és mi ketten Karolinával
                        szörnyetegek. Nem! Karolina is szent, egyedül csak én vagyok romlott és
                        hazug, s nem vagyok méltó Karolinára.</p>
					<p>Érezte, hogy megártott neki az ivás. Nem vagyok méltó Karolinára - mondogatta
                        magában csökönyösen, és sírni szeretett volna, vagy nekirohanni a három
                        asszonynak, akik itt dőzsölnek a nagyherceg társaságában. Huszonhárom
                        esztendő sistergő és kielégülhetetlen érzékisége elhitette vele, hogy csak
                        azért tud más asszonyt megkívánni, mert szeretne minden asszonyt odahurcolni
                        a szerelem oltára elé, és feláldozni őket Karolinának.</p>
					<p>Egy ideig semmit sem hallott a tivornya hangzavarából. Fájt a feje, és zúgott
                        a füle. Ájulás környékezte, és gyomra émelygett. Furdalta a lelkiismerete,
                        kétségbeesve gondolt Pálra, vágyott Karolinára. Az asztal alatt remegő lábát
                        mégis odanyomta a moszkvai zsidó asszony húsos combjához, szemével pedig
                        meztelenre vetkőztette a hercegasszonyt. Ez rettenetes hűtlenség volt, és
                        mégis boldog mámorral lubickolt ebben a bűnben.</p>
					<p>Pavlovics Konsztantyin ezalatt orosz dalokat énekeltetett magának, és Kuruta
                        tábornok lágy tenorját a maga medvebasszusával halkan kísérte.</p>
					<p>- Petrovna Katarina, ismeri ezt a dalt? - fordult hirtelen a hercegnőhöz.</p>
					<p>- Nem, fenség, sohasem hallottam.</p>
					<p>A trónörökös arca vörösre gyúlt, megint elragadta a düh és a szégyen.</p>
					<p>- Petrovna Katarina - markolta meg a hercegnő habfehér, gömbölyű, meztelen
                        vállát -, tud maga oroszul?</p>
					<p>- Nem.</p>
					<p>- És ön, Helena Alekszandrovna? - fordult a cár szeretője felé.</p>
					<p>- Én, fenség, én... a cselédséggel igen.</p>
					<p>A nagyherceg, ha nagyon indulatba jött, dörgő, állati hangon üvöltött, mint
                        valami ketrecébe zárt fenevad.</p>
					<p>- Orosz asszonyok, és egyikük sem tud az édesanyjuk, Oroszország nyelvén? Van
                        még olyan ocsmány csorda a világon, mint az orosz főnemesség? - Aztán
                        elkacagta magát: - De nem baj. Éljen a szerelem! Igyunk!</p>
					<p>István gróf rémülten nézte a tébolyodottan kacagó trónörököst. Az jutott
                        eszébe, hogy ha tőle megkérdezné: - Széchenyi István gróf, tud maga
                        magyarul? - neki is azt kellene felelnie: - Nem, fenség... nem tudok az
                        édesanyám, Magyarország nyelvén... És nem tud Pálffy Ferdinánd és Zichy
                        Károly sem... Van-e olyan csorda...?</p>
					<p>Homlokán kiütött a hideg verejték.</p>
					<p>Pavlovics Konsztantyin tombolt.</p>
					<p>- Igyunk! Tudjátok-e, hogy én a napokban megyek? Hogy hova megyek?
                        Államtitok. Éljen Lengyelország! Kedves gróf, ön nem szereti
                        Lengyelországot? - fordult István felé, és kedélyesen megrázta a vállát. -
                        Kedve volna velem jönni?... az izé... államtitok... kedves gróf, hajlandó
                        volna ön átlépni az én hadseregembe?</p>
					<p>A gróf elpirult:</p>
					<p>- Nagy megtiszteltetés.</p>
					<p>- Nagy megtiszteltetés, de nem kérek belőle... ezt akarja mondani, kedves
                        gróf? No, nem baj! Akkor igyunk!</p>
					<p>Koccintottak és ittak. A nagyherceg Bagration hercegnő vállára hajtotta a
                        fejét:</p>
					<p>- Katarina Petrovna, csak a mennyországnak lehet olyan jó szaga, mint a maga
                        vállának.</p>
					<p>- Fenség hisz a mennyországban? - szólalt meg erre kacér mosollyal a szép
                        Bagration.</p>
					<p>- Hiszek Oroszországban - bömbölt a nagyherceg.</p>
					<p>A mellékszobából még valami különös, érzéki hatású, halk zene szűrődött át a
                        nehéz függönyön keresztül, amely félig eltakarta. Mintha hegedűk és fuvolák
                        lágy sóhajtásába citera, hárfa vagy gitár kemény, érces zizegése sírna bele.
                        Néha hirtelen gyors ütemet kapott a dal, s ilyenkor élesen és diadalmasan
                        zizegett, pengett, csengett-bongott a balalajka.</p>
					<p>Széchenyi István gróf mámorosan bámult maga elé. Ő még azt sem mondhatta el
                        magáról, hogy: hiszek Magyarországban. Hogyan higgyen abban, amit nem is
                        ismer?</p>
					<p>A mulatság már egész orgiává fajult. A trónörökös Bagration hercegnőt
                        csókolgatta, az öreg házigazda a szép moszkvai zsidóasszonnyal egy homályos
                        sarokban suttogott, Lichnovszky herceg Aurórát, a szemérmes és hideg szüzet
                        ostromolta.</p>
					<p>- Grófom, ön unatkozik - súgta neki részegen a lovászból lett tábornok
                        szárnysegéd. - Pedig jól tenné, ha a nagyhercegnek kedvében járna.</p>
					<p>István gróf bosszúsan kérdezte:</p>
					<p>- Hogy képzeli ezt?</p>
					<p>- Pavlovics Konsztantyin rajong önért, kedves kapitányom. Boldogan vinné el
                        magával Lengyelországba.</p>
					<p>- Nem megyek.</p>
					<p>- Az isten szerelmére, ne mondjon ilyent. Önre nagy karrier vár a trónörökös
                        mellett. Nem vette észre, hogy Oroszországban minden nagy és komoly pozíciót
                        idegenek töltenek be? Stackelberg gróf német, Capodistria levantinus, Pozzo
                        di Borgo korzikai olasz, Ipsilanti görög, a hadvezérek fele kurlandi vagy
                        finn, gondolja meg, a trónörökösből cár lesz, s önből hadvezér, miniszter,
                        főhadsegéd, kormányzó, Konstantinápoly vagy Lengyelország alkirálya lehet...
                        minden lehet nálunk mindenkiből, mert mi, oroszok, magunk csak inni,
                        kártyázni, verekedni, énekelni és táncolni, imádkozni és őrjöngeni tudunk,
                        mi megvetjük magunkat és... imádjuk Európát, az idegen, a félelmetes, az
                        aljas, az istentelen Európát és magunkat csak korbácsoljuk, rontjuk, és
                        vágóhídra visszük Európáért. Uram, milyen nemzet fia ön, milyen nép fia?</p>
					<p>István gróf sokáig nem felelt. Aztán halkan megszólalt:</p>
					<p>- Nem megyek Oroszországba.</p>
					<p>- Miért?</p>
					<p>- Mert nekem magamnak is van otthon egy szegény, gyámoltalan és koldus kis
                        Oroszországom. Nekem is van anyám, nagyon hasonlatos az Önök orosz
                        anyuskájához. Igyunk!</p>
					<p>Többet nem is beszéltek erről.</p>
					<p> A tivornya reggel ért véget, amikor a nap már besütött a nyitott ablakon, és
                        végigömlött a dőzsölők ványadt, részeg arcán. Bagration hercegnő maradt a
                        hölgyek közt utolsónak, s amikor távozni készült, megfogta István gróf
                        kezét:</p>
					<p>- Kapitány, kísérjen haza.</p>
					<p>...István gróf csak estefelé osont ki a hercegnő lakásából.</p>
				</div>
				<div type="chapter">
					<head>17</head>
					<p>Négy napig nem mutatkozott Karolina előtt. Két nap egymás után dőzsölt,
                        ivott, kártyázott, aztán két napig a környék hegyeiben kóborolt, erdők fái
                        között, a Duna partján, országutakon, útszéli kurtakocsmákban, és közben
                        öngyilkossági tervekkel foglalkozott. Az ötödik nap kimerülve,
                        lerongyolódva, félholtan került haza, és bezárkózott a szobájába.</p>
					<p>Most már nem volt bátorsága, hogy bevallja bűneit Karolinának.
                        Kétségbeesésében inkább elhatározta, hogy soha sem látja őt többé.</p>
					<p>A hatodik nap Karolina eljött hozzá, és magával hívta őt a Maria am Gestade
                        templomába. Karolina mindent tudott, de egyetlen szót sem ejtett a
                        történtekről. Stefferl hálás volt ezért a tapintatért, és szó nélkül követte
                        Karolinát a Landstrassén a Stubenthor felé. Átmentek a Wien folyó öreg
                        kőhídján, s a bástyákon keresztül bejutottak a Salzgries nevű ódon
                        városrészbe. A Salzgries valamikor a Duna-ág jobb partján volt, ott, ahol a
                        Felső-Ausztriából jövő, sóval rakott hajók kikötnek, a halászbástya alatt, a
                        belváros legészakibb pontján. A Duna azonban, mint valami óriási kígyó,
                        észrevétlenül elcsúszott a halassátrak és sóraktárak alól, s a Lipótváros
                        felé kanyarodó bal parton évszázadok alatt egész új medret ásott magának. A
                        régi meder helyén keletről nyugatnak húzódik a Salzgries Gasse, amelynek
                        északi sorát majdnem egész hosszában a helyőrség kaszárnyája foglalja el,
                        egy roppant tömegű, két végén három-, a közepén kétemeletes épület, nyitott
                        árkádokkal, mint egy középkori román kolostorudvar; másik oldalán apró
                        kőházak, szállások, vendégfogadók szorongnak egymás mellett. Itt vannak a
                        pékek, cipészek, csizmadiák, lakatosok céhházai, amelyekben a világjáró
                        mesterlegények hajlékot és élelmet kapnak.</p>
					<p>Népes, szorgalmas, lármás az egész Salzgries. Az utcákon ide-oda kavarogva
                        folydogál a műhelyekből kicsorgó piszkos, rossz illatú szennylé; a kaszárnya
                        körül rosszhírű lányok, utcai vándorkofák, népénekesek, zenészek, mosónők és
                        facér iparoslegények csatangolnak; arra van a lottóház, a rendőrségi
                        laktanya és fogház, a Passauerhof regényesen összetákolt, gótikus házsora;
                        ott van a gettó: zsúfolva fekete kaftános, kék szemű, szőke hajú,
                        Krisztus-szakállú zsidókkal, akik folyton az utcán nyüzsögnek, éles
                        torokhangokat rikácsolva, köpködve, verejtékezve, üzleteket kötve, nyereség
                        után rohanva, eszeveszett lelkendezéssel; sűrű itt az élet, forrólázas,
                        izgatott, a szagok elviselhetetlenek, a sikongás, durvaság és nyomorúság
                        kétségbeejtő - estefelé mégis minduntalan elvágtatott itt egy-egy
                        ezüstveretes, ragyogó fogat, fullajtárokkal, lámpahordókkal és lakájokkal;
                        végigsuhant egy-egy hordszék lefüggönyözve, sötétségbe és titokzatosságba
                        burkolózva. A herbergek lakói kíváncsian utána bámultak a fogatoknak; a
                        bennszülöttek azonban - úgy látszik - megszokták ezt a kontrasztot; tudták,
                        hogy most kezdődik az októberi ájtatosság a Maria am Gestade ónémet boltívei
                        alatt, és a város előkelői szívesen járnak oda gyónni és áldozni és
                        levezekelni a Herrengasse, a Graben vagy a Hoher Markt körül elkövetett
                        vétkeiket.</p>
					<p>A templom zsúfolva volt aznap. Ott volt a szász király, aki alig tudott
                        magának helyet kapni a padsorokban; ott volt néhány főhercegnő, ott volt az
                        öreg hercegérsek, Esterházy Mária hercegné és Lichnovszky hercegné, aki
                        gőgösen hozta el a maga boldogtalanságát ide is, mint mindenüvé. Mintha azt
                        mondaná, hogy egyedül neki van joga az isteni kegyelemre, s a többi, aki itt
                        térdel, vagy ácsorog a homályos boltívek között, csak profán nézője a nagy
                        találkozásnak közte és az Isten között.</p>
					<p>A templom Werner Zakariás szónoklata miatt telt meg. A főúri körökben híre
                        terjedt, hogy a hitszónok ezúttal az isteni kegyelem teljében jövendölést
                        tesz az emberiség legközelebbi sorsáról. A próféták egy évszázad óta
                        hallgattak Rousseau és az enciklopédisták Európájában. A templomok üresen
                        kongtak, és az emberek szívéből kiveszett az istenfélelem. A jámborok csak
                        titokban sóhajtoztak a krisztusi csoda után. Úgy látták, hogy Napóleonnal az
                        Antikrisztus került uralomra, s megadták magukat a tényleges uralomnak; de
                        abban a pillanatban, ahogy az Antikrisztus trónját ledöntötték, az emberek
                        lojálisan siettek az Isten felé; mintha az ő érdemük volna, hogy a
                        legitimista uralkodók élén birodalmát maga a Teremtő is újra visszakapja.
                        Az előkelők úgy viselkedtek, mint az Isten sokat szenvedett emigránsai;
                        visszatértek a templomokba, és várták jutalmukat a legitim Isten trónjának
                        lépcsőjén.</p>
					<p>István gróf visszataszítónak találta az Istennek és a mennyei kegyelemnek ezt
                        a kisajátítását. Megbotránkozva látta, hogy az a bizonyos vándorszínész
                        társaság a mennyországban is el akar foglalni minden jó helyet. Lichnovszky
                        hercegnő például, mint az Isten csillagkeresztes palotahölgye,
                        szertartásosan, de valami családias otthonossággal ült az első sorban.</p>
					<p>Az Istent tehát restaurálták, és Werner Zakariás, az ő nagy alamizsnás
                        kancellárja, összekötő kapocs az Úr és az alattvalók között; csatorna,
                        amelyen az égi malaszt leereszkedik, és szócső, amelyen keresztül az Úr az ő
                        udvartartásával közlekedik. István grófnak azonban Werner Zakariás sem
                        tetszett soha. Bőszítette, hogy az abbé még a Mindentudónál is
                        hivatottabbnak érzi magát égi és földi dolgok magyarázgatására, és még a
                        mindentudó Istennek is ellentmond az ellentmondók leküzdhetetlen ösztöne
                        szerint.</p>
					<p>A templom nehéz levegője megtelt női ruhák, testek, hajak és tömjén
                        illatával. Csak kevés gyertya égett az oltáron és a csillárokon. Amikor az
                        abbé alakja megjelent a szószéken, izgatott mozgás támadt, és nehéz sóhaj
                        hagyta el az ajkakat. Mindenki remegve várta, hogy micsoda közlendője van az
                        Úrnak az ő kiválasztott, aranyszájú papja által. Az öregemberek nehéz,
                        sípoló lélegzését is hallani lehetett a gyötrelmes csendben.</p>
					<p>Werner Zakariás egyszerre a legmagasabb tenorfekvésben kezdte. Hangja
                        végigsüvített a boltívek alatt:</p>
					<p>- És hallék nagy szózatot a templomból, amely mondá vala a hét angyalnak:
                        Menjetek el, és töltsétek ki a földre az Isten haragjának hét poharát.
                        Elméne azért az első, és kitölté poharát azokra, akiken vala a fenevad
                        bélyege.</p>
					<p>A templomban senki sem értette ezeket a titokzatos, bibliai mondatokat.</p>
					<p>- A második angyal is kitölté az övét a tengerre, és minden élő állat meghala
                        ott. A harmadik angyal a folyóba önté, és lőn azokban vér, a negyedik angyal
                        a napra önté, és a nap tikkasztó lett az emberek számára.</p>
					<p>- Mit beszél ez az ember? - kérdezte súgva Karolina, és sógorához simult.</p>
					<p>Az emberek arcáról patakzott a verejték. Tűrhetetlen hőség volt, mintha csak
                        a szörnyű látomás szavai teljesülnének: tikkasztó lett a nap az emberek
                        számára. Az éneklő hang a szószék magasságából úgy csurgott alá, mint valami
                        tüzes lávafolyam:</p>
					<p>- Az ötödik angyal is kitölté poharát a fenevad királyi székére... a hatodik
                        a nagy folyóvízre, hogy a napkelet felől jövő királyok számára út
                        készíttessék.</p>
					<p>- A szövetséges királyok számára - súgta oda ekkor Lichnovszky hercegnő
                        szomszédjának, Schwarzenberg tábornagynak. A tábornagy ijedten
                        bólogatott.</p>
					<p>A hang most, mint az olvasztott ezüst, felfreccsent a templom
                        mennyezetére:</p>
					<p>- A hetedik angyal pedig kitölté poharát a levegőégre, és nagy szózat jőve ki
                        torkából: Elvégeztetett!</p>
					<p>Néhányan hangosan felsírtak. Elvégeztetett! Karolina is reszketni kezdett. Az
                        abbé hangja azonban a mennyezetről visszazuhogott a hivők fejére.</p>
					<p>- Mindezt pedig azért bocsátá rátok az Úr, mert ő kivezetett benneteket a
                        szolgaság földjéről, és ti hálátlansággal fizettetek. Mert ő elárasztott
                        benneteket dicsőséggel, és ti gőgösen elfordítottátok Tőle orcáitokat. Mert
                        kemény homlokúak és megátalkodott szívűek vagytok, s ti valamennyien,
                        uralkodók és alattvalók, egyképpen a bujaság fertőiben henteregtek. Ó, Bécs,
                        ó, Ausztria! Bizony mondom neked, ha az Úr Szodoma és Gomorra sorsára akarna
                        juttatni, a te falaid között sem találna tíz ártatlan szüzet és tíz hűséges
                        asszonyt. Mit gondoltok, meddig nézi ezt tétlenül az igazságos Isten? Ó,
                        Bécs, ó, Ausztria, nem félsz, hogy elrothadsz a paráznaságodban és lelked
                        dögletes bűze elriasztja falaid alól az Isten embereit?</p>
					<p>A templomban sokan felhördültek. Ez a könyörtelen beszéd felizgatta őket. A
                        velőkig ható hang pedig tovább zengett, csapongott és szárnyalt a
                        homályban:</p>
					<p>- Ezért az Úr elhatározta, hogy az északi és a déli császár még egyszer
                        egymásnak rohan, és vérrel öntözi meg a szárazföldet.</p>
					<p>- Sándor cár és Napóleon - suttogta babonásan Lichnovszky hercegasszony, aki
                        ezzel tudomására akarta hozni szomszédjának, hogy a kinyilatkoztatás
                        homályos szövegét elsősorban ő van hivatva a közönséges ember számára
                        megfejteni.</p>
					<p>Az abbé pedig ég felé emelte a szemét, mintha a szikrázó csillagokból olvasná
                        az idézetet:</p>
					<p>- A két császárnak szíve egykor gonoszat forralt, s egy asztalnál ülvén,
                        hazugságot szóltak egymásnak; és míg színleg maguk között kettéosztották a
                        földkerekségét, az egyik már azon törte fejét, hogy egész népének erejével
                        bemegy a másik országába.</p>
					<p>- Az orosz hadjárat - szisszent fel valaki.</p>
					<p>- A harmadik békés szándékot mutatott, és leányát adta feleségül a déli
                        császárhoz.</p>
					<p>Az asszonyok feljajdultak:</p>
					<p>- Mária Lujza!</p>
					<p>- De azokban az időkben sokan támadtak a déli császár ellen, míg végre eljött
                        az északi császár, és töltést emelt, és bevette az erősített várost; a
                        délinek seregei nem tudtak ellent állni, sem az ő válogatott népe; megingott
                        a hadsor, és rettentő sorokban dőltek földre a rendek.</p>
					<p>- A lipcsei csata...</p>
					<p>- De a győztesek szíve is gonoszat forral, és egy asztalnál ülve, hazugságot
                        szólnak egymáshoz.</p>
					<p>- A szövetségesek viszálykodása - morajlott a megrémült hallgatóság.</p>
					<p>A prédikátor sikongó tenorja szinte átütötte a templom kupoláját:</p>
					<p>- Emiatt az Úr a befejezést egy bizonyos időre elhalasztotta.</p>
					<p>“Az Úr a befejezést még bizonyos időre elhalasztotta”: ez a jóslat élesen
                        süvöltve röppent fel az égnek, mint valami izzó, spirális rakéta; a
                        templomban levők megrendülve hallgatták.</p>
					<p>Az abbé folytatta:</p>
					<p>- Dél királya pedig visszatér a birodalmába nagy gazdagsággal, és dühöng a
                        szent szövetség ellen; és akik gonoszul éreznek, azokat hitszegésre csábítja
                        a szent szövetség ellen... a szent szövetség ellen... a szent szövetség
                        ellen...</p>
					<p>Az abbé kimerülten roskadt a szószék támlájára. Hosszú kígyóteste
                        összecsuklott, feje a két térde közé süppedt, és eltűnt a sötét szövetek
                        alatt, mint valami mozdulatlan tekercs. Úgy vitték le őt templomszolgák és
                        ministránsgyerekek.</p>
					<p>A templom kiürült. Schwarzenberg Károly tábornagy alig tudta megtámogatni az
                        ájuldozó Lichnovszkynét. A hercegasszony szája reszketett, és halkan
                        suttogta:</p>
					<p>- “Az Úr a befejezést még bizonyos időre elhalasztotta.” Tehát Napóleon kitör
                        Elba szigetéről.</p>
					<p>- Őrültség - dörmögött a tábornok, és zsebkendőjével izzadt homlokát
                        törölgette.</p>
					<p>Karolina úgy csüngött sógora karján, mint egy halvány virág.</p>
					<p>- Stefferl, lehet, hogy megint háború lesz?</p>
					<p>István gróf nem tudott egyebet felelni, mint amit Schwarzenberg herceg:</p>
					<p>- Őrültség.</p>
					<p>Karolina a kocsiban, amikor hazamentek, zokogva omlott sógora ölébe. Este
                        nyolc óra volt; Bécs templomaiban az angelust harangozták.</p>
				</div>
				<div type="chapter">
					<head>18</head>
					<p>
                        November 3. este 11 óra
                    </p>
					<p>Ma délután a Maria am Gestade szószéken Werner Zakariás megjövendölte, hogy
                        Napóleon kitör Elba szigetéről, este fél kilenc táján pedig történt valami,
                        ami egész életemre tragikus kihatással lesz. Még ide, a titkaim könyvébe sem
                        merem beírni, hogy mi. Lehetetlen, hogy ilyesmi valaha az életben
                        megtörténhetett. De velem mégis megtörtént, és emiatt előbb vagy utóbb
                        egész bizonyosan öngyilkossá kell lennem. De vajon igazán szeretem-e
                        Rollyt?</p>
					<p>
                        November 4. reggel 8 óra
                    </p>
					<p>Az éjjel egyetlen pillanatra sem hunytam le a szemem. Most is itt vagyok az
                        íróasztalomnál, ahova tegnap este tíz órakor leültem, és levelet kezdtem
                        írni Karolinának. Nyolc-tíz levelet írtam, s mind összetéptem. Hiába, az
                        ilyesmit nem lehet levélben megírni. Nem is vettem észre, hogy nem ettem
                        semmit, de megittam három üveg tokajit. A pisztolyomat magam elé tettem.
                        Szakad az eső. Fázom. Érzem, hogy meg fogok halni. Feljegyzem az utolsó
                        órákat, az orvosok okulására. A pulzusom száznegyvenet ver. Rolly, Isten
                        veled!</p>
					<p>
                        November 4. alkonyat
                    </p>
					<p>Még mindig zuhog az eső. Az ágyban fekszem. Szüleim nem tudják, hogy itthon
                        vagyok. Tagjaim bénulnak. Azt hiszem, agyvérzést kaptam. Rolly, Pál,
                        kegyelmes jó apám és édesanyám, bocsássatok meg!</p>
					<p>
                        November 6. reggel
                    </p>
					<p>Nem tudom, mi történt velem. Most ébredtem fel, rettenetesen fáj a fejem,
                        Miklós, az inasom, jéggel borogatja a homlokomat. Beteg vagyok, de az orvost
                        elkergettem. Biztosítottam, hogy fel jegyzek mindent, majd abból
                        tanulmányozhatja a kóresetet. Nagyon izgatott vagyok, és folyton émelyeg a
                        gyomrom. Az éjjel Karolinával álmodtam... Karolina... ágyban feküdt,
                        mereven, fehéren és... nem merem leírni... Az inasomat átküldtem
                        Pálékhoz.</p>
					<p>
                        November 6. dél
                    </p>
					<p>Karolina - hála Isten - él! Él! Ó, édes Istenem, csak neki ne legyen semmi
                        baja! Az éjjel ravatalon láttam őt, a halántékán kis piros folt, és a sebből
                        víz szivárgott. Mi történt velünk? Megyek Karolinához.</p>
					<p>
                        November 6. este
                    </p>
					<p>Nem tudtam elmenni hozzá. Ehelyett Schwarzenberg Károly hercegnél voltam, és
                        mindent elmondtam neki. Miért éppen neki? Miért nem az édesapámnak vagy
                        valamelyik nővéremnek? Férfi csak férfiembernek mondhatja el az ilyesmit.
                        Atyám pedig olyan érzékeny, ingerlékeny, öreg és beteg, hogy halálos bűn
                        lett volna ezzel megkeseríteni; ki tudja, esetleg végzetessé válhatott volna
                        rá nézve a borzalmas közlés. Hálát adok az Istennek, hogy a tábornagyhoz
                        mentem. Ő a legjobb és legnagyobb ember mindazok között, kikkel valaha a
                        sors összehozott. A herceg megijedt, s azt mondta, hogy ilyent még nem
                        hallott soha életében. Fontos, hogy senki se tudjon meg semmit.</p>
					<p>Holnap utazom. A herceg megígérte, hogy mindenben segítségemre lesz.
                        Említettem neki, hogy Konsztantyin orosz trónörökös magával vinne
                        Lengyelországba. A tábornagy azt mondta, hogy ott nagy jövő vár rám.</p>
					<p>
                        November 6. éjfél
                    </p>
					<p>Nem megyek Oroszországba. Nem akarok pretoriánus lenni egy félbolond cézár
                        mellett. Régen tervezem, hogy az angol trónörökös huszárezredébe kérem a
                        felvételemet. A nagy, szép, szabad Anglia, az való nekem. Tehát Anglia.</p>
					<p>Arra azonban nem tudom magamat elszánni, hogy búcsúzás nélkül szökjem meg
                        Karolina elől. Ez galád és ostoba lépés volna. Tervem a következő: 1. Holnap
                        elbúcsúzom Karolinától. 2. Bevonulok az ezredemhez, de egyidejűleg
                        kiküldetem magamat Londonba az angol trónörököshöz. 3. Szolgálatot vállalok
                        az angol hadseregben. Ki tudja, nem az isteni gondviselés kifürkészhetetlen
                        akarata volt-e az a szörnyű eset. Az Isten útjai sokszor nagy kerülővel
                        vezetnek a célhoz. Ha nem élne bennem a hit, hogy az ő tudta nélkül egyetlen
                        hajunk szála sem görbülhet meg, nem tudnám túlélni ezt a tragédiát.</p>
					<p>De vajon mi történt Karolinával? Szeret, vagy gyűlöl, vagy talán... Istenem,
                        az volna a legborzasztóbb, ha ő nem is szenvedne emiatt... az asszonyok
                        olyan titokzatosak. Voltaképpen még nem is ismerem Rollyt... Rolly, Rolly...
                        meg tudod-e nekem bocsátani, amit ellened vétettem?</p>
					<p>
                        November 7. reggel
                    </p>
					<p>Két nap elmúlt, és még nem tettem semmit. Gyáva vagyok.</p>
					<p>
                        November 7. este
                    </p>
					<p>Láttam Karolinát.</p>
					<p>Karolina a legmagasztosabb lélek a világon. Szomorúan nézett rám, és fátyolos
                        szemével intett, hogy mindent megbocsátott. Szerettem volna elbőgni magamat.
                        Az a pillantás engem is megváltott, és most érzem, hogy a bűn és a bánat
                        éppolyan magasba tudják ragadni az emberi lelket, mint az erény.</p>
					<p>Vagy ezt hívják szerelemnek?</p>
					<p>Most már úgy érzem, hogy nem kellett volna a dolgot Schwarzenberg hercegnek
                        megvallanom. Érzem, hogy kettőnk dolgához egyedül Istennek van köze, s csak
                        neki tartozunk számadással. De már nem tehetek róla. Annyira meg voltam
                        rendülve, hogy megőrültem volna, ha valaki előtt ki nem beszélhetem magam!
                        Most kezdem felfogni a gyónás szentségének mély emberi értelmét és üdvözítő
                        voltát. Amióta a hercegnek meggyóntam, megkönnyebbültem. De most mégis
                        jobban szeretném... miért?... Schwarzenberg herceg nem köteles a gyónási
                        titkot... de mit fecsegek itt?... a herceg igazi gentleman, és nem lehet
                        róla feltételezni...</p>
					<p>És ha mégis?</p>
					<p>Akkor agyonlövöm magam.</p>
					<p>
                        November 8. reggel
                    </p>
					<p>Karolina szeret. Én vagyok a legboldogabb ember a föld kerekségén. Most már
                        nem bánom, akármi jön az életemben. Egy ezred ulánussal meg tudnék
                        verekedni. Ha Napóleon - ahogy a bolond Werner Zakariás jósolta - megszöknék
                        Elba szigetéről, újra maga mellé állítaná Franciaországot, és újra kitörne a
                        háború közte és a szövetségesek közt, én a századommal addig masíroznék,
                        amíg csak el nem érem, aztán megrohannám, és pocsékká verném.</p>
					<p>Most már semmitől sem félek a világon.</p>
					<p>
                        November 9. reggel
                    </p>
					<p>Ma nagy estély lesz Lichnovszkyéknál. Engem nem hívtak meg. Mi ez?
                        Feledékenység vagy szándékosság?</p>
					<p>
                        November 9. este
                    </p>
					<p>Érthetetlen. Karolinát sem hívták meg Lichnovszkyék. Vajon mit jelent ez? Mit
                        kell cselekednem? Karolina egész nap zokog. Meg kell halnom! Meg kell
                        halnom! Ezt megmondtam Karolinának is. Karolina azt mondta, hogy akkor ő is
                        meghal.</p>
					<p>Most már bizonyos vagyok abban, hogy Lichnovszkyéknál sejtenek valamit. Ha az
                        öreg hercegné, üldözőbe veszi Karolinát, akkor nincs menekülés.</p>
					<p>Akkor meg kell halnunk.</p>
				</div>
				<div type="chapter">
					<head>19</head>
					<p>A Lichnovszky házban hetenként egyszer kamarazenét hallgat az előkelő Bécs
                        húsz-harminc legelőkelőbb hercege és grófja; ilyenkor áhítat és boldog öröm
                        leng át a fényes termeken; a hétnek azonban van még hat napja, s azokon
                        rideg és megbántott lelkek imbolyognak a palotában; magános emberek
                        lézengenek a berakott művű fényes padlókon, és kerülik egymás tekintetét.
                        Gőgös és szenvedő arcok merülnek el a félhomályban, mert a nehéz
                        brokátfüggönyök alig engedik be oda a minden teremtett lélekre - tehát az
                        utca piszkos csőcselékére is - egyformán ragyogó napsugarat.</p>
					<p>A család fejét, Károly herceget, aki az utóbbi időben sokat betegeskedik, sem
                        a politika, sem a gazdaság, sem a katonáskodás nem izgatta soha; azon az
                        egyen kívül, hogy az ő házában legyen a legjobb zene, talán semmiféle
                        becsvágya sem volt. A feleségét, Thun Christiane grófnőt sohasem szerette,
                        fiát, Eduárd herceget csak látásból ismerte, vagyonát botrányos szerelmi
                        kalandjaiban eltékozolta, a herceget mégis általános tisztelet és bámulat
                        vette körül; nyilván azért, mert tisztelői és bámulói sem voltak különbek,
                        mint ő. Fiát, az ifjú Eduard herceget erkölcstelen és ostoba cimborái
                        nevelték önző és durva sihederré; egészen ifjú korában feleségül vett egy
                        Zichy grófkisasszonyt, akit már a mézeshetek alatt megcsalt, azóta meg
                        végképpen elhanyagol. De - ellentétben az apjával - zsarnok és féltékeny
                        férj, aki ketrecbe zárja a hitvesét, mint valami keleti kényúr a bajadérját.
                        Az öreg Lichnovszky herceg jámbor, sőt rokonszenves ostobaságával csak
                        szándéktalanul, a maga minden jóra való képtelenségével ártott
                        környezetének. Fia értett a zenéhez, buzgón gyártott műkedvelők számára
                        színdarabokat, és feltett szándéka volt, hogy megírja a Habsburgok
                        történetét - a tehetsége korlátolt volt, s a bécsi főúri körökben nem is az
                        eszével, hanem inkább elvetemültségével tűnt fel, amely - az előbbivel
                        szemben - nem ismert határt. Az apa egyszerűen csak jellemtelen volt, a fiú
                        gonosz jellemű. Az apa gőgös, léha és szenvtelen, a fiú hetyke, durva és
                        folyton támadásra kész kötekedő, vagyis eszményi párbajhős, becsületügyi
                        tekintély és ítélőbíró erkölcsi dolgokban, a maga aljas
                        erkölcstelenségével.</p>
					<p>A két herceg azonban csak kevéssé jellemezte a Lichnovszky-palotát, mivelhogy
                        ők alig voltak ott többször, mint a muzsikusok, akik a két főúri
                        műkedvelővel Beethoven műveit játszották. A házra a hercegné hatalmas
                        egyénisége nyomta rá bélyegét. Christiane hercegné ezt a nimbuszt korántsem
                        hitvesi vagy anyai erényeinek köszönhette; mint élettárs és anya nem
                        számított semmit. Csak addig volt feleség, amíg megszülte Eduard herceget.
                        Azóta minden gyengédség megszűnt a házastársak között, s a hercegné emiatt -
                        eszményi önzetlenséggel - kezdetben a maga elutasító és rideg egyéniségét
                        okolta. Egyszer meg is kísérelte, hogy férje szívét valahogy visszahódítsa.
                        Álnév alatt elcsalta egy örömtanyára, és ott a kurtizánok eszközeivel
                        próbálta elcsábítani. A herceg, amikor az álarc lehullt, még jobban
                        elidegenedett a feleségétől. A kudarc után átcsapott a másik végletbe, és
                        emberfeletti nagylelkűséggel akarta magát megszerettetni. Gyanúja volt egy
                        fiatal leányra, hogy az férje egyik balkezes viszonyából való; a leányt a
                        herceg minden tiltakozása ellenére magához vette, és örökbe fogadta. Saját
                        véréből való gyermekét, Eduard herceget azonban egyáltalán nem nevelte
                        sehogy; ezt azzal igazolta, hogy nincs joga fia nevelésébe beleszólni,
                        minekutána az apa szerelmét elveszítette. A hercegnének két nővére volt; az
                        egyik Thürheim grófnak, a másik O’Meade Earl of Clanwilliam ír főnemesnek
                        volt a felesége; mind a két házaspár meghalt, s leányok maradtak utánuk;
                        Lichnovszky hercegné a leányokat magához vette és felnevelte.</p>
					<p>Ilyen nagy lélek volt a hercegasszony. Önmegtagadó, hűséges, vértanú feleség,
                        anyja négy árvának és egy szerelemgyereknek, de azt a vele majdnem egykorú
                        Thürheim és O’Meade lányokkal tanténak hívatta, mert ez is egy neme a
                        rangkülönbség éreztetésének. E mellett okos asszonynak tartották őt, az
                        isten tudja, miért. Hozzá jártak tanácsot kérni házasulandó férfiak és
                        jegyben járó leányok, megcsalt férjek és asszonyok, bajba jutott politikusok
                        és államférfiak, Rasumovszky herceg és Windischgraetz Alfréd úgy esküdtek
                        minden szavára, mint isteni kinyilatkoztatásra. Szalonja, a legszebb,
                        legnépesebb és legfennhéjázóbb szalon, tökéletesen megfelelt a
                        jelmondatának: “Nul n’aura de l’esprit hors nous et nos amis.”</p>
					<p>Ezt az asszonyt Karolina gyermekkora óta nem szenvedhette. Azt mondotta róla,
                        hogy a hercegné egyetlen erénye kártékonyabb a férjének összes bűneinél, és
                        meggyanúsította, hogy alázatos önmegtagadása voltaképpen engesztelhetetlen
                        bosszúvágyat és dacos gőgöt takar. Karolina szerint a kis törvénytelen Lulut
                        azért tartja a házban, hogy bebizonyítsa, hogy a megcsalt asszony mennyivel
                        különb, mint a többiek, akik a herceget tőle elidegenítették. Úgy jár-kél a
                        világban, mint a hét tőrrel átvert szívű Madonna, s gőgösen ünnepli a maga
                        vértanúságát. Az utolsó ítéletet is úgy képzeli, mint amely legfőként
                        Lichnovszky Károlyné hercegasszony sérelmeit lesz hivatva megtorolni az
                        emberiségen. Ezért maga is kötelességének tartja, hogy mint legfőbb
                        inkvizítor, mindenkit kárhozatra ítéljen, aki nem makulátlan, mint ő.
                        Karolinával együtt sokan vélekedtek így a hercegasszonyról, közöttük István
                        gróf is, aki még az éleselméjűségében is kételkedett, tekintettel az
                        örömtanyán lefolyt csábítási kísérletekre és Eduard herceg nevelésére. Az ő
                        áldott szüleit, Ferenc grófot és Julianna grófnőt például sokkal
                        keresztényibb lelkeknek tartotta, mint ezt a fennhéjázó és embertelen
                        erényhősnőt. Egyébként azt is tudta, hogy a hercegasszony gyűlöli őt, amiért
                        a háborúból visszajövet nem kérte meg lady Selina kezét.</p>
					<p>Eduard hercegről sem volt jobb véleménye. Azt tartotta róla, hogy apjától is
                        meg az anyjától is csak a rossz tulajdonságokat örökölte. Romlott volt, mint
                        az apja, és kegyetlen bírája a más hibáinak, mint a hercegasszony, viszont
                        hiányzott belőle a bűnös öregúr öntudatlan bája és a nagy ítélőbíró
                        makulátlansága. István az öreg herceget semmibe sem vette, a
                        hercegasszonytól irtózott, Eduardot gyűlölte.</p>
					<p>A palota ma este tündéri fényben úszott. A kapu előtt és attól jobbra-balra
                        százlépésnyire, utca hosszat óriási lámpák és fáklyák világítottak. Este tíz
                        órakor fogat, fogat hátán tolongott a kocsifeljáróhoz, hogy kiöntse magából
                        Bécs legszebb asszonyait és rendjelekkel legdúsabban ékesített főnemeseit. A
                        kocsik között feltűnt néhány, valóban fejedelmi, à la Daumont-hintó parókás,
                        Napóleon-kalapos, harisnyás kocsissal, lakájokkal és fullajtárokkal; aztán
                        néhány landaulette, sőt bérkocsi is (nyilván valamelyik muzsikusé) óriás
                        berlinek, pompás viktóriák és mylordok között; egy öreg zenetanárt, aki a
                        hercegi házban a hangszereket tartotta rendben, kopott kis hordszékből
                        emeltek ki a komornyikok.</p>
					<p>Az utca túlsó oldalán bámész nép gyönyörködött a látványosságban. Amióta itt
                        vannak a királyok Bécsben, mindennap több helyen is lejátszódik ilyen és
                        hasonló színjáték; nincs egyetlenegy sem, amelynek ne akadna irigy, de
                        gyáván lojális nézőközönsége. Az utca népe már a fogatokról felismeri a
                        magas uraságokat. A gyerekek felmásznak a kerítés falára, és csipognak, mint
                        verebek a fán. Kocsirobogás, lovak patkóinak csattogása, ajtók ki- és
                        becsapódása, elfojtott “héopp!” kiáltások hallatszanak ki abból a monoton
                        basso continuóból, amelyet a félhomályban, falhoz szorítva, mint egy óriási
                        kórus, az utca népe szolgáltat a felvonuláshoz.</p>
					<p>- Ez a herceg Esterházy batárja. Nézd, csupa ezüst a kocsi és a szerszám,
                        mesebeli királyfi jön Hamupipőkéért, Istenem, de szép.</p>
					<p>Ez a verebek csiripelése. Lenn a gyalogjárón kurrogva felelnek a varjak és
                        csókák:</p>
					<p>- Megteheti. Neki és Rasumovszky hercegnek van legtöbb földje Ázsiában. Látod
                        azokat az orosz trappereket?</p>
					<p>- Vigyázz! Udvari hintó. Ki az?</p>
					<p>- Tudja a fene. A császár száz egyforma hintót csináltatott a
                        vendégeinek.</p>
					<p>A hangok egymásba folynak:</p>
					<p>- Éljen a bajorok királya! Éljen Maximilian! Éljen Frigyes király!</p>
					<p>Valaki rendreutasítja a szomszédját:</p>
					<p>- Ne beszélj bolondot. Ez a keszeg fickó König von Tandelmarkt, a dánok
                        királya.</p>
					<p>Egy péklegény izgatottan morog:</p>
					<p>- Tyűh, de szép asszony. Fogadok, hogy ez a Bagration.</p>
					<p>- Vagy a Sagan - felel rá egy pincér fontoskodva.</p>
					<p>- Szamár ember vagy. Lichnovszky hercegné házába még hercegi koronával sem
                        tehetik be a lábukat afféle ringyók.</p>
					<p>Erre a kórusból négy-öt hang egyszerre:</p>
					<p>- Pszt. Fogja be a száját. Azt akarja, hogy becsukják?</p>
					<p>Két új kocsi érkezik, az utca nyomban megismeri a bennülőket.</p>
					<p>- Éljen Metternich! Metternich! Éljen a kancellár! Milyen szép ember! Annál
                        ocsmányabb az a másik... Ki az? A francia követ? Az a sánta vén kecske?</p>
					<p>Négylovas, könnyű hintó robog a palota feljárójára. Magyar mágnásruha pompája
                        kápráztatja a szemeket.</p>
					<p>- Kitalálod, hogy melyik az úr, melyik a szolga? Az, az első a Theatergróf.
                        Az ám a fenét. Az a huszárja. És a bekötött szemű? Az Ipsilanti herceg.
                        Furcsa neve van. Miféle szerzet?</p>
					<p>A tömeg fészkelődik, mindenki a szomszédját szidja. Egyszerre csak lázas
                        izgalom és öröm fut végig az utca népén. Látszik, hogy olyan valaki jön,
                        akinek látása mindig megdobogtatja a bécsiek szívét. A marsall, a marsall -
                        adják át egymásnak boldogan a hírt.</p>
					<p>Schwarzenberg Károly herceget viharosan megéljenezik.</p>
					<p>A herceg a császárváros hőse. A császárt szeretik, mint valami szigorú, de
                        nyájas apát; mint az isteni gondviselés földi helytartóját; az idegen
                        uralkodókat megbámulják, mint csodabogarakat; Metternich népszerű, de
                        nagyon is ismerik ledér életmódját - szemükben Schwarzenberg herceg a
                        mesebeli hős, a felszabadító, a haza megmentője, a sátán legyőzője.
                        Hódolattal veszik körül, és elhalmozzák szívük gyengédségével, mert a
                        hadvezérben a puritán ember tökéletesen megfelel a nép eszményképének.</p>
					<p>A tábornagy nehézkesen szállt ki kocsijából, és fáradt, de kedves mosollyal
                        köszönte az éljeneket. Aztán eltűnt a lakájok, huszárok, fáklyatartók és
                        titkosrendőrök sorfalán keresztül a lépcsőházban.</p>
					<p>Schwarzenberg herceget a háziasszony és fia, Eduard herceg is ugyanakkora
                        hódolattal fogadta, mint az utca népe. Ez a hódolat azonban éppolyan kevéssé
                        szédítette el őt, mint amaz. A tábornagy egyszerű, közepes tehetségű, igaz
                        és talpig derék férfiú; a katonai dolgokon kívül mindenben kissé naiv és
                        szűk látókörű azok közé tartozik, akik égi és földi dolgokat az élet minden
                        alakulatában egyformán egyszerűnek látnak. Előtte nincs olyan probléma,
                        amelyre a szolgálati szabályzat és a hadsereg becsületbeli kódexe meg ne
                        adná a lehető legbiztosabb útbaigazítást. Számára az élet mindig egy nagy
                        gyakorlótér volt, amelyen tízezer főből álló hadtestek, és húsz embert
                        számláló szakaszok minden mozdulatát pontosan megszabja az Exerzier-Reglement vagy a Taktik; az ember
                        csak felüti a megfelelő oldalt, és elvetette gondját a továbbiaknak. Vagy
                        győz, vagy meghal - a többi a diplomaták vagy a sírásók gondja. Most ugyan
                        olyfajta ügy foglalkoztatja, melyben ő a legjáratlanabb ember Bécsben,
                        szívügy - mint ahogy magában mondogatta -, érzelmi ügy, egy igazi, tragikus
                        szívügy, fiatalok ügye. Széchenyi kapitány rábízta az ügyet, tehát el kell
                        intéznie a Dienstreglement becsületes, hű
                        szellemében. Még szívügyekben sem lehet jobb helyről keresni megoldást, mint
                        ebből a katonai bibliából. A kapitány esetében nyilván nincs egyéb teendő,
                        mint elutazni. Megbeszélte a dolgot Metternichhel, annak is az a véleménye,
                        pedig Metternich az ilyen érzelmi dolgokban is a fő-fő tekintély.
                        Megállapodtak, hogy a fiatal grófot ideiglenesen beosztják a diplomáciához,
                        és leküldik megfigyelőnek Murat Joachim nápolyi király udvarába.</p>
					<p>A tábornagy nem volt kíváncsi Beethoven vonósnégyesére. Tudtával ez a
                        Beethoven nem ír jó ezredindulókat. Sőt az embereket hóbortossá teszi, mint
                        ezt a Lichnovszkyt, akinek őszintén szólva még a hírét sem szereti hallani.
                        Annál jobban tiszteli a hercegasszonyt, aki a régi római és a középkori
                        német matrónákhoz hasonlatos.</p>
					<p>A herceg vörösesszőke, dús hajú, vizenyős zöld szemű, keskeny homlokú,
                        körtearcú, kövérkés ember, pirospozsgás és szeplős, csak hajlott orra és
                        összeszorított keskeny szája árul el bizonyos előkelőséget. Egyébként nem
                        áll másból, mint fehér waffenrockból, rettentő magas gallérból, aranygyapjas
                        rendből, arany paszományból, vörös nadrágból, sárga sarkantyúból és a
                        gyémántos csillagok tömegéből, amelyek puha, zsíros termetét egészen
                        befedik, és minden lépésre zörögnek és zizegnek, ahogy összeverődnek. Az
                        arcán semmi kifejezés, hacsaknem a jámborság, nyugalom és közöny lenyomata.
                        Nem néz sem jobbra, sem balra; a férfiak hódolata éppúgy hidegen hagyja,
                        mint az asszonyok kacérkodása; beburkolódzik a saját fenségébe, mint egy
                        briliánsoktól és emailtól csillogó vértezetbe, szerényen, szinte
                        nyárspolgáriasan. Ez az ember mindenütt zavart, csak a harctéren nem, mert
                        mindenütt baj érheti, kivéve a főhadiszálláson. Egy gyermekleányka, egy
                        agyafúrt lakáj, egy nyegle világfi éppúgy zavarba hozhatja, mint a
                        kongresszus valamelyik szépségkirálynője. Ennél fogva úgy tesz, mintha nem
                        látna senkit.</p>
					<p>Bement ugyan a hangversenyterembe, de nem vette igénybe a számára fenntartott
                        helyet, hanem elhúzódott egy sarokba, és ott csendesen letelepedett egy
                        karosszékbe. Leült, és halkan pihegett; látszott rajta, hogy valami erősen
                        foglalkoztatja képzeletét, és emiatt nem kívánja, hogy háborgassák. Nem is
                        merte senki megszólítani.</p>
					<p>Magába roskadva ült, és fáradt szemhéja majdnem lecsukódott. Aztán lassan
                        felemelte fejét, és körülnézett. Végigjáratta tekintetét a vendégeken, mint
                        valami csapatszemlén. Eközben komor és visszautasító volt az arckifejezése,
                        s csak akkor suhant át rajta valami halvány rebbenése a mosolynak, amikor a
                        ház asszonya hirtelen eléje toppant, és megszólította.</p>
					<p>- Fáj már a fejem ettől a sok Beethoventől - jelentette ki udvariasan a
                        háziasszony, mert tudta, hogy nagynevű vendége is unja a zenét. - De ön
                        mintha keresne valakit, kedves barátom - tette hozzá, amikor észrevette,
                        hogy a tábornagy szokása ellenére nyugtalan érdeklődéssel tekinget körül. -
                        Talán én hamarabb megtalálom. Ah, ön a fiatal Széchenyit keresi? Nincs itt,
                        nem is jön. Elfelejtettem meghívni. - A hercegasszony homloka egy pillanatra
                        felhőkbe borult, de nyomban kisimulva, tőle telhetőleg újra nyájasra vált. -
                        Meg kell hercegségednek elégednie az én társaságommal. Akar velem egy kicsit
                        elcsevegni? Hát menjünk oda a szomszéd szobába. Üljön le. Na. Most mondja el
                        szépen, mit akar azzal a hebehurgya kapitánnyal?</p>
					<p>A tábornagy riadtan vette észre, hogy a bajor király egyenesen feléje tart,
                        és barátságos mosollyal megszólítja:</p>
					<p>- Ah, megcsíptem a turbékoló párt. Szabad egy pillanatra zavarnom magukat?
                        Hercegasszony, fogadja elragadtatásom kifejezését. Ilyen gyönyörű társaságot
                        csak az ön termeiben lehet látni. Hogy van a kedves férjeura?</p>
					<p>A házigazda betegen feküdt a palota déli szárnyában, messze a
                        fogadótermektől.</p>
					<p>A hangversenyt emiatt el akarták halasztani, de Lichnovszky herceg makacsul
                        ragaszkodott hozzá.</p>
					<p>A király leült, s jobbra-balra maga mellé ültette a háziasszonyt és a
                        tábornagyot.</p>
					<p>- Pompás ez a bor - kiáltott fel lelkesen, miután a lakáj által odanyújtott
                        poharat fenékig kiürítette -, honnan való?</p>
					<p>- Magyarországból. Ez a híres tokaji aszú - felelt kényszeredett mosollyal a
                        háziasszony.</p>
					<p>- Úgy? Akkor még egy pohárral, a beteg házigazda egészségére. - Majd egy
                        harmadikat is kihörpintett: - A szép háziasszonynak is hódolat és hála. Mi
                        az, ön nem iszik, kedves tábornagyom? No, az osztrák hadseregre, így.
                        Bravó. Hehehe, Magyar bor? Tokaji. Bravó. El vagyok ragadtatva. Az én egyik
                        segédtisztem is tokaji, vagy hogy is mondják, aszú. Aszú? Nem. Hehehe.
                        Magyar. Gróf Stefferl. Ennivaló fiú. Hol van? Nem jön? Ez kár. Mindig
                        nagyszerűen mulatok a társaságában. Fiatal oroszlán, akit selyemzsinóron
                        lehet táncoltatni. Hehehe. Annyi kedély és jólelkűség van benne, mint
                        amennyi vakmerőség. Fiatal aszú, akarom mondani, tokaji magyar. Remek.
                        Képzelem, mennyire szeretik a nők. Irigylem érte, hehehe. Önnek bizonyára
                        kedvence - fordult a hercegasszonyhoz, aki elképedve hallgatta ezt az
                        ömlengést.</p>
					<p>- Nem. Azazhogy sógora az én húgocskámnak.</p>
					<p>- Ah... Húgocska?... Bravó.</p>
					<p>- Széchényi Pálné. O’Meade Karolina.</p>
					<p>- Ah, a beauté coquette? Bravó. Itt van?</p>
					<p>- Sajnálatomra, felség, nincs itt.</p>
					<p>- Kár. Hehehe. Akkor egy pohárkával az ő egészségére. Tehát rokon. Remek.
                        Képzelem, ő a kedvenc aszú.</p>
					<p>A hercegasszony elpirult. Igazságszeretete és hősies bátorsága nem engedte,
                        hogy helybenhagyja ezt a gyanúsítást:</p>
					<p>- Minden embernek megvannak a maga hibái, felség.</p>
					<p>- Hibái - nevetett a király. - Meghiszem azt. Sok embernek csak a hibái érnek
                        valamit. Hihihi. Szeretem az emberi hibákat, különösen a fiatal
                        bajuszosokban és a szép asszonyokban. De most már tovább kell mennem. Ne
                        fárassza magát, hercegasszony. Köszönöm. Visszaadom önt a tábornagynak.
                        Hehehe. Tokaji bajusz, remek. El vagyok ragadtatva. Beethoven is szereti a
                        bajuszosokat.</p>
					<p>A hercegné rémült tekintettel nézett utána.</p>
					<p>- Látta, mennyit ivott őfelsége?</p>
					<p>- De abban igaza van, hogy a fiatal Széchenyi...</p>
					<p>A háziasszony türelmetlenül közbevágott:</p>
					<p>- Ah, az a Stefferl! Csodálatos, hogy olyan komoly embert is meg tudott
                        babonázni, mint ön.</p>
					<p>A tábornagy lehunyta a szemét. Úgy örült, hogy egy igazi szívügyet, egy
                        katona szerelmi problémáját oly pompásan sikerült megoldania, és most nincs
                        alkalma, hogy örömét az érdekelt féllel megoszthassa. Ez az egész estét
                        elrontja, valósággal haragszik a hercegnére.</p>
					<p>- Talán ön, kedves Christiane hercegasszony, nem tartja a fiatal kapitányt
                        rokonszenvesnek? - kérdezte, mert sehogy sem tudott megbékülni azzal a
                        gondolattal, hogy a szívügynek még ma tökéletesen a végére ne járjon.</p>
					<p>- Nem - felelt a hercegnő megdöbbentő határozottsággal. - Nem szeretem a
                        komolytalan fiatalembereket.</p>
					<p>- Pajzán, de bájos semmirekellő.</p>
					<p>- Képzelődő, tetszelgő, fecsegő, hiú és léha - csapott rá a hercegasszony
                        ellentmondást nem tűrő hangon.</p>
					<p>A tábornagy nagy szemeket meresztett. Hogy lehet így beszélni arról a
                        szerencsétlen fiúról, aki oly megható őszinteséggel tárta ki előtte szívét,
                        és okos, barna katonaarcán végigcsorgott a könny? Ha ez az asszony tudná,
                        hogy a kapitánynak milyen szívügye van, bizonyára elnézőbb volna iránta.</p>
					<p>- Ha tudná, kedves hercegasszony...</p>
					<p>- Én mindent tudok - vágott közbe indulatosan a háziasszony.</p>
					<p>- Ah!</p>
					<p>- Én nem vagyok vak...</p>
					<p>- Nahát...</p>
					<p>- Az a fiú lelketlen Don Juan, még a házasságtörések fővárosában is...</p>
					<p>A tábornagy diadalmasan közbevágott:</p>
					<p>- Ohó, a fiú még nőtlen...</p>
					<p>- Tudom - hangzott fagyosan a válasz -, de Bécsben éppen elegendő számban
                        vannak férjek is, akik kicsapongó életükkel megbotránkoztatják az
                        embereket.</p>
					<p>- Hallottam - felelt a tábornagy megrökönyödve.</p>
					<p>- Nos, akkor csodálom, hogy azt a fiatalembert a védelmébe veszi. Ez
                        égbekiáltó! Ha ön, tábornagy, a férfiúi és hitvesi erények mintaképe,
                        mentséget talál az ilyesmire, akkor vérszemet kap a bűn, és vigyorogva
                        hivatkozik az ön ítéletére. Tábornagy! Érzi ön a felelősséget?</p>
					<p>Schwarzenberg Károly herceg, tábornagy és a szövetséges hadsereg
                        főparancsnoka, az aranygyapjas rend és az angol térdszalagrend vitéze, a
                        Szent István- és Mária Terézia-rendek, a német Fekete Sas-rend és az orosz
                        Szent András-rend, valamint több más, bel- és külföldi rendjelek gyémántos
                        nagykeresztese e pillanatban páni rémület áldozata lett. Hiszen itt azzal
                        vádolják, hogy a század minden erkölcstelenségének ő a legfőbb oka és
                        kútforrása! Lehunyta szemét, és gondolkodott. Félénken megszólalt: - A fiú
                        jó katona.</p>
					<p>- Közönséges verekedő. Duhaj magyar, táblabíró, rebellis Rákóczi, kuruc és
                        török - ömlött a hercegasszony szájából a megbélyegző kifejezések
                        áradata.</p>
					<p>Kuruc és török! Hm. A tábornagynak eszébe jutott, hogy a jámbor bécsi polgár,
                        ha valakit el akar átkozni, nem tud nagyobb káromkodást, mint ez: Die Türken
                        und Kurutzen sollen dich holen! Megijedt. Ilyen fenevad volna az a Széchenyi
                        Stefferl? És ijedten hajtotta le fejét, amikor a hercegnő kegyetlenül
                        ráolvasta:</p>
					<p>- Ne higgyen, tábornagyom, ezeknek a barbár hetvenkedőknek. Mind egyformák
                        azok; protestánsok, rebellisek, krutzitürken... krutzitürken mind.</p>
					<p>A hercegnek hirtelen mentő gondolata támadt, és a Taktik törvénye szerint támadásba ment át, hogy mentse, ami még
                        menthető:</p>
					<p>- De hát akkor miért engedi, hercegasszony, hogy kedves fia, Eduard herceg
                        barátkozzék vele?</p>
					<p>A hercegnő fájdalmasan és mélyen felsóhajtott.</p>
					<p>- Eduard herceg azonkívül magyar leányt vett el feleségül - folytatta
                        Schwarzenberg tábornagy szívósan az ellentámadást.</p>
					<p>A hercegnő nem hagyta magát:</p>
					<p>- Eleonóra éppúgy nem magyar, mint én.</p>
					<p>- De Zichy...</p>
					<p>- Mit tesz az? Nem is tud magyarul...</p>
					<p>- Széchenyi gróf sem - vágott közbe a tábornagy boldogan, hogy az ifjú
                        kapitányra valami jót is mondhat, amelyben egyetértenek.</p>
					<p>A hercegnőt ez sem hatotta meg:</p>
					<p>- De magyarul érez. Az apja is olyan volt. Kiadta magát Ferenc császár
                        hívének, és elfogadta az aranygyapjút, de szégyenszemre mégsem Bécsnek,
                        hanem Pestnek adta a könyvtárát... Nos?</p>
					<p>- Az igaz - vágott vissza a herceg -, de jórészt latin könyvek... latin és
                        francia... az ördög sem tudja elolvasni.</p>
					<p>- Rebellis könyvek. Jakobinus könyvek. Rousseau és Voltaire. Istentelen
                        könyvek.</p>
					<p>- De az öreg gróf valóságos szent...</p>
					<p>- Nem volt mindig ilyen. Most szent, mert megbolondult. Azelőtt jakobinus
                        volt, míg helyén volt az esze.</p>
					<p>- Megfordítva, kedves hercegasszony... ön bizonyára megfordítva akarta
                        mondani.</p>
					<p>A hercegné arca lángba borult:</p>
					<p>- Csak azt akartam mondani, hogy a vén Ferenc gróf fiatalkorában nagy lator
                        volt.</p>
					<p>- Ugyan?</p>
					<p>- Tudja meg, drága barátom, hogy ifjúkorában a sógornőjét elcsábította.</p>
					<p>A tábornagy felhördült:</p>
					<p>- A sógornőjét? Hogy lehet az... hogy gondol ilyent?</p>
					<p>- Ugye, ilyent még nem hallott? - lihegte a felháborodott asszony, és
                        diadalmasan gyönyörködött az előtte verejtékező tábornagy ijedtségében. - És
                        az alma nem messze esik a fájától. Stefferl méltó fia az apjának.</p>
					<p>A tábornagy kétségbeesve vergődött:</p>
					<p>- Hátha nem is igaz?</p>
					<p>- Ó, édes barátom, én tudok mindent.</p>
					<p>- Nono.</p>
					<p>- Én láttam, hogy a fiatal Széchenyi Pál felesége... a bajor király nemhiába
                        nevezte kokett szépségnek... Pál gróf, Karolina és a fiatal kapitány, az ön
                        Stefferlje... ó, csak ne volna az a szerencsétlen asszony amolyan távoli
                        rokonom... de végre is mi közöm hozzá?... Ámbár talán még nem késő...</p>
					<p>- Mire gondol, hercegasszony? - kérdezte szorongva a tábornagy.</p>
					<p>- Ön a hadsereg főparancsnoka...</p>
					<p>- Igen.</p>
					<p>- Ön tehetne valamit...</p>
					<p>- Rendelkezzék velem.</p>
					<p>- Vezényelje el valahová Galíciába.</p>
					<p>A tábornagy diadalmasan rávágta:</p>
					<p>- Nápoly...</p>
					<p>- Miért?</p>
					<p>- A kapitány maga kérte...</p>
					<p>A hercegnő összecsapta kezét, és az ég felé rimánkodott megbántott asszonyi
                        méltóságában:</p>
					<p>- Tehát már meg is unta?</p>
					<p>A másik teremből egy szenvedélyes Beethoven-szonáta hangjai zokogtak át a
                        sárga szobába. A tábornagyot nagyobb izgalom ragadta el, mint a lipcsei
                        csatában. Nem tudta, mitévő legyen. Végre mentegetni próbálta a
                        kapitányt:</p>
					<p>- Nem, arról szó sincs...</p>
					<p>- Tehát még mindig tart köztük a viszony?</p>
					<p>- Eh, miféle viszony? - A tábornagy türelme elfogyott. - Miféle viszony?...
                        Asszonyom, viszony és viszony között különbség van. Én is voltam
                        fiatalkoromban szerelmes.</p>
					<p>- Én nem! - csattant fel a hercegasszony, és a mellére csapott dölyfös
                        ártatlanságában. - Nekem egyetlen viszonyom volt, mégpedig Liphnovszky
                        Károly herceggel, az esküvő után... - És aztán hozzátette: - Az is tiszta és
                        szent volt, magasztos vallásunk törvényei szerint. Azóta pedig soha, soha,
                        még gondolatban sem vetemedtem a hűtlenség bűnére. Karolina pedig... de hát
                        ön tud mindent.</p>
					<p>- Semmit - felelt hősies lovagiassággal a tábornagy.</p>
					<p>- Én pedig mindent - jelentette ki a hercegasszony. - Stefferl a szeretőjévé
                        tette Karolinát, és most faképnél hagyja.</p>
					<p>- De hiszen...</p>
					<p>- Ő maga kérte az áthelyezést... Ismerem a férfiakat. Mindennap más. Mit
                        törődnek ők egy asszony boldogtalanságával! Haljon meg, legyen öngyilkos...
                        ó, szegény kis Karolina, te szerencsétlen!... A férfi csábít, elámít,
                        megejt, erőszakot tesz, aztán faképnél hagy... még ha legyőzhetetlen
                        szerelemről, megbánásról, vezeklésről volna szó...</p>
					<p>- Arról van szó - kiáltott fel keserves vergődésében a tábornagy -, hiszen
                        éppen arról van szó...</p>
					<p>- Tehát önnek megvallotta - leplezte le kegyetlenül a szívügyekben járatlan,
                        léprecsalt és fejvesztett ellenfelet a szívügyekben tapasztalt és hidegvérű
                        hercegasszony.</p>
					<p>A tábornagy kétségbeesve védekezett:</p>
					<p>- Nem mondtam. Becsületszavamra, egyetlen szóval sem mondtam. Hercegné, ne
                        éljen vissza az én ügyetlenségemmel. Én katona vagyok. Stefferl is katona...
                        Esküszöm, én nem mondtam semmit.</p>
					<p>A hercegnő megsajnálta őt:</p>
					<p>- Nem, ön nem mondott semmit, kedves tábornagyom. Ön csak azt mondta, hogy
                        Stefferl megbánta, le akarja vezekelni... hogy a kapitányt elküldi Nápolyba!
                        Tábornagy, ön nem mondott semmit. Nini, vége a zenének? Tábornagy, köszönöm,
                        hogy ilyen kedves félórát szerzett nekem. Látta, hogy őfelsége mennyit
                        ivott? Tokaji aszú! Ez az egy jó, ami Magyarországból jön. Krutzitürken -
                        ne feledje, kedves tábornagyom! Ön nem mondott semmit. Adieu, kedves
                        herceg.</p>
					<p> Félóra múlva lady Selina, a Thürheim grófkisasszonyok és Eduard herceg úgy
                        tudták, hogy Széchenyi István gróf Schwarzenberg hercegnek mindent
                        megvallott, és Nápolyba való küldetését kérte, hogy megszabaduljon
                        Karolinától.</p>
					<p>Harmadnap a Lichnovszky-szalon, negyedik napon a császár, ötödiken az egész
                        bécsi arisztokrácia, hatodikon a Széchényi család, egy hétre rá pedig a
                        Csehországban, Ausztriában, Oroszországban és Magyarországban lakó minden
                        főúri ház tudta, hogy Széchenyi István gróf és sógornője között valami
                        történt.</p>
					<p>A császár módfölött felháborodott. Torkig volt már a kongresszussal, amely a
                        város, sőt a birodalom erkölcseit megmételyezte. Unta a folytonos
                        mulatozásokat, és félig tréfásan, félig komolyan kijelentette, hogy ha ez
                        még sokáig így tart, nyugdíjba megy, s letelepszik egy csendes, tiszta
                        erkölcsű faluban, ahol minden vasárnap misét hallgat, s aztán kamarazenét
                        játszik meghitt barátaival, Rudolf főherceggel, Metternichhel és Kinsky
                        herceggel. A jó és beteges Ludovika császárné, aki sokszor elájult a nagy
                        fogadások, karusszelek, bal parék, katonai szemlék és népünnepélyek alatt,
                        csaknem elájult azoknak a botrányoknak hallatára is, amelyek hírét legjobb
                        barátnője, Esterházy Miklósné Liechtenstein Mária hordta hozzá. Sokszor
                        könnyek közt panaszkodott, hogy belehal ezekbe a testi-lelki fáradalmakba. A
                        császár bezáratta az összes nyilvánosházakat, királyi barátai azonban a
                        maguk számára berendeztek egyet, de ez az egy a Schottentortól a Stubentorig
                        s az északi Duna-ágtól Schönbrunnig terjed. Az olyanfajta hírek, mint aminők
                        Stefferl és Karolina felől keringtek, nem lepték meg őt, sőt éppen azért
                        bőszítették fel, mert naponta tucatjával jöttek a titkosrendőrségtől, amely
                        hivatalból figyelte a kongresszusi vendégek magánéletét. Ez a rendőrség
                        éppúgy pontosan beszámolt Schwartz moszkvai kereskedő feleségéről, aki az
                        Österreichische Kaiserin Szállodában lakott, mint Mária Lujza főhercegnőről,
                        Napóleon császár feleségéről, aki minden este Neipperg gróffal olvastat
                        magának sikamlós francia regényeket.</p>
					<p>A császár, aki öreg barátját, Széchényi Ferenc grófot őszintén tisztelte,
                        mélyen sajnálta, hogy annyi baj és botrány keseríti utolsó napjait. Lajos
                        gróf, a legidősebb fiú önző, összeférhetetlen, de legalább hűséges aulikus.
                        A két kisebbik fiúra jobb nem is gondolni: Pál gőgös, neveletlen, durva,
                        Stefferl pedig botrányok hőse. A leányok többé-kevésbé szerencsétlenek.
                        Zsófinak az ura tökfilkó; Batthyány Miklós grófot pedig hatalmi szóval
                        kellett visszaparancsolni okos és erényes feleségéhez, Franciskához.
                        Szegény, öreg, beteg Ferenc gróf nem boldog ember, holott már az
                        aranygyapjas rendet is megkapta. Hiába, ilyen az élet! Egyébként arról a
                        Stefferlről azt mondják, hogy a fiatal mágnásgyerekek között ő a
                        legeszesebb. Tenni kell valamit vele vagy ellene. Majd Metternich...</p>
					<p>A családot természetesen mélyen lesújtotta ez a szerencsétlenség. Lajos gróf
                        okos, erélyes felesége, Clam-Gallas Eloizia grófnő vidéki birtokáról
                        levélben tett Istvánnak kétségbeesett szemrehányást; Fanny kitiltotta a
                        házából; Zsófi napokon át sírdogált, és bánatában távol maradt két
                        kongresszusi ünnepélyről (Metternich herceg estélyéről és a laxenburgi
                        kirándulásról); mindenki őt okolta, senki Karolinát. Ez azt jelenti, hogy
                        magánál a botrányos esetnél is sokkal inkább megbotránkoztak a
                        lovagiatlanságon, amelyet István a titoktartás megszegésével elkövetett.
                        Lajos gróf ekként fejezte ki a család véleményét:</p>
					<p>- Férfiatlan dolog volt, hogy a tábornagy előtt elnyafogtad a dolgot.</p>
					<p>- Kétségbeesésemben tettem, nem bírtam el a szörnyű titok súlyát - védekezett
                        a megszeppent fiú.</p>
					<p>- A magad titkát kifecsegheted, de ez a titok nem a te titkod volt, hanem
                        Karolináé.</p>
					<p>- Igaz! - kiáltott Stefferl, és öklével verte a fejét. - Erre nem
                        gondoltam.</p>
					<p>Anyja zihálva és fulladozva járkált fel és alá a palotában, és a cselédeket
                        gyötörte, vagy pedig elbújt az első emelet végén levő kis hálószobájában, és
                        végkimerülésig kötött és horgolt, miközben könnyei nehéz cseppekben
                        hullottak szeméből. Szegény Julianna grófnő nem tudta, hogy két fia közül
                        melyiket sirassa: Pált-e, a megcsalt férjet, vagy Stefferlt, a csábítót.
                        Miután ebben nem tudott megállapodni, a boldogtalan anyák szokása szerint
                        minden fájdalma gyűlöletre fordult, és a gyűlölet a botrány harmadik hősét,
                        az asszonyt vette célba. De mindennél legjobban fájt neki, hogy legkisebb
                        fiát, akit hét hosszú esztendeig csak az imádságával és álmával tudott
                        utolérni, most megint - ki tudja, milyen hosszú időre - elveszíti.
                        Stefferlre megint csak az imádság és az Úristen vigyáz majd idegen népek,
                        ismeretlen veszedelmek, rossz asszonyok között. Az öreg Ferenc gróf így
                        parancsolja. És ki merne az ő parancsának ellenszegülni? Estefelé azonban
                        mégis arra kérte Istvánt, hogy vesse térdre magát atyjaura előtt, és
                        könyörögjön neki, engesztelje meg, hátha meglágyul a szíve, és az elutazásra
                        vonatkozó parancsát visszavonja.</p>
					<p>- Tedd meg ezt, kisfiam, már csak az én kedvemért is. Ha megint itt hagysz,
                        megszakad a szívem.</p>
				</div>
				<div type="chapter">
					<head>20</head>
					<p>István gróf, aki egész nap csomagolt, este éppen kimerülten ült a szobájában
                        ládái, szanaszét hányt útiruhái, vadászó-, halászó felszerelései és műszerei
                        között, amikor belépett hozzá édesapja, sápadtan és szomorúan, de határozott
                        és szigorú arccal.</p>
					<p>- Stefferl, beszélnivalóm van veled - kezdte száraz, rekedt hangján, és
                        erősen a fia szeme közé nézett.</p>
					<p>A fiatal gróf ijedtében elsápadt, és szívdobogva, gyermekes tisztelettel
                        csókolta meg az öregúr kezét.</p>
					<p>- De nem itt... gyűlölöm a pipafüstszagot... mi ez?... micsoda fantasztikus
                        hülyeségek ezek? - mutatott néhány vadonatúj utazótáskára, amelyeket István
                        Párizsból hozott magával. - Jöjj az én szobámba... mielőtt elmégy, volna egy
                        és más mondanivalóm. Hátha nem is látjuk többé egymást - tette hozzá
                        hirtelen, minden átmenet nélkül elérzékenyedve.</p>
					<p>István gróf lehajtott fővel, mint kisgyermek korában, balsejtelmek között
                        követte apját. Az öregúr szokatlanul friss léptekkel sietett végig a
                        folyosókon, és fiát bevezette a maga kertre nyíló, zöld selyemtapétás
                        dolgozószobájába. A kabinetből ugyancsak zöld selyemfüggönyök zárták ki a
                        világosságot, mégpedig nemcsak azért, mert az öreg kegyelmes úr gyulladt
                        szeme nem bírta a napfényt, hanem azért is, hogy ebben a félhomályos,
                        kriptaszerű csendben, messze a lépcsőháztól, a család többi tagjának
                        lakosztályától, a Landstrasse poros országútjától, a császárváros brutális
                        zajától, a vastag falak között Széchényi Ferenc gróf tökéletesen egyedül
                        lehessen. Imazsámoly, íróasztal, kis könyvállvány - már nagyon kevés könyvre
                        volt szüksége a beteg aszkétának -, egy miniatűr kandalló előtt (az öregúr
                        nagyon szerette a kandallókat) két bronzveretes zöld selyem karosszék, fából
                        faragott barokk Madonna-szobor s egy titkos fiókokkal ellátott tabernákulum
                        zsúfolásig megtöltötték a stúdiolót.</p>
					<p>István gróf észrevette, hogy mennyire reszket az öregúr keze. Sajnos, már nem
                        az izgalomtól, hanem a betegségtől. A gyűrűs- és kisujja folytonosan ki- és
                        becsukódik. Ferenc gróf már csak érdekes, finom, sárgára öregedett rom. De a
                        hangja most élénk és szenvedélyes, és tíz évvel látszik fiatalabbnak. Ma,
                        úgy látszik, jó napja van. Minden szava pattog és parancsol.</p>
					<p>- István, két bátyád jó fiú, de kissé idegenek hozzám. Sohasem tudtam mit
                        kezdeni velük. Szeretem őket, szeresd te is, és nézd el hibáikat; de jegyezd
                        meg magadnak, hogy egy Széchenyi... na, azt hiszem, tudod, mire gondolok.
                        Remélem, te sem tartod elegendőnek, hogy az ember ne legyen silányabb, mint
                        a többi silány fráter.</p>
					<p>István gróf lehajtotta a fejét. A Karolina-esetet e pillanatban olyan szörnyű
                        és gyalázatos bűnténynek látta, hogy nem csodálta volna, ha apja
                        kitagadja.</p>
					<p>Az öreg gróf hangja elcsuklott, sokáig kereste a szavakat, és csaknem
                        elviselhetetlen csend borult a szobára. István gróf a zöld kárpitot s a zöld
                        selymeket nézte, s érzékei annyira összekavarodtak, hogy a csendnek is látni
                        vélte a színét. Zöld volt a csend is, határozottan zöld... Összerezzent,
                        amikor ebből a zöld csendből egyszerre csak kibuggyant az apai hang:</p>
					<p>- Sokat csalódtam az életben, Stefferl.</p>
					<p>István már azon a ponton volt, hogy térdre veti magát, és úgy kér bocsánatot.
                        De nem jutott szóhoz.</p>
					<p>- Ha nem követnék el vele halálos bűnt, majdnem azt mondhatnám, hogy meguntam
                        az életemet, Stefferl.</p>
					<p>István mondani akart valamit, de szája széle reszketett, és a térdei
                        összeütődtek. Hát ilyen tragikusan veszi az öregúr a dolgot? Akkor jobb is,
                        ha ő egy időre elbújik e könnyes, kimeredt szemek tekintete elől. Nem is
                        próbálja meg, hogy édesanyja tanácsát kövesse. Úgy látszik, nincs mentség.
                        El kell hagynia Bécset, és meg kell válnia Karolinától. Ebben a pillanatban
                        nem is nagyon bánta a dolgot. Elfáradt az utolsó napok vergődéseiben; gyötrő
                        lelkiismeret-furdalásai elől - úgy érezte - csakugyan el kell valahová
                        menekülnie. A lelke egészen összezsugorodott, gyáva lett, s eltévedt abban
                        az erkölcsi útvesztőben, amelybe belekeveredett. Szeretett volna testileg is
                        összezsugorodni - ó, a legparányibb kis zuggal is megelégednék, ahol
                        békességesen megpihenhetne... az embernek igazán nincs másra szüksége, mint
                        nyugalomra és jó lelkiismeretre... Különösen olyan embernek, aki, mint ő,
                        minden lépésénél megbotlik valami erkölcsi vagy társadalmi tilalomfában...
                        nem, nem neki való a nagyvilági élet... mégiscsak akkor volt igaza, amikor
                        lemondott a Selinával való házasságról, és semmi mást, csak lovat, kardot,
                        századot, kaszárnyát, Reitschulét, harcot és verekedést kívánt magának, s
                        vénségére nagy, kényelmes kürasszírcsizmákat.</p>
					<p>Azon gondolkozott, hogy ezt vajon ilyen őszintén megmondja-e az öregúrnak,
                        vagy megvárja, hogy a család feje hogyan akar rendelkezni vele. Neki minden
                        mindegy. Az öreg gróf különben is újra megszólalt:</p>
					<p>- Ne csodálkozzál, hogy ilyen izgatottnak és keserűnek látsz. Én még a régi
                        világból való ember vagyok. Istenem, a régi jó világ! A háborúk előtt! A
                        forradalom előtt! Napóleon előtt! Neked fogalmad sincs, István, azoknak az
                        éveknek édes békéjéről, csendjéről és szépségéről. Annyira jó volt a
                        dolgunk, hogy ráértünk eszünk és szívünk művelésére... egy-egy főúri szalon
                        valósággal plátói akadémia volt... A múlt század a világosság százada volt,
                        a fény százada s a fiatal arisztokraták Párizsba jártak, hogy útközben
                        Voltaire-t vagy Rousseau-t meglátogassák, és otthon az újonnan épült
                        kastélyok termeiben ezerszámra gyűjtötték a felvilágosodás könyveit - hogy
                        magamról ne is beszéljek - Csákyak, Sztárayak, Orczyak, Héderváryak,
                        Festetichek, Apponyiak, Grassalkovichok, Rádayak.</p>
					<p>Az öreg egy kicsit messziről kezdi - gondolta István -, ez csak valami furcsa
                        bevezetése az átkoknak és szemrehányásoknak, amelyekre egyébként
                        elkészültem. És mialatt apja a régi szép időket magasztalta, az ő szeme
                        megakadt a könyvespolc fölött lógó miniatűrökön. Anyja, testvére,
                        sógornői... Karolina... ah, kissé messze van a kép, alig tudja kivenni az
                        arcvonásokat, de erre nincs is szükség, ő amúgy is maga előtt látja az egész
                        asszonyt, tetőtől talpig, a hollószín hajával és tengerkék szemével...
                        szent isten, milyen titokzatosan néz rá ez a feneketlen, bársonyos kékség...
                        Nem jössz fel hozzám?... menjünk inkább az én lakásomra... háború lesz?...
                        őrültség... te Stefferl, ha mégis... jaj, hol jár a kocsi?...
                        Landstrasse?... senki sincs itthon... István gróf homlokára kiült a
                        verejték... alig hallotta, hogy édesapja újra megszólalt:</p>
					<p>- Várj csak. Keservesen megbántuk valamennyien.</p>
					<p>- Mit? - kérdezte félszeg zavarral István.</p>
					<p>Az öreg gróf könnyező, homályos szemeit tágra meresztette.</p>
					<p>- Elbizakodottságunkban, az emberi ész mindenhatóságába vetett vakhit
                        mámorában egy új világot akartunk építeni, jobbat, szebbet és bölcsebbet,
                        mint amilyet az Isten alkotott. Hallottál valamit a szabadkőművességről?
                        Vagy téged csak a lovak és az asszonyok érdekelnek? - tette hozzá hirtelen
                        indulattal, s kiaszott ujjai ki- és becsukódtak.</p>
					<p>Ahá, most kezdődik - gondolta István, ahogy apja haragtól eltorzult arcát
                        megpillantotta, de sem félelmet, sem szégyenkezést nem érzett, nem is tudott
                        odafigyelni. Még mindig Karolinát látta... Hát egyszer csak ott voltak abban
                        a szobában, amely most tele van málhákkal. Úgy emlékszik, hogy az ajtót sem
                        csukták be. Mi történt volna, ha...? Megborzadt. Mi mindent tud elkövetni az
                        ember, ha... Vagy jobban mondva, mi minden történik az emberrel!!... Hogyan
                        van az, hogy ilyen esetben az ember mindig az elképzelhető legképtelenebb,
                        legostobább és legveszedelmesebb helyzetet választja?</p>
					<p>- Nem a te hibád. A korszellem az oka. De nem erről van szó. Tudnod kell,
                        hogy én is szabadkőműves voltam, mint annak idején majd minden számottevő
                        ember. A magyar főurak, a nemesi testőrség, a fiatalok mind, a gazdag
                        polgárok is, és azt hittük, hogy ez a társaság a legjobb szívű emberek köre,
                        amelyben az ember elfelejti a külső világban levő nagy egyenlőtlenséget;
                        nagymesterünk az egyik főherceg volt. Nem voltunk istentagadók, de vallásunk
                        sem volt, és az egyházat a haladás kerékkötőjének tartottuk; hittünk a józan
                        ész és a természet erkölcseiben, valamint abban, hogy Voltaire, Rousseau és
                        a kőművesség bal kezünkbe pajzsot, jobbunkba kardot, lábunkra szárnyakat
                        adnak, akárcsak amikor Perszeuszt készítették fel az istenek Androméda
                        megszabadítására.</p>
					<p>Az öreg gróf elhallgatott; nehéz, átgombolt bársonymellénye zsebében ütni
                        kezdett tojás formájú, súlyos aranyórája. (Legalább száz szebbnél szebb
                        zsebórája volt.) István számolta az ütéseket, de belezavarodott. A negyedik
                        zizzenésnél eszébe jutott, hogy Karolina akkor, búcsúzáskor, keservesen
                        sírt. Ő pedig ujjongott örömében. Máskor minden csók után halálos undor,
                        akkor pedig - életében először - bőréből szeretett volna kiugrani a
                        boldogságtól. Mi ez? Ez az igazi szerelem? Akaratlanul is kinyitotta száját,
                        és mindkét karját felemelte. Apja azt hitte, hogy valamit mondani akar, és
                        megelőzte:</p>
					<p>- Várj csak. Ez a selyemharisnyás szalonforradalom új alkotmányt akart adni
                        az emberiségnek, amelyben király, főúr, paraszt egymást testvérnek nézi.</p>
					<p>István nem figyelt az apja szavaira. - Igen, ez a szerelem - gondolta
                        magában, és az arca egészen átszellemült. Szeretem Karolinát - ennyi az
                        egész. Van szerelem, amelyik lehúz a földre, és van, amely az
                        örökkévalóságot jelenti számunkra. Ez csak szerencse dolga. De szerencse
                        ide, szerencse oda, szerelem nélkül nincs élet, szerelem nélkül még kevés
                        nagy és szép cselekedetet vittek végbe a földön, a szerelem a kőbe is életet
                        önthet... olyan jó volna ezt megmondani ennek a szent, drága aggastyánnak.
                        De az öregember egészen másról beszél:</p>
					<p>- Várj csak. Mi a Szentírást és az ősi alkotmányleveleket összetéptük, és
                        helyökbe az amerikai alkotmányszerződéseket és a társadalmi elméleteket
                        állítottuk. Kétségbe vontuk, hogy az uralkodók Isten kegyelméből vannak, és
                        a nép akaratát tettük az Isten kegyelme helyébe. Ez volt az elmélet...
                        Átkozott pipaszagod van, Stefferl.</p>
					<p>István gróf erre a hirtelen átmenetre zavarában elpirult. Az öregúr
                        szenvedélyesen kifakadt:</p>
					<p>- Utálom a pipaszagot, mert a jakobinusoknak is pipaszaguk van.</p>
					<p>- De édesapám...</p>
					<p>- Várj csak. Előbb elmondtam, hogy milyen forradalom tört ki a koponyákban és
                        a szívekben. Ez volt az elmélet. A pipaszagú jakobinusok ezt lefordították a
                        maguk nyelvére. Párizs utcáin a gyerekek emberfejekkel játszottak: a szegény
                        svájci testőrök fejével. Utcai lányok feküdtek a királyné ágyában, meztelen
                        hullákkal. Öltek és ittak, aztán újra öltek és ittak, némelyikük annyi
                        embert mészárolt le, hogy összeesett a fáradtságtól. Az asszonyok kitépték a
                        halottak szívét, és fogaikkal marcangolták. Aztán megölték a királyt és a
                        királynét... elkergették a nemeseket, elvették a birtokaikat, lemészárolták
                        a legderekabb franciákat. Mit gondolsz, fiatalember, ezek a pecérek és
                        mészárosok megváltották az emberiséget? Nem vagyok kíváncsi a véleményedre.
                        Én azt mondom, hogy ezt az Isten csak azért engedte meg, hogy az emberiség
                        levezekelhesse a maga bűneit.</p>
					<p>István gróf csak az utolsó szavakat hallotta. Levezekelni a bűnöket. Neki is
                        vannak bűnei? Az is bűn volt, hogy Karolinába beleszeressen? Vagy nem is
                        szerelem ez, hanem kaland és közönséges asszonycsábítás? Sokkal könnyebb
                        valakire veszélyessé válni, mint bárki is gondolná. Ha elég gonoszak vagyunk
                        ahhoz, hogy forró szerelmet színleljünk, már félig nyert ügyünk van. Olyan
                        édes, jóleső érzés az, ha valaki szeret bennünket... hiszen alig van más
                        boldogság a földön, s ez az érzés magát a hivatásos nőcsábítót vagy a
                        hivatásos kurtizánt is szerelmessé teszi. Ez az oka annak, hogy még nem volt
                        ember, aki érzéketlenül és hidegen játszott volna egy nő boldogságával. Ez
                        felülmúlja az emberi gonoszság mértékét. A legtöbb híres csábító olyan
                        nőknek csavarta el a fejét, akiknek a feje már amúgy sem volt a helyén.
                        István gróf agya zúgott, halántékán az erek kidagadtak, és elviselhetetlen
                        szúrást érzett a szíve táján. Ebbe belebolondulok - micsoda szörnyű állapot
                        ez? Arca olyan rémült kifejezést öltött, hogy apja félremagyarázta:</p>
					<p>- Azt hiszed, Stefferl, hogy én a francia forradalom eszméi ellen akarok
                        beszélni? Hajolj közelebb hozzám. Már délelőtt is pipázol, Stefferl? Isten
                        ments, hogy valaki meghallja, amit most mondok. Tudd meg, hogy a
                        forradalomnak is igaza volt, és Napóleonnak is, de Metternichnek is igaza
                        van...</p>
					<p>- Mindenkinek? - kérdezte István gépiesen.</p>
					<p>- Voltaire-nek és pater Hofbauernek is... úgy van, fiam, mindenkinek igaza
                        van, mert mindenki valami jobb és emberibb életet akar teremteni ezen a
                        földön... mert minden olyan rosszul van, fiam... és olyan hamar meg kell
                        halnunk, fiam.</p>
					<p>- Ó, apám!... - szólt közbe a fiatal kapitány, és elhatározta, hogy
                        megkérdezi: “Hát nekem is igazam van a Karolina-ügyben?” Az öreg gróf
                        azonban türelmetlenül leintette:</p>
					<p>- Azelőtt, régen meghalni is könnyű volt, fiam. Az ember tudta, hogy minden
                        jól van úgy, ahogy van, és szépen folytatódik minden... de ma csak a Jóisten
                        tudja, mi lesz ebből a világból. Hitvány gonosztevők martaléka, piszkos
                        csőcselék prédája, jellemtelen, pénzsóvár, ostoba hivatalnokok játékszere
                        vagyunk. Érted, mit mondok? Fennhéjázó bolondok és idióták garázdálkodnak...
                        ó, fiam, ha tudnád, mennyire megutáltam mindent!</p>
					<p>Ah, most itt mindjárt az én dolgaimról lesz szó, gondolta István gróf
                        elcsüggedve. Édesapám, úgy látszik, miattam az egész emberiséget
                        megutálta.</p>
					<p>- Engem utált meg édesapám?</p>
					<p>Az öregember tiltakozva rázta a fejét:</p>
					<p>- Az embert. Csodálkozol ezen? Te azt hitted, hogy én nagy humanista vagyok?
                        Miért? Mert József császár alatt hivatalt vállaltam?</p>
					<p>István gróf is elérzékenyedett.</p>
					<p>- Ne gyötörje magát, kegyelmes apám - rimánkodott.</p>
					<p>Ferenc gróf hangja el-elcsuklott:</p>
					<p>- Csak hadd gyötörjem magam. Neked akarok használni vele. Nem állok ki a
                        Stefanskirche elé, s nem kürtölöm szét a világnak, nem írok cikkeket a
                        Metternich által fizetett újságokba, de neked, Stefferl, őszintén bevallom,
                        hogy mi, magyarok, semmit sem tudunk, csak dicsekedni, szónokolni,
                        pöffeszkedni, kurjongatni, Werbőczit idézni, a mellünket verni...</p>
					<p>- Megtanulok magyarul - buzdult fel Istvánban a fiatal vér, amely arcát most
                        égőpirosra festette. Eszébe jutott Konsztantyin trónörökös és Rasumovszky,
                        valamint a két orosz hölgy, aki nem tudott oroszul.</p>
					<p>Az öreg gróf legyintett:</p>
					<p>- Ismerlek. Szalmaláng. Sem a franciát, sem az angolt nem vette be a
                        koponyád. Iszol, szeretkezel, pipázol és a pénzt szórod. Már egészen olyan
                        vagy, mint Pál.</p>
					<p>- Miért bántod szegény Pált? - buggyant ki Istvánból a nagylelkűség, és úgy
                        érezte, hogy ebben a pillanatban keresztre tudná magát feszíttetni
                        Pálért.</p>
					<p>Az apa agyát megint elborította a vér:</p>
					<p>- Szégyellem magamat, ha Pált összehasonlítom... a... például... akár csak a
                        feleségével is.</p>
					<p>István szíve megdobbant. Az öregúr azonban hirtelen másra fordította a
                        szót:</p>
					<p>- Pál... és a többi fiatal grófocska... száz és száz Pál és Lajos... itt
                        Bécsben magyar mágnásfiúk... műveletlen tökfilkók, kilencágú koronás
                        naplopók... becsületemre mondom, igazuk van a Lichnovszkyaknak és
                        Windischgraetzeknek, hogy ijesztő dekadenciában van a mai mágnásnemzedék...
                        Stefferl, mi más legények voltunk... Különben - tette hozzá feneketlen
                        szomorúsággal - csakolyanok vagytok, mint az egész nemzet. Betyárok...
                        szájhősök... részegeskedő, pipázó táblabírák... ez a mai generáció... Mi
                        lesz ebből az országból?</p>
					<p>Istvánnak eszébe jutott az a sok becsmérlő, gúnyolódó és gyűlölködő
                        megjegyzés, melyeket a bécsi szalonokban a magyarokról hallott. A magyarokat
                        orangutánból Ausztria tette emberré, a magyarok műveletlen ázsiaiak, vissza
                        kell őket űzni Turánba, ahol őseik kilenc század előtt legeltek, száz év
                        múlva már senki sem beszél magyarul... ó, hányszor hallotta ezeket, és nem
                        is tartotta szükségesnek, hogy megcáfolja.</p>
					<p>- Hát csakugyan száz esztendővel maradtunk vissza Európa mögött? - kérdezte
                        szórakozottan, s szeretett volna közelebb menni a miniatűrökhöz, hogy
                        Karolina édes, büszke, érzéki arcában gyönyörködjék.</p>
					<p>- Százzal? - riadt fel az öreg. - Kedves fiam, ne vedd túlzásnak, ha azt
                        mondom, hogy háromszázzal. A táblabírák háromszáz évvel ezelőtt
                        megállították, mint Józsua a napot: Stefferl, a magyarok órája három
                        évszázaddal késik. Az alatt az idő alatt nem is tettünk semmit... csak
                        loptuk a napot... tudod-e, Stefferl, hogy a magyar királyságban ma nem
                        dolgozik senki, aki magyar?</p>
					<p>- Csak a paraszt?</p>
					<p>Az öreg fejét rázta:</p>
					<p>- Még az sem! A parasztnép fele, vagyis az asszonyok, még hírből sem ismerik
                        a munkát. A férfi is heveréssel tölti az esztendő felét. Stefferl, én láttam
                        olyan országokat, ahol egy asszony annyit dolgozik, mint hat magyar férfi,
                        és még krumpliból sem ehetik eleget, és ruhája nincs más, mint fapapucs és a
                        saját keze fonta-szőtte condra. De ennek nem a paraszt, hanem mi vagyunk az
                        oka. Mesterséges rétmívelésről senki nem tud semmit. A termékenyebb vidéken
                        nem csépelnek, hanem lóval, ökörrel nyomtatnak. A búzát vermekben tartják, s
                        a múlt század végén egész Békés megyében csak egyetlen pajtát láttam.
                        Takarmányfű kevés terem, de buján nő a földeken az embernek, állatnak
                        ártalmas dudva. A leghasznosabb kerti növények neve is ismeretlen. A
                        gyümölcs ott rothad a fán, vagy lepotyog, ha véletlenül nagyobb a termés,
                        mint amennyit a gazda el tud fogyasztani. A befőzésről fogalmuk sincs, még a
                        nemesasszonyok sem konyítanak hozzá. A kender szára oly rövid, hogy nem
                        veszi meg külföldi kereskedő, a dohány élvezhetetlen, a paraszt lova
                        satnyult. Száz évek óta marhavész dühöng az országban. Nem csoda, hogy már
                        csak egyévi rossz termés is olyan nagy nyomort szül, hogy az Alföld
                        legkövérebb földjein az emberek éhen halnak. Nomád módra élünk, majd a
                        legnagyobb bőségben, majd a legnyomasztóbb szűkölködésben. Az utak
                        gyalázatosak. Ha a király nem épít, vagy a paraszt nem vág magának utat a
                        sártengerben, akkor Magyarországban nem tudunk kocsin járni, mert az is
                        nemesi kiváltság, hogy nem járulunk az utak építésének és fenntartásának
                        költségeihez. A fuvarosok gyakran kénytelenek a teher felét a kocsmákban
                        hagyni vagy elzálogosítani; lovaik vagy ökreik feneketlen sártengerben az
                        úton hullnak el. Ugye még hallani is borzasztó ezeket? Az ember azt hinné,
                        hogy ha már utat építeni nincs pénzünk vagy kedvünk, ott van a Duna meg a
                        Tisza, azt az utat számunkra maga az Úristen teremtette. Hát nem mondom,
                        néha látunk egy-egy hajót vagy tutajt a víz hátán, de annyira még nem
                        jutottunk el, hogy vitorlákat használnánk, mint a rajnai hajós. Földvártól
                        Pozsonyig lovak vagy ökrök, addig pedig emberek vontatják a hajót - hallod,
                        Stefferl? -, emberek, akárcsak a Volgán. A hollandusok a tizenhetedik
                        században ajánlatot tettek, hogy az országban csatornahálózatot építenek,
                        de a rendek nem fogadták el. Féltették tőle a szabadságot. Csak neked
                        mondom, Stefferl. A bécsiek előtt tagadd le, mint ahogy én is
                        letagadtam.</p>
					<p>István gróf arca kipirult az izgalomtól. Itt, úgy látszik, csakugyan nem
                        Karolináról lesz szó. Apja eddig sohasem beszélt vele magyar dolgokról, s ha
                        most erre érdemesíti, bizonyára nem azzal a célzattal teszi, hogy megalázza
                        és megleckéztesse. Emiatt olyan lelki forróságot érzett, mint a háborúban,
                        amikor valami emberfeletti dolgot kellett véghez vinnie az élet vagy halál
                        szörnyű dilemmájában. Fiatal és fogékony lelke lángra lobbant, és maga is
                        remegett a felindulástól:</p>
					<p>- De hát ez a halál! Ebből nincs feltámadás!</p>
					<p>Az öreg gróf félénken körülnézett:</p>
					<p>- Mintha lépteket hallanék az ajtó előtt, nézd csak meg, fiam, ki
                        hallgatózik.</p>
					<p>István gróf minden ajtót kinyitott, és aztán újra bezárta azokat. Ez
                        megnyugtatta az öreg grófot.</p>
					<p>- A halálról beszéltél, István? Azt gondolod, hogy a nemzet is olyan öreg,
                        mint én? Igen, én meghalok... bevallom, István, félek a haláltól... még sok
                        dolgom volna, s a te kezedben még nem látom biztosítva a hagyatékomat... Én,
                        igen, meghalok, már nagyon közel érzem magamat a sírhoz... de a nemzet, a
                        nemzet nem halt meg, csak alszik... a bécsiek örülnek ennek a mély
                        letargiának... röhögnek... gúnyverseket írnak a magyar nemesről, az
                        alkotmányról, a Corpus Jurisról, a kiváltságokról, mert ez mind az ő
                        malmukra hajtja a vizet. Hajolj ide egészen a számhoz... csak a füledbe
                        akarom súgni, Stefferl, hogy én a magyarokat azért gyalázom, mert szeretem
                        őket... Szeretem. Hogy mégis itt élek Bécsben? Ezen ne csodálkozzál. Öreg,
                        beteg ember létemre testi kényelmemet csak itt találom meg, és itt tudom
                        kielégíteni földi és égi szépségekre szomjas lelkemet... itt lakom hát...
                        nyilván itt is halok meg, mert odaát Magyarországban még nagyon kényelmetlen
                        és szűk nekem a világ. Ámde neked, Stefferl, neked meg kell tudnod, hogy a
                        mi hazánk nem itt van Bécsben, hanem ott, a dunántúli dombok között, a
                        Fertő-tó mellett, a Duna-Tisza partján és a Nagyalföldön... Ezt az erdőt
                        végrendeletemben neked hagyom, István.</p>
					<p>Istvánt elkapta valami forgószél, és magával sodorta a fantáziáját.</p>
					<p>- Apám, csak mondd meg nekem, hogy mit kell cselekednem - és lángra lobbant
                        fiatalságában kigyúlt az arca, és vadul dobogott a szíve.</p>
					<p>Apja azonban egyetlen tekintettel lehűtötte:</p>
					<p>- Először a magad dolgait kell rendbe hoznod.</p>
					<p>István gróf elpirult. Hát mégis? Mégiscsak arról a dologról lesz szó? Nem
                        mert az apjára nézni, csak lehunyt szemmel várta, hogy az kimondja a
                        Karolina nevét. Nem mondta ki senki, de egyszerre ezt kezdte harsogni a
                        csönd, és minden, ami ebben a zöld csendben meglapult. Karolina! Egyszerre
                        maga előtt látta megint tetőtől talpig Karolinát, amint kibontakozik a
                        ruháiból, a gyertyák rózsaszín-sárgás fényében. Ezt csak ő látta, egyedül
                        csak ő. Pál? Pál sohasem látta. Pál csak birtokba vette, és magáévá tette.
                        Az Isten összes teremtményei közül egyedül csak neki van fogalma arról, hogy
                        egy asszony milyen gyönyörű tud lenni. Ó, most már érti, hogy a világvárosok
                        minden múzeuma meztelen asszonyokat ábrázoló képekkel és szobrokkal van
                        tele... hogy az emberi test... a szépség... ah, az istenfáját, nem is tudja
                        magát kifejezni... csak legalább annyi műveltsége volna, mint például
                        Windischgraetznek, akkor könyvet írna a női test szépségéről s a
                        szerelemről... egye meg a fene a rövid szárú kendert, a vitorlákat, a
                        hollandusok csatornaterveit, a külföldi posztót, a Corpus Jurist és a
                        kiváltságokat, csak egyetlen szépség van a világon, s ez a szépség Karolina
                        nélkül el sem képzelhető. Mit gondol ez a drága öregember? Elhagyni Bécset
                        és Karolinát, és valahol az egyik pusztán... vagy Pesten, ahol
                        gyermekkorában néhányszor megfordult átutazóban... az ördög vigye el, nem is
                        tudja, mit kellene kezdeni azzal a szerencsétlen Magyarországgal...</p>
					<p>Ekkor vette észre, hogy atyjaura teljesen kimerülve dől hátra a zöld selyem
                        karosszékbe. Két karja mereven lóg le, és ujjai kísértetiesen ki- és
                        becsukódnak. István gróf aggodalmas gyengédséggel simogatta meg az öregúr
                        kék eres, elefántcsont színű, sovány kezét:</p>
					<p>- Atyám, jobb volna talán, ha lepihenne.</p>
					<p>Ferenc gróf a fejét rázta:</p>
					<p>- Még nem. Azt hiszed, hogy pihenni akarok? - csattant fel hirtelen minden
                        átmenet nélkül, mert mindig haragra lobbant, ha észrevette, hogy gyenge és
                        öreg. - Biztosítlak, István, hogy még jó néhány esztendeig élek, mert meg
                        akarlak tanítani téged az igazságra.</p>
					<p>Igazság, igazság!... István szerette volna megkérdezni, hogy igaza van-e
                        például Lichnovszky hercegasszonynak, amikor őt alávaló nőcsábítónak és
                        erkölcstelen gazfickónak tartja? Nagyon jó volna ezt megkérdezni! Csak ne
                        félne annyira a felelettől.</p>
					<p>Az öreg grófnak amúgy is nagy és a szívbajtól kimeredt szeme még jobban
                        kitágult, és merően nézett maga elé, le a berakott mívű fényes
                        tölgyfapadlóra.</p>
					<p>- József császár szívesen segített volna a magyarok baján, ha... no de
                        mindegy... József császár meghalt, és jött utána... hallottál te, Stefferl,
                        valamit arról a sötét emberről?</p>
					<p>- Kiről? - kérdezte István gróf elpirulva, mert nagyon keveset tudott a
                        közdolgokról.</p>
					<p>- II. Lipótról beszélek - suttogta az öreg, és megint félősen
                        körülnézett.</p>
					<p>István megörült, hogy erről legalább valamit hallott.</p>
					<p>- De Lipót legalább megkoronáztatta magát.</p>
					<p>Ferenc gróf gyulladt, gennyes szemét törölgette.</p>
					<p>- Eredj csak fiam a másik szobába, nézd meg, be van-e ott zárva az ajtó?
                        Nincs az ajtó előtt senki? Nézz ki a folyosóra. Na! Hát hallgass ide. Én
                        akkor már túl voltam az élet delelőjén. Abban az esztendőben, édes fiam,
                        Stefferl, amikor születtél, éppen országgyűlést tartottunk Budán. Az
                        alsótáblán csupa jakobinus ült, akik elérkezettnek látták az időt, hogy
                        Werbőczi alkotmányából kifejlesszék a természetjog, észjog és az assemblée
                        nationale szabályai szerint az új magyar alkotmányt.</p>
					<p>- Talán igazuk is volt - susogta maga elé önfeledten István.</p>
					<p>Az apa csontos, bütykös, alabástromszínű kezét felemelte.</p>
					<p>- Igazság ide, igazság oda, az volt a baj, hogy a király és a nemzet megint
                        hadilábra került egymással szemben.</p>
					<p>- Ki volt a hibás?</p>
					<p>Az öregúr most már, úgy látszik, megtalálta az előbbi kérdésre való
                        feleletet.</p>
					<p>- II. Lipót megfizetett bérencekkel fertőzte meg a szabadkőműves-páholyokat,
                        az országgyűlés két házát, a vármegyét és a hivatalokat.</p>
					<p>- Idegenekkel? - kérdezte István, akit kezdett a dolog érdekelni.</p>
					<p>Az öreg gróf reszkető keze, amelyen a gyűrűs- és kisujjak szüntelen ki- és
                        becsukódtak, most hirtelen ökölbe szorult:</p>
					<p>- Jegyezd meg magadnak, István, hogy a farkasnak legnagyobb ellensége a
                        farkas. Sohasem jutottunk volna oda, ahol vagyunk, ha a császár nem talált
                        volna magyarokat, akik a saját fajtájukat rendjelért, potom fizetésért,
                        nyomorult nyugdíjért, címért vagy földbirtokért, mint Júdás a Messiást
                        harminc ezüstpénzért, a latrok kezére nem adják. Volt ezek közt horvát bán,
                        tábornok, letört grófi gavallér, egyetemi tanár, boltos, szatócs, nők is
                        voltak, főúri hölgyektől utcalányokig... Kedves fiam, István, jegyezd meg
                        magadnak, hogy Martinovics Ignác, akit a Vérmezőn kivégeztek, a magyar
                        jakobinus, akit együgyű magyarok manapság mint mártírt ünnepelnek, az a
                        hitehagyott barát, istentagadó szabadkőműves, az is a bécsi kormány fizetett
                        kémje volt...</p>
					<p>István gróf felcsattant:</p>
					<p>- Hát akkor ebben az országban nem érdemes élni!</p>
					<p>Az öreg gróf tiltakozva hadonászott kiaszott karjával:</p>
					<p>- Csakhogy azt nem bízta ám ránk az Úristen. Hogyan akarsz te máshol élni, ha
                        birtokaid, jószágaid, jobbágyaid a Fertő tava körül, a Duna-Tisza közén vagy
                        Erdélyben vannak? Mi? Azt gondolod, hogy bérbe adod, vagy földjeidet
                        gazdatisztjeiddel művelteted, s a jövedelmet magad után küldeted
                        Londonba?</p>
					<p>István gróf Karolinával kapcsolatban csakugyan ilyesmire gondolt, s most
                        megijedt, hogy apja ezt nem tartja lehetségesnek. De az öreg gróf nem hagyta
                        sokáig töprengeni:</p>
					<p>- Csakhamar úgy járnál, mint barátaink és atyánkfiai, akik német vagy angol
                        jószágigazgatókra bízzák földjeiket, s maguk Bécsben költik el a
                        jövedelmüket. Úgy járnál, mint Esterházy Miklós, aki egy átlag német
                        fejedelemségnél nagyobb területet, valami hétszázezer holdat mondhat a
                        magáénak, most mégis sequestrum alatt van, és tizenkétmillió forinttal
                        tartozik a bécsi bankároknak.</p>
					<p>István türelmetlen mozdulatot tett. Karolina, szegényke, ki tudja, milyen
                        borzalmas szenvedéseken megy most át, mialatt ő a magyar alkotmányról
                        cseveg. Nem, azt senki, sem ember, sem nép, sem ország, sem isten nem
                        kívánhatja, hogy ő elfelejtkezzék Karolináról.</p>
					<p>Az öreg gróf pedig nagy kínnal felemelkedett, egy fejjel magasabbnak látszott
                        a valóságnál, és a hangja ércesen és velőkig hatóan dörgött:</p>
					<p>- Hallgass ide, Stefferl! Mindenki tönkremegy, aki hűtlen lesz a földhöz és a
                        paraszthoz, mert a föld csak annak terem, aki megműveli, s a paraszt csak
                        annak dolgozik, aki szemmel tartja. Hallgass ide, Stefferl! Nekünk
                        Magyarországban adott az Isten birtokot, mi nem élhetünk Franciaországban
                        vagy Angolországban. Tetszik, vagy nem tetszik, Stefferl, mi magyarok
                        vagyunk. És én büszke is vagyok erre, bátran megmondom mindenkinek. - Aztán
                        hirtelen leesett a hangja. - Stefferl... mintha valaki a függöny mögött
                        hallgatódznék.</p>
					<p>István gróf szomorúan lehorgasztotta a fejét. Magyarok vagyunk. Ezt nem kell
                        neki bizonyítgatni, ezt ő is sokszor érzi, de hogyan lehet Karolina nélkül
                        magyar földön élni?...</p>
					<p>- De hát egyáltalán lehet élni Magyarországon?</p>
					<p>Az öreg gróf sokáig hallgatott. Elővette tubákosszelencéjét, mintha a
                        burnóttól remélné, hogy agyát megtisztítja, és szétoszlatja kételyeit s
                        aggodalmait. Aztán előrehajolt, és fiának is odakínálta.</p>
					<p>- Köszönöm apám, én nem burnótozom.</p>
					<p>Az öregúr egészen elkedvetlenedett, mintha arra gondolt volna, hogy
                        ilyenformán, természetesen, nehezen fogjuk, édes fiam, egymást megérteni.
                        Csalódottan zsebre tette a szelencét, és aztán intett, hogy István is
                        közelebb hajoljon.</p>
					<p>- Első dolog, hogy Magyarországon is európai ízlésű embernek való életet kell
                        teremteni.</p>
					<p>István grófnak felvillant a szeme. Ez már tetszett neki. Ő mindjárt bele
                        szeretett volna fogni ebbe a munkába.</p>
					<p>- De mi a tennivaló?</p>
					<p>- Amit máshol meg lehet tenni, az a Lajtán túl sem lehetetlen. Amikor
                        Angliában jártam - te István, neked is el kell oda menned és alaposan meg
                        kell ismerned azt az országot -, sokszor gondoltam arra, hogy miért ne
                        lehetne Magyarországon is angol mintára berendezkedni? Mi? Nem tudom
                        felfogni, miért ne lehetne?</p>
					<p>- De hol?... - kérdezte István.</p>
					<p>Apja közbevágott:</p>
					<p>- És Pest?</p>
					<p>István gróf már megfordult Pesten, igaz, hogy csak átutazóban, de az is elég
                        volt neki.</p>
					<p>- Por- és sárfészek - legyintett megvetőleg, és eszébe jutott, hogy Karolina
                        oda be sem tenné a lábát.</p>
					<p>- Szép feladat volna e por- és sárfészek helyén ragyogó új várost építeni -
                        folytatta bizonytalan hangon az öreg gróf. - Sokat olvastam Amerikáról...
                        Nem kell mást tenni, csak amit szegény József császár akart.</p>
					<p>- Kegyelmes jó apám mégis elhagyta a császárt - jegyezte meg halkan István
                        gróf.</p>
					<p>Az öreg gróf hirtelen felkelt, dagadt, fájós lábbal kitipegett, gondosan
                        megnézte, hogy záródnak-e az ablakok, kiment a szomszéd szobába, s annak
                        ajtaját bezárta, miután meggyőződött, hogy sem a függönyök mögött, sem a
                        bútorok alatt nem rejtőzik kémkedő idegen vagy kíváncsi cseléd.</p>
					<p>Az előkészületek láttára István grófnak hangosan dobogott a szíve.
                        Illedelmesen, két térdét összeszorítva állt az egyik karosszék előtt, de
                        legnagyobb erőlködéssel sem tudta megakadályozni, hogy a térde ne remegjen.
                        Az apja, az öreg kegyelmes úr iránt - leveleiben mindig megadta neki ezt a
                        címet - határtalan tiszteletet és szeretetet érzett. Ha kissé tompa és
                        rekedtes hangja megszólalt, mintha a túlvilágról beszélne valaki hozzá. Ez
                        az ünnepélyesség és titkolódzás valami misztikus ködbe vonta az alakját. Így
                        érezhette magát a bibliai Mózes, amikor az Úrral beszélgetett.</p>
					<p>- Mitől tart, apám? - kérdezte végül, mert már nem bírta ki a várakozás fojtó
                        feszültségét.</p>
					<p>Az öreg gróf egy csepp burnótot szippantott föl briliánsokkal kirakott
                        aranyszelencéjéből, amelyet II. Józseftől kapott ajándékba. Aztán a
                        túlvilági fojtott, rekedtes hang megkondult:</p>
					<p>- Na, azt hiszem, biztonságban vagyunk. Sohasem tudhatja az ember... A
                        császár jó ember, de bizalmatlan, és tele van rettegéssel. Mindent akar
                        tudni, még a felséges asszonyt is figyelteti - szegény, beteg kis angyal,
                        még ő is gyanús. Bizonyos, hogy énrólam is minden hónapban beadja Sedlnitzky
                        gróf a rendőri jelentést. Rólad is, fiam. Nem burnótozol?</p>
					<p>- Köszönöm, nem.</p>
					<p>- Hja igen, te már inkább a dohánnyal mérgezed magad. Na mindegy. Azért
                        megérthetjük egymást. Mit is mondtál előbb?</p>
					<p>- Azt, hogy drága apám mégis elhagyta a császárt.</p>
					<p>Az öregúr szinte eszelősen nézett szét maga körül. Gyűrűs- és kisujja a jobb
                        kezén ijesztően ugrált. Látszott rajta, hogy amit mondani akar, egész
                        belsejét felkavarja. Szeméből halálos rettegés, de valami elszánt harag
                        lobogott.</p>
					<p>- Persze hogy elhagytam.</p>
					<p>- De miért, az isten szerelmére?</p>
					<p>- Mert nem volt igaza. Sem neki, sem Rousseau-nak, sem a francia
                        forradalomnak, sem Metternichnek.</p>
					<p>István gróf a fejéhez kapott:</p>
					<p>- Hogyan, drága apám? Hiszen előbb éppen az ellenkezőjét mondotta.</p>
					<p>Ferenc gróf legyintett:</p>
					<p>- Az ellenkezőjét? Mindegy. Ma az ellenkezője igaz, holnap az ellenkezőjének
                        ellenkezője. II. József is csak azt cselekedte, amit én. Ő is elhagyta a
                        császárt, a felvilágosult abszolutistát, a fiziokratát, a
                        Rousseau-tanítványt, II. Józsefet. Mert ő is rájött, hogy igazság csak egy
                        van.</p>
					<p>Az öreg gróf arca most fenségessé és ijesztővé vált, s most csakugyan olyan
                        volt, mint Mózes, aki isteni küldetésének tudatában kinyilatkoztatást akar
                        tenni, felállt, és két karját szétterjesztette.</p>
					<p>- Igazság csak egy van! - ismételte aztán csengő hangon. - Az Isten igazsága.
                        Ide hallgass, István! Az igazság ott van, ahol az Isten..</p>
					<p>Az igazság ott van, ahol az Isten... István gróf néhány perccel előbb még úgy
                        gondolta, hogy az igazság Karolina lábánál van. Karolina... be kell
                        vallania, hogy Karolina nem az életet jelenti, hanem... Van egy olyan
                        csúcspontja a szerelemnek, amely sok tekintetben hasonlít az elmebajhoz. Ezt
                        túl sokáig semmiféle ember nem tudja megfelelő hőfokon tartani. De nincs is
                        rá szükség. A nagy lelki forradalom után kell következnie a megállapodásnak.
                        A szerelem olyan, mint egy háború, amely után ki kell békíteni a meghódított
                        lelket. Karolinát el kell felejteni. Majd jöhet még az életben egy másik
                        Karolina, aki mellett nemcsak megőrülni, de tiszta, szép munkában élni is
                        lehet. Nem kell okvetlenül elvetemült és aljas embernek tartani azt, aki
                        életében egyszernél többször is átesik ezen a nagy megrázkódtatáson. Az
                        embernek nemcsak a teste, hanem a lelke is fejlődik, eléri az érettség
                        tetőpontját, és az öregség lejtőjén lassan leereszkedik az elmúlás szelíd
                        völgyébe. Ötvenesztendős korában nem ismerünk rá a saját húsz-, vagy
                        harmincesztendős énünkre. Mint ahogy testünk egyetlen sejtje sem marad
                        bennünk változatlan, akként a lelkünk is átalakul, és idővel tökéletesen
                        kicserélődik. Az ember más téren talál magának kárpótlást és vigasztalódást.
                        Miben? Abban az egyetlen, örök és legmagasabb igazságban, amelyről édesapja
                        beszél.</p>
					<p>Az öreg gróf kinyújtotta vastag gyolcsokba takargatott beteg, dagadt lábát és
                        felszisszent:</p>
					<p>- Fáj.</p>
					<p>István gróf önkéntelenül felugrott:</p>
					<p>- Hívassam az ápolónőt? Vagy doktorért küldjek?</p>
					<p>- Várj még egy kicsit. Fogd meg a lábamat. Így ni. Jó. Tedd a zsámolyra.
                        Nagyon sok benne megint a víz. Mondd, Stefferl, tudod te, hogy mi a
                        vízibetegség?</p>
					<p>- Apám, édesapám!</p>
					<p>- Az orvosok sem tudják. De mindegy. Egy csak a fontos. Az Isten igazsága.
                        Azt mondtam, István, hogy Istennél keresd az igazságot.</p>
					<p>István gróf szíve is reszketett.</p>
					<p>- De hol találom meg az Istent, kegyelmes jó apám? A császári udvarban, a
                        francia forradalomban, Metternich külügyminiszteri hivatalában, a szent
                        szövetségnél, a magyar országgyűlésen, az ötvenkét magyar vármegye
                        tanácstermében, a Werbőczi-féle Corpus Jurisban, a könyvekben vagy a józan
                        ész logikájában?</p>
					<p>Ferenc gróf összekulcsolta a kezét, mintha imádkoznék:</p>
					<p>- Emberben és világi tudományokban, törvénykönyvekben éppúgy nem, mint a nép,
                        a paraszt, a tömeg szájában, amelyről azt hazudják, hogy rajta keresztül az
                        Isten beszél. István, nekem ne beszéljen senki addig nemzetről,
                        nemzetiségről, alkotmányról, sarkalatos törvényekről, hazafiságról, ameddig
                        nem emelkedik fel a keresztény tökéletesség magaslataira. Ez az egyetlen
                        törvény. Ez az egyetlen fontos, a többi mind csak locsogás, vergődés és
                        hánykolódás. Keresztény katolikus módra tökéletesíteni kell magunkat, mert
                        addig erkölcs nincs, addig nincs haza és nincs nemzetiség.</p>
					<p>Az öreg gróf utolsó szavait már elnyelte a zokogás, és István gróf féltette,
                        hogy elveszíti eszméletét, és lezuhan a székről. Letérdelt eléje, átölelte,
                        és a könnyeik összefolytak. Egyik sem tudta volna megmondani, hogy öt
                        másodperc telt-e el így, vagy egy hosszú félóra. Közben egy-egy lihegő szó
                        szakadt ki az öregúr melléből:</p>
					<p>- Na, most meggyóntam neked... vigyázz, és imádkozzál értem... isten veled...
                        dolgozzatok és tökéletesedjetek... István, én erre egy élet végén jöttem
                        rá... én már nem tudok semmit megvalósítani... de te most kezded az életet,
                        te készen kapod az igazságot... Isten veled István, vigyázz magadra, isten
                        veled...</p>
					<p>Aztán a fia karjába ájult. István gróf felemelte a megnyomorodott,
                        végtagjaiban felpuffadt, sárga, öreg kis testet. Elvitte a másik szobába, és
                        ráfektette a mindig nyitott ágyra. Aztán becsengette az ápolónőt, és
                        édesanyját hívatta a szenvedőhöz.</p>
					<p>Aznap feladták az öreg Széchényi Ferenc grófnak a halotti szentségeket.
                        Hofbauer Kelemen, a szent szerzetes egész hajnalig imádkozott a beteg
                        lábainál.</p>
					<p>István gróf egész éjjel fel és alá járkált a szobájában.</p>
					<p>Agyát a Karolina-eset borzalmai és atyja vallomása - amely úgy hatott rá,
                        mint egy trónjáról lelépő fejedelem politikai végrendelete - egymáson
                        keresztül-kasul szövődve, rettenetes cikázásban gyötörték a
                        végkimerülésig.</p>
					<p>Reggeltájt félholtan dőlt le az ágyára. Aludni akkor sem tudott, csak elnyúlt
                        valami nehéz kábulatban. Tehát el kell mennie Bécsből. Karolina... Milyen
                        csodálatos dolgokról beszélt a szegény öreg beteg... De Karolináról egyetlen
                        szót sem... Mennyire feltárta a lelkét... és Karolinát meg se említette...
                        Vagy a Karolina-esetről éppen ez volt a mondanivalója?</p>
					<p> Annál többet és nyíltabban beszéltek Karolináról és István grófról a
                        Lichnovszky házban. Az öreg Károly herceg ugyan már végső küzdelmeit vívta a
                        halállal, a Karolina-eset azonban az egész család minden tagját jobban
                        érdekelte, mint az öregúr haláltusája. A Thürheim lányok titokban örültek,
                        lady Selina átkozódott és tombolt, Eduard herceg pedig megesküdött, hogy az
                        unokanővérén ejtett sérelmet fegyverrel fogja megtorolni. Ezt Christiane
                        hercegasszony is helyeselte. Olyannak látta az esetet, mint egy középkori
                        istenítélet anyagát, és büszke volt arra, hogy éppen az ő fia, a párbajhős,
                        a rettegett bajnok szolgáltatja az isteni igazságszolgáltatást ebben az
                        istentelen ügyben. Eduardnak azonban még nem volt kezében minden bizonyíték,
                        amelynek alapján lesújtson a gonosztevőre. Végre is Schwarzenberg tábornagy
                        csak annyit mondott, hogy nem mondott semmit. Ez ugyan elég sokatmondó
                        mentegetődzés, de még nem bizonyíték. Azt sem tudta senki, hogy voltaképpen
                        mi is történt Stefferl és Karolina között; a fiatal Széchenyi gróf sokszor
                        úgy beszél, mint egy mámoros vagy holdkóros fantaszta; előadásában túloz, és
                        szereti kiszínezni a legszürkébb dolgokat; szertelensége nemcsak tetteiben,
                        de szavaiban is sokszor elképeszti a barátait. De nem is erről van szó.
                        Stefferl fecsegett, Stefferl eldicsekedett és - Stefferl egyáltalán kihívó,
                        hetyke, utálatos fickó, akit egyszer már meg kell leckéztetni.</p>
					<p>Eduard herceg tehát elhatározta, hogy tisztázza a dolgot. Megtudta, hogy
                        Stefferl a Római Császárhoz címzett fogadó egyik különtermében búcsúzik a
                        barátaitól nagy dőzsölés közepett, mint ahogy a Schwarzenberg herceggel való
                        beszélgetése óta egyebet sem tesz, mint részegeskedik. Eduard herceg
                        felkereste. Ő is ivott vele. Az egész társaság csupa katonatiszt, porosz,
                        francia, osztrák, valamennyi részeg. Duhajkodás, kártya, versenyivás,
                        rettenetes zaj. A napóleoni háborúkban lefolyt ütközetekről,
                        parancsnokokról, fegyverekről, lóról, kártyacsatákról, asszonyokról,
                        kalandokról van szó. Eduard herceg elérkezettnek látja az időt, hogy
                        “tisztázza a dolgot”.</p>
					<p>István gróf valami kalandot mesélt el dadogó nyelven, réveteg szemmel,
                        pirosan a bortól és fáradtságtól. Csapzott haja homlokába lógott, és
                        homlokán a mozgékony bőr nevetséges módon ráncosodott fel a haja tövéig s le
                        a bozontos szemöldökéig. Most csakugyan olyan volt, mint egy krampusz, aki a
                        kisgyermekeket ijesztgeti; Lichnovszky herceg feléje fordult, vállára tette
                        a kezét, és elhallgattatta:</p>
					<p>- Stefferl, te megint dicsekszel.</p>
					<p>A fiatal kapitány nevetett. A herceg azonban nem vette tréfára a dolgot:</p>
					<p>- Stefferl, te sokszor olyan hódításokkal is dicsekszel, amelyek nem
                        történtek meg.</p>
					<p>- Ez nehéz dolog volna...</p>
					<p>Lichnovszky most már végére akart járni a dolognak:</p>
					<p>- De lovagias ember a valóságot sem mondja el, ha olyan hölgyről van szó...
                        aki...</p>
					<p>A kapitány vérvörös arccal felugrott, és öklével az asztalra vágott. Most
                        kezdte érteni, hogy mire céloz ez a nagy, lomha, kopasz zenebohóc. E
                        pillanatban úgy érezte, hogy semmi sem fontos előtte, sem császár, sem apa,
                        sem család, sem élet, sem halál, csak a becsület és egy asszony becsülete,
                        amely az ő együgyű, gyermekes jóhiszeműsége miatt veszendőbe ment. Itt az
                        alkalom, hogy jóvátegye, amit vétkezett. Ez a jóvátétel szörnyű és véres
                        tragédia lesz. Undor és düh rázta meg egész testét. Ez a hitvány, alávaló
                        barom meri őt kérdőre vonni? Hát jó, ő felelni fog, de ez a felelet örökre
                        elnémít mindenkit Bécsben, aki üldözőbe venni merészelné. Hátsó zsebéből
                        pisztolyt rántott ki... de a társaság tagjai nyomban rárohantak, kicsavarták
                        kezéből a fegyvert, a dühöngőt átnyalábolták és hazavitték.</p>
					<p>Másnap a titkosrendőrség jelentést tett a botrányról Metternichnek.</p>
				</div>
				<div type="chapter">
					<head>21</head>
					<p>Mint a francia királyi családnak Versailles-ban, úgy az osztrák császároknak
                        is volt Bécsben labdaházuk, s a térnek, ahol ez a régi, fedett csarnok
                        állott, Ballplatz a neve. Ott emelkedik a háromemeletes kancellári palota.
                        Szürke márvány homlokzata s kifelé görbülő kovácsoltvas ablakrostélyai
                        mögött néhány esztendő óta Metternich Kelemen Lothar herceg külügyminiszter
                        és főkancellár, Ferenc császár legbizalmasabb szolgája és barátja intézi
                        Európa sorsát. A kongresszus óta nyilvánvalóan itt van a világ közepe, itt
                        van az az archimedesi pont, amelyről Napóleon világbirodalmát sarkaiból
                        kimozdította egy finom, szőke, kék szemű, elegáns és karcsú diplomata, aki a
                        saját legőszintébb vallomása szerint mindent szeret ebben az életben -
                        asszonyt, szerelmet, szobrot, képet, zenét, tudományt, irodalmat, pezsgőt,
                        virágot -, csak egyedül a diplomatizálást, a hivatalszobát, az aktákat, a
                        kormányzatot és a közigazgatást nem. Ez az ember most negyvenegy esztendős,
                        sohasem fekszik le hajnali három óra előtt, és délelőtt tizenegy órakor
                        mindig elátkozza Napóleont, az európai egyensúlyt s a világrendet, hogy ezek
                        miatt ki kell szállnia baldachinos, dagadó pihepárnás, csipkés ágyából.
                        Metternich herceg Rajna menti német, erkölcsi és szellemi mivoltában sohasem
                        tudott igazán osztrákká vedleni. Az apja is diplomata, szabad szellemű
                        nagyúr, fanatikus nacionalista, vénségére is javíthatatlan nőbarát,
                        könnyelmű és tékozló világfi, ő maga csak apjának tökéletesített kiadása; a
                        német fejedelmi udvarokban és Angliában járta ki a diplomácia iskoláját.
                        Pályáját, mint valami magasba törő, nyílegyenes utat, jobbról és balról őrt
                        álló asszonyok sorfala között futotta meg. Húszéves korában Brüsszelben egy
                        gyermekleányka, Marie Constance de la Force volt első nagy szerelme; azóta
                        mindig valóságos háreme van a földkerekség legragyogóbb asszonyaiból. Szinte
                        csodálatos, hogy ezalatt ráért hajtóvadászatot rendezni a nagy korzikai
                        vadra, bekeríteni és elejteni őt - mint ahogy hiú, de enyhe dicsekvéssel,
                        mosolyogva maga szokta említeni.</p>
					<p>A kancellár déli tizenkét órára adott kihallgatást Széchenyi István gróf
                        lovaskapitánynak.</p>
					<p>István gróf már látta életében egyszer vagy kétszer Metternichet, s mindig
                        ámulattal töprengett azon, hogy egy ilyen fiatal, szinte nőiesen mosolygó és
                        kacér udvari ember nemcsak Napóleon lángeszén, hanem ami még több, az
                        osztrák, orosz, angol, porosz diplomaták és hadvezérek dőreségén is tudott
                        diadalmaskodni. Mialatt a landstrassei házból a Ballplatzra hajtatott, kissé
                        mámoros fővel, a szorongás és hetykeség pillanatról pillanatra váltakozó
                        hangulatában, szomorúan és dacosan a Karolinától való elválás kényszere
                        miatt, már csaknem mindent elfelejtve, amit az apjával való hosszas
                        beszélgetés alatt korszellemről, forradalomról, magyar közdolgokról és a
                        Széchényiek hivatásáról hallott - iparkodott felkészülni a kancellár
                        részéről várható kemény és gőgös rendreutasításra, amelyet ő keményen és
                        gőgösen fog visszautasítani, még ha ezzel tönkretenné egész jövendőjét is.
                        Maga előtt is szégyenkezett, hogy a háborúk alatt Metternichet és
                        Schwarzenberg herceget tartotta a világ legnagyobb embereinek, most mind a
                        kettőben csak megvetésre méltó császári cselédet, hitvány és jellemtelen
                        tökfilkót látott. Schwarzenberg herceggel szemben erre minden oka megvolt;
                        de Metternich nem bántotta soha. Mindegy. Őt is utálja, mégpedig éppen
                        amiatt, amiért eddig leginkább csodálta: lebilincselő modora, szellemes és
                        finom iróniája, hódító és nagyúri fellépése miatt; ezekkel az előnyökkel ő,
                        a maga alárendelt helyzetében, zavart és kusza fiatalságával ezen a
                        kihallgatáson aligha tud majd megmérkőzni. Ami azt illeti, nem sokat tud
                        róla, sem jót, sem rosszat, s azt a keveset is a fiatal Esterházy Pál
                        hercegtől hallotta Dijonban, amikor mint futártiszt az ott táborozó Ferenc
                        császárnak megvitte a párizsi bevonulás hírét. Emlékszik, hogy Esterházy
                        herceg akkor elnevezte Atlasznak, akinek vállán Európa békéje nyugszik,
                        prófétának, akinek rendszere egy a világrenddel, a kor legnagyobb
                        lángelméjének, Napóleonnál is nagyobbnak, mert Napóleon csak Európát tudta
                        leigázni, de ő leigázta magát Napóleont. Ostobaság! Napóleon és Metternich!
                        Hogy lehet ezt a két embert összehasonlítani! Ámbár meg kell adni, hogy ez a
                        kék szemű, szőke fürtű, puha, fehér kezű dandy volt az egyetlen ember, aki
                        Napóleonnal, mint egyenrangú fél tudott tárgyalni. El kell ismerni azt is,
                        hogy bátor és büszke legény. Amikor Napóleon egyszer az ő faragatlan szokása
                        szerint megfogta a harmincesztendős diplomata fülét, s rárivallt, hogy: -
                        De hát voltaképpen mit is akar tőlem az ön császárja? - Metternich így
                        felelt: - Elsősorban azt, Sire, hogy több tiszteletet tanúsítson a követe
                        iránt! - Vajon hasonló esetben - gondolta István gróf - hogyan tudta volna ő
                        megállni a sarat? Elpirult, s ezért még csak erősbödött benne a gyűlölet a
                        kancellár iránt. Esterházy herceg azt is elmesélte, hogy amikor Napóleon
                        bemutatta Metternichet a húgának, Karolinának, a későbbi nápolyi
                        királynénak, fülébe súgta, hogy “ezt a tökfilkót kezelje barátságosan, mert
                        szükség lesz a szolgálataira”. Nos, ez a tökfilkó alaposan elbánt nemcsak
                        Karolinával, hanem magával a császárral is. Utálatos fickó!</p>
					<p>István gróf valamivel tizenkét óra előtt a kancellár előszobájában állott, s
                        pont tizenkettőkor bebocsátották őt a dolgozószobába. Csak Bagration
                        hercegnőnél csapta meg orrát ilyen átható, és mégis gyengéd, tavaszi
                        virágillat. Az ablakok előtt, a bútorokon és oszlopokon egzotikus virágok
                        illatoznak, mint valami télikertben. Maga a dolgozószoba hosszú és keskeny,
                        és kiállítási teremhez hasonlít, amelyet egy gazdag gyűjtő telezsúfolt annyi
                        műremekkel, amennyit bútorban, szőnyegben, képben, szoborban össze tudott
                        szedni. A falat skarlátvörös selyemkárpit burkolta. Ugyanebből a szövetből
                        való drapériák, függönyök és bútorhuzatok fénye ragyogott az ablakon beömlő
                        napsütésben. A herceg egy óriási paliszanderfa íróasztal mögül állt föl, és
                        két lépést tett előre a belépő felé. István gróf elszédült e pazar pompa és
                        nőies finomság láttára. Hát ilyen szobában, ilyen ember igazgatja Európa
                        sorsát. Szegény Európa!</p>
					<p>Európa sorsáról egyébként István gróf vajmi keveset tudott. A bajor király
                        előszobájában hallott egyet-mást a kongresszus napirendjéről. Sokat
                        emlegették, hogy Napóleon új térképet rajzolt arra a földrészre, amelyet
                        Európának hívtak, s most a kongresszuson ezt az új térképet le fogják
                        törölni, és nagyjából helyébe rajzolják a régit. Egy angol barátja ugyan azt
                        mondta, hogy régi és új térkép, legitimitás, restauráció tulajdonképpen csak
                        üres szólamok, és amiképpen Európa népei nem sokat nyertek azon, hogy
                        Napóleon új országhatárokat és új királyokat csinált, szintúgy nem sokat
                        vesztenek, ha most Napóleon helyett Sándor cár vagy Metternich sakktábláján
                        tologatják őket ide vagy oda. Az egész dolog a fejedelmi családok magánügye
                        csak. A népeket senki sem kérdezi meg, hogy milyen uralkodó alatt akarnak
                        katonáskodni, adót fizetni, robotolni vagy éhen halni. Abba sincs
                        beleszólásuk, hogy milyen alkotmány vagy kormányforma alatt akarják orrukkal
                        a földet túrni. Talleyrand-okról van szó, és főképpen Metternich hercegről,
                        aki most itt áll gondosan bodorított szőke tincseivel, amelyek kissé a
                        homlokába lógnak, finoman rajzolt, keskeny, de duzzadt ajkával, puha
                        állával, roppant magas gallérjával, arany gyapjújával, és húszféle
                        árnyalatú, de mindig ajkán lebegő mosolyával. Igaza van az angol lordnak, és
                        igazuk van a jakobinusoknak.</p>
					<p>A herceg kezet nyújtott:</p>
					<p>- Sok szépet hallottam önről, kedves grófom.</p>
					<p>- Főméltóságod...</p>
					<p>- Tudok mindent. Ne fárassza magát. Őszintén sajnálom. Nem, ne
                        mentegetőddzék. Én is voltam valaha fiatal és meggondolatlan. Tökéletesen
                        bele tudom magamat képzelni az ön helyzetébe. Nem ön a hibás. Schwarzenberg
                        herceget sem szabad elítélni. A tábornagynak eljárt a szája. Katonák sokszor
                        fecsegnek. A katonák csak a harctéren tudnak eligazodni. Már amelyik tud.
                        Szinte azt mondhatnám, hogy megható az a közlékenységi kényszer, amellyel ön
                        a tábornagy előtt kiöntötte lelkét.</p>
					<p>- Hercegséged tehát...</p>
					<p>- Nem, ne magyarázza. Minden valamirevaló, tiszta lelkű férfiban él ez a
                        természetes ösztön.</p>
					<p>- De én...</p>
					<p>- Ön szenvedett, és meg akart szabadulni szenvedéseitől. Ön panaszkodott, és
                        nem dicsekedett. Ön gyónt, de ezentúl csak az Isten szolgájának gyónjon.
                        Nagy és tragikus tanulság önre nézve, kedves kapitányom.</p>
					<p>- Herceg úr...</p>
					<p>A kancellár intett, hogy hallgasson. Aztán végigsimította szép fehér
                        homlokát, és néhány pillanatig egy kis bronzszobrocskára függesztette
                        tekintetét, amely a hattyúval szeretkező Lédát ábrázolta.</p>
					<p>- Férfiak vagyunk, beszéljünk magunk közt őszintén - kezdte meleg
                        mosolygással, de kissé leereszkedően. - Ne tagadjuk, nekünk szükségünk van
                        az asszonyokra. Ön természetesen úgy mondaná ezt, hogy szüksége van a
                        szerelemre. Hát legyen. Néha az ember csakugyan megbolondul. Olykor-olykor
                        megjelenik egy nő, és átsuhan az életünkön, mint ahogy a tavasz jön és
                        elillan, és a földön valami édes szívfájdalom illatát hagyja maga után. Ez
                        történt önnel...</p>
					<p>- Herceg úr...</p>
					<p>- Kérem, szükségtelen... Velem is megtörtént nemegyszer... Majd ha több időnk
                        lesz, erről bővebben is elbeszélgetünk. A szerelem csak ünnepnapi szent
                        áhítatosság; hétköznapokra ott vannak a kis nők, a maguk érzéki szépségével
                        és buja ölelésével - úgy szerelmeskednek, mint ahogy vacsoráznak; mindig
                        készenlétben állnak, hogy megtegyék nekünk, amit nem is akarnak, és akarják,
                        amit nem is tudnak megtenni nekünk. Ők arra valók, hogy az érzékeinket
                        kielégítsék, de a szívünket épségben hagyják. Önnek pedig most az a baja,
                        hogy a szíve tele van, de az érzékei éhesen maradtak.</p>
					<p>- Főméltóságod...</p>
					<p>- Nem, nem, ne nézze a dolgot olyan tragikusan. Elhiszem, ön most nagyon
                        szenved. És a botrány... természetesen... ön rémképeket lát. Pedig tudjuk,
                        minden csoda három napig tart. A Rasumovszky házban ugyan keményen elítélik,
                        és Lichnovszky hercegné veszedelmes asszony. No, de majd megbékül. Remélem,
                        a császár nem veszi nagyon szigorúan. Erről majd Schwarzenberg gondoskodik.
                        Rá nézve kínosabb az ügy, mint önre, kedves grófom. Hogy van a kedves
                        atyjaura? Remélem, jól. Mondja meg neki, hogy mindig nagy tisztelője voltam,
                        és alig várom az alkalmat, hogy ezt személyesen is közöljem vele. Gyönyörű
                        jellem, valódi érték, tiszta minőség, klasszikus tökély. Hiszem, hogy ön
                        méltó lesz hozzá.</p>
					<p>- Köszönöm, herceg úr...</p>
					<p>- Ah, még nem végeztünk. A baj megtörtént, ön nem ártatlan egészen, és nem
                        minden ember olyan megértő, mint én. A közvélemény kegyetlen fenevad, a
                        legerősebb ember is jól teszi, ha szükség esetén koncot vet neki. Ebben
                        nincs semmi férfiatlanság, ez egyszerűen az okosság követelménye.</p>
					<p>István grófot a kancellár lágy baritonja, mint valami halk zene, egy
                        pillanatra elkábította. Megtisztelve érezte magát e bizalmasság által, és
                        réveteg szemmel tekingetett körül, pillantása megakadt egy-egy gyönyörű
                        képen, és mély lélegzettel szívta magába a rózsák illatát. De nyomban
                        kijózanodott, amikor a közvéleményről hallott, a fenevadról és a
                        megértésről, amellyel a herceg kegyeskedett neki megbocsátani. Hogyan is
                        lehetett olyan együgyű és gyáva, hogy idejött egy Metternich Kelementől
                        erkölcsi leckéket venni, mint valami éretlen tacskó az iskolamestertől?
                        Metternich Kelemen mer neki beszélni szerelemről? És a bécsi társaság meri
                        őt elítélni a szerelme miatt? Metternich, aki a Bagration hercegnőtől
                        született leányát bevitte a családjába, s a bécsi társaság, amely
                        elragadtatva magasztalja Metternichnét, a csúnya, de okos és független
                        Kaunitz Eleonórát, hogy ezt megengedte? Metternich, aki viszont fenséges
                        megértéssel tudomásul vette, hogy hetedik gyermekének nem ő, hanem
                        bevallottan marquis de Moustier az apja, s a bécsi társaság, amely ezért a
                        kancellárt mint az elnéző lovagiasság mintaképét dicsőíti? Hát ennek az
                        embernek mindent szabad, neki pedig minden fiatalos csínytevését, minden
                        ballépését olyan mértékkel mérik, mintha rablógyilkosságot követett volna
                        el? Ezt az illatos és kikent piperkőcöt senki, még a császár sem meri
                        elítélni, őt pedig minden semmirekellő, pimasz Lichnovszky megleckéztetheti?
                        Na hát ezt nem tűri tovább, és alaposan megmondja a magáét
                        Metternichnek.</p>
					<p>Ebben a pillanatban azonban a kancellár kinyitott egy albumot, és maga mellé
                        intette Istvánt.</p>
					<p>- Szereti ön a rézkarcokat? Én valósággal bolondja vagyok a grafikának. Ha
                        egyszer meglátogat az otthonomban, megmutatom önnek a gyűjteményemet. Ezt
                        most vettem Artariától. Na, mit szól hozzá? Elragadó, mi? Micsoda erő, a
                        fény és árnyék micsoda félelmetes harca! Látja, ez a Rembrandt, ez az én
                        emberem. Amikor a lipcsei csatát megnyertük, nem voltam olyan boldog, mint
                        amikor ezeket a karcokat megkaparinthattam.</p>
					<p>István gróf hamarjában nem tudta, hogy ez a kancellár részéről merő
                        szenvelgés-e, vagy pedig csakugyan a világ legnagyobb dolgának tartja
                        Rembrandt rézkarcait. Micsoda ember ez? Nézte Metternichet, amint okos,
                        tengerkék szemei az elragadtatástól ragyognak, és tekintetével
                        végigsimogatja a sárgára avult papírlapokat. Micsoda isteni nyugalom és derű
                        mosolyog ebben az emberben!</p>
					<p>Hát ha még azt is tudta volna, hogy Metternich most itt a bécsi kongresszuson
                        majdnem akkora harcot vív a barátaival és szövetségeseivel, mint nemrég
                        Napóleon marsalljaival! Ennek az embernek csak voltaképpen Esterházy Miklós
                        és Pál és Liechtenstein Károly hercegek állnak az oldalán, valamint az angol
                        követek, ez utóbbiak is csak politikából, mert egyetértenek vele, hogy
                        Oroszországot nem szabad beengedni Európába. Meg hát természetesen a
                        császár, aki babonás hittel ragaszkodik hozzá - de a császárné, az angyali
                        Mária Ludovika, a főhercegek, még József, a magyar palatinus is telve vannak
                        iránta gyanúval és ellenszenvvel. Stadion, az előbbi kancellár megfojtaná
                        egy kanál vízben. Stahrenberg herceg társasága, a Hohenzollernek,
                        Lobkowitzok, Salmok, Ditrichsteinek, Auerspergek, Fürstenbergek, az öreg
                        Golloredo, a hatalmas Wrbna lenézik és gyűlölik, és a pápa követe, Consalvi
                        kardinális azt mondja róla, hogy Európára nézve nagyobb veszedelem, mint
                        amekkora Napóleon volt. Evangelisti prelátus megesküszik, hogy a kancellár
                        nemcsak hogy pogány, de mint Ízisz, Ceresz és a szabadkőműves misztériumok
                        főpapja valósággal az Antikrisztus követe a földön. És az Antikrisztus
                        követe most Rembrandt rézmetszeteiben gyönyörködik, és ahogy ott ül, két
                        ablak között, a beözönlő napsugár fényében, szinte szerafikusan szép lesz
                        szüntelenül mosolygó arca.</p>
					<p>István gróf bármennyire is erőlködött, már nem tudta annyira gyűlölni
                        Metternichet, mint amennyire óhajtotta volna. Azt azonban elhatározta, hogy
                        minden kertelés nélkül megmondja neki a magáét. Bele is kezdett:</p>
					<p>- De én...</p>
					<p>- Csak semmi lovagiaskodás, semmi katonás dac. Én már tudom, hogy mit kell
                        önnek tenni.</p>
					<p>- Főméltóságod...</p>
					<p>- Csak semmi ellenkezés. Ne úgy vegye, hogy most a kancellár beszél egy lovas
                        kapitánnyal. Itt most mintha apa állna szemben a fiával.</p>
					<p>- Ó...</p>
					<p>- Ezzel is csak azt akarom megmutatni, hogy bízom önben. Ön kényes feladatot
                        kap. Nápolyba megy az én megbízásommal. Joachim király és Karolina
                        királyné... miért rázkódott össze?... Ah, már értem, Karolina... hát a
                        neveknek vannak ilyen titokzatos találkozásaik... ez a nevek misztériuma...
                        bennem ugyan semmiféle hajlandóság nincs az érzék feletti dolgokhoz, én
                        reális ember vagyok, egész működésem olyan reális, mint a kétszerkettő, de a
                        nevekben határozottan van valami misztikum... - de nem erről van szó. A
                        helyzet Nápolyban nagyon nehéz. Murat Joachimról az ember sohasem tudhatja
                        biztosan, hogy lelkében a királyi trónhoz való ragaszkodás vagy a Napóleon
                        iránt való hála erősebb-e. És a királyné... szép, okos és kitűnő asszony...
                        végre is legkisebb és legkedvesebb húga a császárnak, a helyzete kínos.
                        Szemmel kell tartani őket. Én ugyan legjobban azt szeretném... no mindegy...
                        az ön feladatát majd részletesen megkapja az osztályfőnöktől. Ne feledje el,
                        a nápolyi udvar önre nézve nemcsak hivatalos ténykedés színhelye lesz, de
                        valóságos lelki gyógyintézet. Karolina királyné elragadó; ott van most az
                        angol trónörökös felesége is; érdekes, viharos életű, nagyon izgató asszony.
                        A nápolyi udvar önnek mindennap új meglepetést nyújt, és ön egyszer még
                        hálás lesz nekem, amiért alkalmat adtam, hogy megismerje. No most, azt
                        hiszem, megértettük egymást. Én legalább tökéletesen megértettem önt. Kedves
                        barátom, nyugodtan rám bízhatja magát. Ön nekem nagyon rokonszenves, és
                        gondom lesz önre.</p>
					<p>- Köszönöm, de...</p>
					<p>A kancellár ekkor minden átmenet nélkül megkérdezte:</p>
					<p>- Tudja ön, kedves grófom, hogy mennyire gyűlöl engem az orosz cár? És mit
                        gondol, mit adna azért a porosz király, ha holnap egy Napóleon-imádó öreg
                        gránátos lepuffantana? Ismeri ön Talleyrand herceget? Ajánlom, hogy mindig
                        óvakodjék a sánta emberektől. Tudja ön, hogy a kongresszuson hogyan
                        emlegetnek? Ministre Papillon, Scapin de la Diplomatie, Comte de la Ballance
                        - hallotta ön valaha ezeket a gúnyneveket? El tudja ön képzelni, hogy
                        mennyire utál engem Humboldt, Stein vagy Capodistria?</p>
					<p>István gróf megdöbbent. Metternich mintha csak leolvasta volna arcáról a
                        gondolatait. Hogyan? Hát ez az ember belelát a mások agyvelejébe? Mondani
                        akart valamit, de a mosolygó embert nem lehetett félbeszakítani.</p>
					<p>- Ön azonban higgye el nekem, hogy ha mint ember beszélek, akkor szívem,
                        lelkem az ajkamon van, és inkább meghalnék, semhogy valakit egyetlen szóval
                        félrevezessek. Mint diplomatának természetesen néha alakoskodnom kell. Az
                        ember és a diplomata, az két különböző lény. Minden emberben két lélek
                        lakik, s mondhatom önnek, kedves grófom, hogy én jobban utálom magamban a
                        diplomatát, mint Talleyrand vagy Humboldt.</p>
					<p>István gróf szíve egészen átmelegedett.</p>
					<p>- De hercegséged...</p>
					<p>Metternich intett, hogy egyetlen szót sem!... Eltette a Rembrandt-féle
                        rézkarcokat, felállt az íróasztalától, és selyemharisnyás lábát egymásra
                        vetve, Istvánnal szemben mosolyogva leült egy karosszékbe.</p>
					<p>- Valamit még elfelejtettem.</p>
					<p>- Parancsoljon.</p>
					<p>- Ön, ugyebár az 1813-iki hadjáratban, Prágában pihente ki fáradalmait. A
                        Vörös Ház című katonai kórházban feküdt. Jól emlékszem? Ön ott
                        elbeszélgetett bajtársaival, és többek közt fiatalos meggondolatlansággal
                        olyan kijelentést tett, hogy Ausztria egy század eltelte után, minden
                        győzelme dacára széthull, mert részei egyenlőtlenek, és mindinkább
                        eltávolodnak egymástól. Ezt mondta, kedves kapitányom?</p>
					<p>- Ezt.</p>
					<p>- Szeretem, hogy ily katonás őszinteséggel bevallja. Önnek ez a
                        magánvéleménye, az enyém pedig kereken az ellenkezője. Nem akarok vitatkozni
                        önnel, csak éppen tudtára akarom adni, hogy előttem nincs sehol semmi titok.
                        Nekem is megvan a dolgokról a magam véleménye, önnek is lehet, de kérve
                        kérem - már csak atyjának, a nemes grófnak nyugalma érdekében is -, hogy az
                        effajta magánvéleményeit tartsa titokban.</p>
					<p>- De...</p>
					<p>- Semmi, semmi, kedves kapitányom. Az ügyet a magam részéről ad acta tettem.
                        Tehát semmi harag. Menjen nyugodtan Nápolyba, és... ah... jelentse ott a
                        királynénak, hogy hódolattal gondolok rá, és mindig számíthat lovagias
                        szolgálataimra.</p>
					<p>- Herceg úr...</p>
					<p>- Most pedig menjen békével, és vigyázzon magára a nápolyi udvarban. Karolina
                        királyné még mindig veszedelmes asszony.</p>
					<p>A herceg mosolyogva intett a szemével, mintha jelezni akarná, hogy vége a
                        kihallgatásnak. A kapitány összeütötte sarkantyúját, de ekkor Metternich
                        felkapta fejét, jobb kezének mutatóujjával a levegőbe bökött, s még egy
                        pillanatra visszatartotta Stefferlt.</p>
					<p>- Igen-igen, mi rendben vagyunk. Ami történt, megtörtént, egyet azonban a
                        lelkére kötök, kedves kapitányom. Most már legyen vége a komédiának.
                        Lichnovszky herceg is megbánta, hogy goromba kézzel belenyúlt ebbe az
                        érzékeny és kínos dologba, az ő fellépését a legnagyobb mértékben
                        helytelenítem, és véleményemből nem csinálok titkot sem előtte, sem
                        édesanyja, a tiszteletreméltó hercegasszony előtt. Tehát semmi
                        lovagiaskodás, semmi párbaj, ezt önnek Schwarzenberg herceg, mint legfőbb
                        katonai feljebbvalója, általam a leghatározottabban megtiltja. Értette,
                        kedves gróf? Magyarázkodjanak ki atyafiságos módon, mint rokonokhoz illik,
                        és aztán térjünk napirendre a dolog fölött. Megértette, gróf?</p>
					<p>- Igenis.</p>
					<p>A kapitány azonban ezt az igenist fogcsikorgatva és villámló szemekkel
                        mondta. A fiatal oroszlán, mint aminek Széchenyi grófot a bajor király
                        nevezte, behúzta karmait, és rettenetes erőfeszítéssel nyugalmat
                        kényszerített magára, de egész lénye lángolt és tiltakozott férfiúi
                        szabadságának meggátlása ellen. Metternichnek tetszett ez a magatartás,
                        odalépett a kapitányhoz, és hosszan mosolygott, megrázta izmos, barna
                        kezét.</p>
					<p>- Kedves Stefferl - mondta neki lágy, behízelgő, férfiakat és asszonyokat
                        egyaránt megejtő hangján -, kedves Stefferl, ha egyebet nem, nézd bennem az
                        idősebb, tapasztaltabb embert. Én mondom neked, hogy ez így van jól, éspedig
                        sógornőd, a grófné érdekében. Őróla van szó. Adieu, kedves Stefferl.</p>
				</div>
			</div>
			<div type="group">
				<head>
                    MÁSODIK RÉSZ
                </head>
				<div type="chapter">
					<head>1</head>
					<p>November 30-án utazott el Bécsből, december 10-én érkezett Nápolyba, március
                        4-én pedig meghallotta, hogy Napóleon kitört Elba szigetéről, s néhány száz
                        katonával ismét Franciaország földjére lépett. - No, ez éppen az én
                        kedvemre történt - gondolta szívdobogva. - Európa megint lángra gyullad, és
                        én, Isten engem úgy segéljen, belerohanok a tűzveszedelembe. Ha egy kicsit
                        kedvez a szerencse, ott veszekedem, s akkor rendben van minden. - Néhány nap
                        múlva boldogan hallotta, hogy Murat Joachim király, Napóleon sógora ki
                        akarja űzni az osztrákokat Itáliából - nem kell messze mennem a háború után,
                        a háború idejött hozzám -, március 11-én megszökött Nápolyból, és
                        szolgálattételre jelentkezett a milánói főparancsnokságnál. Innen levelet
                        írt édesapjának - a levél könnyed, tréfálkozó hangja után dehogyis sejtette
                        volna az öreg gróf, hogy fia majdnem öngyilkossági szándékból keresi a hadi
                        szolgálatot -, április kilencedikén pedig már előőrsön volt Bolognától
                        északra, Carpi mögött egy ritkás erdőszélen, dombok alján levő falucskában.
                        Kezdetben mintha mindenki összefogott volna ellene abból a célból, hogy ne
                        engedjék közel a tűzhöz. Schwarzenberg tábornagy - bizonyára apjának vagy
                        nővéreinek közbenjárására - maga mellé hívta futárjának; nem ment; gyűlölte
                        a herceget, aki szerencsétlenségének okozója volt, és félt attól a puha,
                        nyegle semmittevéstől, amely a főhadiszálláson várt volna reá. Ezredében nem
                        volt beosztása; látták, hogy egészsége gyenge, s a lelke tele van sötét
                        keserűséggel, féltették a csapatszolgálattól - ő kierőszakolta; megvásárolta
                        egy kapitánytársa századát, és belevetette magát a Carpi körül terjedő
                        mocsaras erdőbe. Három napig szakadt az eső; ruhája elázott és ronggyá
                        foszlott; nem volt egyetlen használható darab felszerelése; a lova
                        kidöglött, másikat vásárolt, az meg felbukott vele, s ő sántikálva, véres
                        arccal, zúzott izmokkal nyargalászott a fekete éjszakában, hogy ráakadjon
                        Murat Joachim király hadseregére. Az olaszok két oszlopban meneteltek az
                        Appenninek keleti lejtőjén a Pó vonala ellen. Az osztrák hadsereget annyira
                        meglepte a Napóleon visszatérésével előállott új helyzet, hogy Firenze,
                        Ferrara, Modena, Bologna kardcsapás nélkül lett Murat zsákmányává. Bianchi
                        osztrák altábornagynak három hét kellett, hogy csapatait összeszedje, és a
                        vecchiobellói hídfőnél ellenállást kíséreljen meg. Murat ekkor a Panaro,
                        majd a Reno folyó mögé vonult vissza, az osztrák sereg meg Bologna felől
                        folytatta az előrenyomulást a Chienti patak bal partján felfejlődő olasz
                        sereg ellen: István gróf ekkor már a bolognai kórházban feküdt lázban,
                        bekötött sebekkel, égő fájdalmak közepett. Tábornoka, Stahrenberg herceg
                        megtiltotta, hogy részt vegyen a hadjárat további folytatásában; maga is
                        érezte, hogy a halállal játszik, ha elhagyja a betegszobát. - Egy okkal
                        több, hogy megszökjem innen - gondolta lázas aggyal, és feltette magában,
                        hogy az első lehetséges alkalommal meg is szökik. Körülötte jobbról-balról
                        sebesültek és betegek fetrengtek a hevenyészett kórházi ágyakon. Az első
                        éjjel meghalt egy tiszt és kilenc közember, s ezt az apácák együgyű
                        közlékenységgel elmondták neki. Maga is égő testtel hánykolódott. Láza
                        percről percre magasabbra hágott, körülötte tehetetlen szánakozással álltak
                        a felcserek és ápolónők. Félrebeszélt, és hol káromkodott, hol
                        imádkozott.</p>
					<p>- Karolina! - nyögte lázálmai között.</p>
					<p>- Ez bizonyára a menyasszonya - súgta az apáca az orvos fülébe -, szegény kis
                        katona!</p>
					<p>És indítványozta, hogy papot hozassanak. A felcser káromkodott:</p>
					<p>- Kerítsenek inkább egy dézsa jeget!</p>
					<p>Jeges lepedőbe csavarták, és megtömték orvossággal. Ettől elkábult, és
                        látszólag elaludt. Melle zihált és sípolt.</p>
					<p>- Tüdőgyulladás - mondta egy beteg katona, aki a szomszéd ágyban feküdt. -
                        Ezt már ismerem. Így kezdődik mindig.</p>
					<p>Ő pedig mindezt hallotta és értette. A füle zúgott, nyilván a sok
                        orvosságtól, de a lázas állapotot nem találta kellemetlennek. Meghalok -
                        gondolta magában -, de hiszen ezért jöttem ide.</p>
					<p>A szobában csend lett, csak a súlyos sebesültek nyögtek keservesen. De ez sem
                        tűnt fel neki borzalmasnak. Úgy érezte, mintha valahova megérkezett volna. A
                        Karolina-eset után tulajdonképpen nyomban főbe kellett volna magamat lőnöm,
                        - gondolta egész nyugodtan -, de ez nagyon kellemetlen lett volna az
                        öregeknek és Karolinának. Mégis jobb volt Istenre bízni a dolgot. Az Isten
                        sokkal szebben és tapintatosabban tudja az ilyesmit elintézni. - Aztán
                        hirtelen átsuhant az agyán minden, ami az utolsó három hónapban történt
                        vele. Az egészben az volt a legrettenetesebb, ahogyan Karolina elbúcsúzott
                        tőle. - Stefferl, azért én a tied vagyok, és a tied is leszek
                        örökkön-örökké... - Egész életedben? - Csacsi! A halálom után is... És te? -
                        Ő felelni akart, de Karolina megcsókolta a száját. - Te sem tudsz tőlem
                        megszabadulni. Mindig, mindenhova elkísérlek. - Jó pajtásom leszel? -
                        Karolina összeráncolta a homlokát, és nagy, meleg, sötétkék szeméből mintha
                        túlvilági fény lobbant volna ki. - Nem - felelte keményen, és a fejét rázta.
                        - Hogy gondolod ezt? - Az asszony pedig ünnepélyesen és titokzatosan, mintha
                        valami esküszöveget olvasna, így folytatta: - Minden csókodban benne leszek;
                        ott állok közted és a többi asszony között; mindig eszedbe jutok,
                        valahányszor azt képzeled, hogy újra szerelmes vagy, és megkeserítek minden
                        cseppet, amellyel akár testi, akár lelki szomjúságodat akarod eloltani. -
                        Ezek a szavak nem ijesztették meg, sőt mámorba ringatták és
                        megrészegítették. Hát akar ő valaha mást szeretni, mint Karolinát? Hát nem a
                        legnagyobb gyönyör lesz elepedni az utána való vágyakozásban? Nevetett, és
                        megköszönte ezt a fenyegetést. Karolina azonban nem tudott nevetni. Azt
                        mondta: - A mi szerelmünk nem áldás, hanem átok. Mi még a síron túl sem
                        tudjuk egymásnak megbocsátani, hogy szerettük egymást. - Ez
                        megdöbbentette.</p>
					<p>Már az utazás alatt kezdte észrevenni, hogy Karolina jóslata beteljesedik.
                        Útjáról szép naplót akart írni Karolinának. De nem látott, nem hallott
                        semmit, csak a maga lelkének fájdalmas panaszait, vitatkozásait és
                        átkozódásait. Amikor elbúcsúztak, feltette magában, hogy új életet kezd:
                        természet és emberkéz alkotta remekmű, Itália klasszikus földje és
                        költészete lesz ezentúl a társasága, Karolina odaadta neki Dante, Boccaccio,
                        Petrarca, Torquato Tasso szép olasz kiadásait, Goethe olaszországi
                        útirajzait és Rousseau Nouvelle Héloïse-ét. Most be
                        kell vallania, hogy a könyveket kezébe sem vette. Nem érezte az utazás
                        gyönyörét, semmit sem látott a lombardiai tájak szépségéből, Velence képei
                        és Firenze álmatag, öreg palotái halálra untatták. Karolina volt az agyában,
                        a fülében, a szemében, Karolina elhomályosította előtte a napot, elállta a
                        füge- és olajfás, ligetekre való kilátást, a Pitti-palotát és a csillagos
                        eget. A Wörthi-tónál Goethe Werther-je jutott az
                        eszébe, akinek sorsa annyira hasonlatos volt az övéhez; egy fogadóban pénzt
                        váltott, és a kocsmárostól ezüstöt kapott, amelyet Paolónak hívtak. Paolo.
                        Pál. Testvérbátyja neve. A másik pénzdarabra ez a név volt vésve: Karolina.
                        Mi ez? Az ördög incselkedik vele? Pál és Karolina. Az egész természet s
                        minden, ami a földön található, csak azért van, hogy emlékeztesse őt Pálra
                        és Karolinára?</p>
					<p>Eszébe jutott, hogy Pál és Karolina sokat tervezgettek egy itáliai utazást,
                        amelyre őt is magukkal viszik. Szegény Pál, aki semmit sem tud, most is vele
                        akart jönni, és talán el is jött volna - gondolni is borzalom erre! -, ha
                        Apátiban hirtelen meg nem betegedik. Pál! Emlékszel, Palkó, hogy egy
                        szobában aludtunk tizenkét évig? Milyen borzas, gömbölyű, jó kis öreg
                        koponyád volt már akkor is, Palkó, és ha lecsúszott a hálóinged, mindig
                        feltűnt, hogy vállad, melled milyen barna, keskeny, de izmos - édes kis
                        Palkóm, milyen derék pajtás voltál, milyen pompásan összehazudtunk, ha apánk
                        részéről verés fenyegetett, tulajdonképpen ikertestvérek voltunk, mert nekem
                        előbb kinyílt az eszem, és már ötéves koromban utolértelek - Pál, Palikám,
                        Palkóm, mennyit beszélgettünk arról, hogy mint lesz, hogy lesz, ha
                        megnövünk, és szövetséget esküdtünk, hogy megvédjük egymást, ha nagyok
                        leszünk - na, ugyan én szépen elbántam veled, ahogy nagy lettem...
                        Karolina... Karolina... Pál... meg tudsz-e nekem valaha az életben
                        bocsátani, Pál?...</p>
					<p>Szerencsére magával hozta Miklóst, régi komornyikját, aki Szepességből való
                        német, kiszolgált katona, kiszolgált kocsis, kiszolgált vadász, vén dörmögő
                        medve, egy szót sem tud magyarul, de utálja Bécset és az osztrákokat. Sokat
                        beszél Rákócziról ez a német nyelvű kuruc, aki a magyarok virtusát is
                        eltanulta: ért a lóhoz, rettenetesen pipázik, nagyokat iszik és káromkodik,
                        de mindig józan, ügyes, hűséges, és amellett ezermester. Miklós nagy bajuszt
                        növesztett, a bajusza egészen zöld, az orra vörös, a haja majdnem fehér,
                        olyan, mint egy régi kuruc huszár, pedig csak kürasszír volt a Savoyai Eugén
                        ezredben. Mindig haragudott, és szörnyen restellte, hogy ökrös szekéren kell
                        utazniok, de őszintén elcsodálkozott, hogy a girhes, kócos, kajla ökrök
                        hegynek fel, hegynek le egyformán ügetnek, mint valami pónik. Miklós
                        különben állig felfegyverkezett, mert Róma és Nápoly között nemrég egy
                        futárt meggyilkoltak, egy generálist pedig kiraboltak. Szó volt arról is,
                        hogy a gazemberek miatt egy-egy mérföldnyi távolságban dragonyosok
                        őrködjenek a biztonságuk fölött, de ez ellen Miklós tiltakozott. - Higgye
                        el, méltóságos gróf, egy szál olyan magyar betyár, mint amilyen én vagyok,
                        húsz olasz csavargót is megeszik reggelire. - Miklós nagyon büszkén sorolta
                        magát a magyar betyárok közé. Az öreg nem félt, de István majd
                        megtébolyodott a félelemtől. Ah, nem az útonállók miatt. Pál és Karolina
                        árnya kísérte szüntelen, és sokszor azon a ponton volt, hogy visszafordul.
                        Úristen, mit csinálhat most Karolina?...</p>
					<p>Az ápolónő jeges tömlőt tett a homlokára. Néhány katona felébredt, elbődült
                        vagy káromkodni kezdett. Ő pedig megadta magának a szörnyű választ: Karolina
                        megcsal. Mit is tehetne mást? Egyedül van, tele keserűséggel és
                        szenvedéllyel. Lázadozik, szégyelli magát, és elégtételt keres. A
                        kongresszusi Bécs! Mindennap ünnepség, tánc, társasjáték, zálogosdi csókkal,
                        bújócskával, sugdolózással, szemérmetlen mozdulatokkal, tapogatásokkal...
                        verje meg az Isten azt a hülye, férfiatlan Schwarzenberg tábornagyot,
                        Christiane hercegasszonyt, a fúriát, Eduárdot, a becstelen gazembert!
                        Voltaképpen, ha igazi férfi volnék, visszafordulnék, és olyan vérfürdőt
                        rendeznék... nem... azt sem lehet, mert a vérfürdőbe legelőször is Karolina,
                        drága jó apám és anyám fulladnának bele... jaj! Felnyögött, és az ápolónő
                        kis keresztet írt a beteg homlokára.</p>
					<p>Aztán megint csend lett, és agyában az emlékek tovább kergetőztek. Amikor
                        Nápoly elé értek, szitált az eső. Miklós, a komornyik bosszúsan dörmögött: -
                        Ez az ocsmány olasz idő már azt sem tudja, hogy mit csináljon! - A vén
                        kürasszír mindent megszemélyesített, akárcsak a kőkorszak bálványimádója;
                        hogy haragudhassék, magát az időjárást is valami eleven szörnyetegnek
                        képzelte el. Hiába vigasztalta: - Hagyd el öreg, borúra derű! - Miklós
                        összehúzta a szemöldökét: - Azt mondom, hogy kár az egész útért. Ebből nem
                        lehet semmi jó, méltóságos úrfi. - Kötelesség! - Ki parancsolta? - A
                        kancellár! - Az öreg szolga összecsucsorította a száját, látszott rajta,
                        hogy minden vágya az volna: kiköpni és nagyot káromkodni. De nem mert. Csak
                        megvetőleg legyintett, és sajnálkozva nézett gazdájára. - Nekünk nem
                        parancsol semmiféle bécsi német hivatalnok - mondta németül, de olyan
                        lenézéssel, mintha a hottentottákról beszélne. - Bezzeg Rákóczi, az nem
                        engedelmeskedett! Haj, haj, ha én Stephan Graf von Széchenyi volnék... Aztán
                        megkérdezte: Hol vagyunk, méltóságos úrfi? - Nápolyban. - Ocsmány egy
                        fészek. Olyan sötét van, hogy az orromat sem látom. - Éjjel sehol sincs
                        világosság. - De itt mindig éjszaka van, mert örökké zuhog az eső. - No,
                        öregem, úgy látom, hogy neked most semmi sem tetszik. - Nem ám, mert
                        rosszkor jöttünk ide. Tavasszal kell ilyen helyre jönni. - Ejnye! Mit akarsz
                        tulajdonképpen? - Hát, ha már meg kell mondanom az igazat - hát mindennek a
                        gróf úr az oka. - Ugyan már miért? - Azért, mert engem idehozott, s még
                        mindig nem hajított ki a kocsijából.</p>
					<p>A beteg hol nevetett, hol meg kínosan felnyögött. Úgy szeretett volna
                        pihenni, aludni, meghalni is inkább, mint végigélni újra minden eseményt,
                        végigmondani minden szót, amit maga mondott vagy mástól hallott, oly
                        fárasztó volt ez az egyhangú, daráló felmondása rég hallott, kusza
                        mondatoknak... De nem lehetett abbahagyni. Látott, hallott mindent, ami
                        megtörtént vele, amit fel akart jegyezni a naplójába, de amit nem volt
                        kedve, ereje, ideje... most aztán egyre írja a naplót, nem, nem is írja,
                        hanem tollba mondja valakinek, az apácának vagy a felcsernek vagy Miklós
                        komornyiknak vagy magának a pokolbeli ördögnek, aki szakadatlanul nógatja:
                        tovább, tovább, szaporán, folytasd csak, mert elégsz a lázban, elpárolog a
                        véred, felfordulsz, mint egy döglött kutya, és nem lesz kész a napló. Mi?
                        Mit küldesz akkor Bécsbe Karolinának?</p>
					<p>És látta és hallotta és mondta, amit az ördög a falra festett vagy a fülébe
                        súgott.</p>
					<p>Egyszer végre mégiscsak Nápolyba értek: az eső is elállt, megvirradt,
                        kitisztult az ég, kisütött a nap, a lapos fedelű házak boldogan sütkéreztek
                        abban a langymeleg aranyzuhatagban, amely a kék égboltozatról csurgott le
                        Capua síkjára. Milyen különbség Bécs és Nápoly, észak és dél, német és olasz
                        között! (Sempre neve, case di legno, gran ignoranza, ma danari assai - ez
                        volt az első olasz mondat, amelyre megtanították.) A nápolyiaknak szomorú
                        fogalmaik vannak a hegyen túl fekvő északi világról: hó és hó mindenütt,
                        fából való házak, sok pénz, de semmi műveltség. A nápolyiaknak nincs
                        szükségük pénzre. Ők a napfényből élnek. Teherhordók, kocsisok, hajósok,
                        halászok lomhán és boldogan lődörögtek a kikötők partján és a mólókon. A
                        gyermekek Santa Luciából halat vittek be a városba, dagály alkalmával
                        összeszedték a tengerből kivetődött limlomot, s azzal meg gyümölccsel, lépes
                        mézzel és cukros süteménnyel kereskedtek. Szamaras emberek zöldséget hoztak
                        a városba; mások citrommal, jeges vízzel, ínycsiklandozó likőrökkel és
                        nyalánkságokkal kínálták a bámész népet. A mesteremberek kinn dolgoztak a
                        ház ajtaja előtt és - campagna felice - e boldog tájon boldog lazzaronik
                        élvezték az életet, és nyilván nem cseréltek volna a német-római szent
                        birodalom kancellárjával. Ezt látta másnap, s úgy megirigyelte a
                        boldogságukat... Mennyi életöröm, mily termékeny földek, napsütötte halmok,
                        szelíd erdőségek, árnyas ligetek, légies hegyek, kiterjedt vetések, mily
                        bősége a szőlőknek és olajfáknak, milyen nemes a juhok gyapja, milyen kövér
                        a bikák nyaka, mennyi tó, patak, forrás, tenger, mennyi kikötő! Maga a föld
                        is, amely ölét a munkálkodás számára mindenütt feltárja, messzire nyújtja
                        karját a tengerbe, hogy alázatosan szolgálatára legyen az embernek - mint
                        ahogy Pliniusból citálta neki egy öreg olasz tudós. Elmosolyodott.</p>
					<p>Az apáca keresztet vetett rá, félhangosan hálálkodott a Madonnának, és
                        megigazította betege fején a jégtömlőt.</p>
					<p>- Jobbra fordult a kapitány állapota - súgta egy arra menő
                        katonaorvosnak.</p>
					<p>Az orvos büszkén bólogatott:</p>
					<p>- Az én kezem alatt...</p>
					<p>...A terem végén az orvos keze alatt egy szegény huszár utolsót
                        sóhajtott.</p>
					<p>István gróf pedig a nápolyi utcákon látta az egyfogatú csézákat, amelyek
                        aranyozott faragásokkal, vérvörös színben virítanak, és látta az eléjük
                        fogott gebéket csinált virággal, vérpiros bojtokkal, aranyfüsttel cicomázva.
                        Némelyik fején kis zászlócska lengett, amely a saját tengelye körül forgott
                        futás közben.</p>
					<p>A beteg ajka mozogni kezdett, mintha ínycsiklandozó falatot rágicsálna.
                        Lázálmában csakugyan evett; rákokat, osztrigákat, kis tengeri pókot szép
                        kosárkába rakva, zöld levelek között. Látott boltokat, amelyekben hüvelyes
                        veteményt, narancsot, szárított fügét és datolyát árulnak, s látta a nápolyi
                        utcagyerekeket, amint tekintetük sóvárogva tapad e gyönyörűségekre. Aztán
                        hangosan felkacagott az ökrök, borjúk, bárányok láttára, amelyek oldala és
                        combja erősen be volt aranyozva. Óriási füzérek csüngtek az utcán keresztül
                        piros szalagokkal körülfont, aranyozott kolbászokból; a kirakatokban pedig
                        megkopasztott pulykák, amelyekbe hátulról piros zászlókat tűztek. Egy
                        szamárkaraván gyümölccsel, kappannal és báránnyal megrakodva ballag a
                        városon át, és óvatosan kerülgeti a tojáshalmokat, amelyek oly nagyok, hogy
                        ennyi tojást egy rakáson sohse képzelt volna. És mindehhez hozzájárult, hogy
                        trombitás rendőrlegények nyargalásztak keresztül a városon, és minden téren
                        vagy utcakereszteződésnél kihirdették, hány ökröt, borjút, bárányt, disznót
                        fogyasztottak el aznap a nápolyiak.</p>
					<p>Emlékszik, hogy december első napjai kissé hűvösek voltak, de a nap a déli
                        órákban erősen tűzött. Balfelől a Vezúv csendesen pipázott, az évszázados
                        vár megfeketedett köveivel komoran nézett a városra. Az öböl olyan kék volt,
                        mint az ég, csak selymesen fodros, mint valami brokát. Messziről látszott
                        Ischia szigete, titokzatos romjaival, egykor királynők szerelmi búvóhelye
                        vagy börtöne, a sors változandósága szerint. Sorrento árnyékba borult
                        sziklapartjai felől enyhe szél fújdogált.</p>
					<p>...A beteg arca megvonaglott. Pillanatra magához tért, felébredt,
                        körülnézett, látta, hogy kórházban van, s vonásai eltorzultak a
                        haragtól.</p>
					<p>- No, mi lesz már, no? - kérdezte németül, hangosan, zihálva.</p>
					<p>Az apáca vigasztalni akarta:</p>
					<p>- Semmi baj, lelkem, kapitánykám. Túl vagyunk a krízisen Isten
                        irgalmából.</p>
					<p>- De én nem akarok meggyógyulni - reszketett a beteg vérpiros szája.</p>
					<p>- Félrebeszél - dörmögött a szomszéd sebesült. - Ezt is ismerem. Nem viszi
                        már soká.</p>
					<p>- Barom! - rivallt rá az orvos a terem sarkából, ahol keze alatt már a
                        tizedik huszár halt meg.</p>
					<p>- No, mi lesz már, no - ismételgette a kapitány, mintha a halált nógatná,
                        hogy ne késlekedjék.</p>
					<p>Aztán újra félálomba zuhant, és folytatta a napló diktálását. Most már
                        mindenképpen le akarta magáról rázni ezt a lelki terhet, de nem tudott
                        megbirkózni vele. Sőt egy újabb kényszer ragadta hatalmába. Levelet kezdett
                        írni Karolinának, mert eszébe jutott, hogy az inge alatt, kis lapos marokkói
                        táskában őrzi Rolly leveleit, amelyeket Nápolyban kapott. Nyolc levél volt
                        ott, szépen összehajtogatva, megszámozva, leragasztva, lepecsételve. Amikor
                        hadba vonult, nyakába kötötte, és az erszény puha bőr borítékára ráírta:
                        “Halálom után elégetendő.” Most delíriumában megtapogatta, hogy nem
                        vesztette-e el. Megvolt, hála isten. A levélcsomó ott feküdt a szívén, s úgy
                        érezte, hogy a szívével ki tudja betűzni a levelek tartalmát. Lássuk csak,
                        hogy tud a szívével olvasni? Egy darabig kínlódott vele, aztán megadta
                        magát. Nem megy a dolog. Abbahagyta. Inkább írok neki - gondolta magában, és
                        már írta is, hogy Rollykám, egyetlen, gyönyörű, örök szerelmem... nem, ez
                        nem lesz jó, hátha más kezébe kerül a levél... tehát csak rokoni hangon,
                        édes Karolina, hála isten, baj nélkül érkeztem Nápolyba...</p>
					<p>Nos, tehát nem napló, hanem levél. Karolina bizonyára kíváncsi a nápolyi
                        állapotokra. Folytassuk, kérem - szólt az apácához, aki nem értette meg ezt
                        a furcsa parancsot. De mindegy volt, hogy megérti-e vagy nem, az ő agya
                        tovább dolgozott, és diktálta a levelet, amelyet nem írt le senki, és nem
                        fog megkapni a címzett soha.</p>
					<p>...Nápoly nem nagyon sóvárog a régi Bourbon-dinasztia után. Murat Joachimban,
                        a kocsmáros fiában, a rettenthetetlen lovas hadvezérben és Bonaparte
                        Karolinában - Istenem, ő is Karolina! - nagyon kedvére való uralkodópárt
                        kapott. Még a rettenetes orosz hadjárat is csak a Joachim király feje körül
                        szövődő legendákat gyarapította. Úgy látszott, mintha egy új hősköltemény
                        készülne a nagy visszavonulásból, egy új Odüsszeia a gascogne-i hadisten, a
                        félelmetes kentaur hősiességéről. A nápolyiak cseppet sem ütköztek meg azon,
                        hogy amikor Vilnából neki is menekülnie kellett, rengeteg málhakocsijában a
                        fosztogató kozákok mázsaszám találtak illatszereket, esszenciákat, szagos
                        kenőcsöket, egy kurtizánhoz méltó egész felszerelést, amelytől Vilna
                        napokig szagos volt, mert a kozákok fenékig ürítették a parfümös üvegeket,
                        és a pomádét kenyérre kenve zabálták, mint valami mennyei nektárt és
                        ambróziát. Joachim királyt a nápolyi asszonyok is kitüntették, s a forróvérű
                        gascogne-i csak ritkán tudott ellenállni a fekete szemű és buja
                        szépségeknek. Ez azonban csak olyan botlás volt, mint aminő a legigazibb
                        emberrel is megtörténik, ha nem is naponta hétszer, mint az írás mondja.
                        (Bocsáss meg, kedves Karolina, ezért a frivol szójátékért.) Viszont az is
                        igaz, hogy Joachim király egyetlen asszonyt szeretett életében, mégpedig a
                        feleségét, aki a maga tizenöt esztendős fiatalságával, csodálatos, nagy,
                        ártatlan szemével, szőke hajával, finom kis kezével-lábával, tökéletes fehér
                        fogsorával, szűziesen nyúlánk termetével, mint a jókedv és báj istennője az
                        első szempillantásra meghódította. A királynő, sajnos, most már kissé
                        elhízott, csípője elszélesedett, felsőteste megpuhult, és lelke túlságosan
                        erélyessé és gőgössé vált. Murat azonban így is rendületlenül szereti, és őt
                        szereti egyedül a világ minden asszonya között. Édes Karolina, őszintén
                        fájlalom, hogy ellene kell harcolnom e derék, buta hősnek, akit még azért is
                        sajnálok, mert a felesége túl gyorsan kiábrándult a vállig érő, göndör
                        fürtökből, az aranyhímzésű, ábrándos királyi díszruhából és a messze lengő
                        színes strucctollakból. A királyné nem szereti az olaszokat sem, a
                        nápolyiakat sem, csak egyetlenegy embert szeret, mégpedig La Vauguyon
                        tábornok szárnysegédet. A király ezt sokáig nem tudta. Most már tudja.
                        Rettenetes dolog az, kedves Karolina, amikor a férj rájön, hogy... az
                        istenért, drága Karolina, mit gondolsz, Pál sejt valamit abból...
                        hogy...</p>
					<p>A beteg megmozdult, felhördült, és ledobta magáról a jeges ruhát.
                        Kétségbeesetten kiáltozni kezdett:</p>
					<p>- Várjatok, ne küldjétek így el, az utolsó sort ki kell törölnöm...
                        jaj!...</p>
					<p>Nagyot sóhajtott, és visszaesett a párnájára.</p>
					<p>Az apáca kétségbeesetten rohant a beteg ágyához. A szomszéd ágyból kiszólt a
                        sebesült:</p>
					<p>- Ne vesződjék vele, anyám, ennek már vége. Alászolgája.</p>
					<p>Orvos nem volt sehol. Az apáca égő gyertyát tett Stefferl kezébe, letérdelt
                        az ágya elé, és elmondta a haldoklók lelkiüdvösségéért szóló imádságot.</p>
					<p>Amikor megvirradt, hirtelen felmozdult a beteg, kiugrott a szoba közepére, és
                        a ruháit kérte:</p>
					<p>- Kutyabajom sincs. Hol van a lovam?</p>
					<p>Erőszakkal kényszerítették vissza az ágyba.</p>
					<p>Aznap elég csendesen viselkedett. Délelőtt rövid, de mély álma volt, tejet és
                        húslevest ivott, majd szempillái ismét lecsukódtak. Estefelé elölről
                        kezdődött minden. Most már nem is viaskodott az írási kényszerrel, sőt öröme
                        volt, ha sikerült szépen és okosan kifejezni gondolatait. Kedves Karolina -
                        diktálta olyan gyorsan, ahogy csak tudta -, nem is hinnéd, a császár húga
                        milyen büszke volt arra, hogy őt is felségnek szólítják, akárcsak
                        Joséphine-t, Mária Lujzát, Ludovika császárnét vagy Jelizaveta
                        Alekszejevnát, az orosz cár feleségét. Büszke volt azonkívül hódításaira,
                        műgyűjteményére, a tudósok és művészek rajongására, szép kezére és kicsiny
                        lábára és vakító fogsorára is, de semmire sem volt olyan büszke, mint arra,
                        hogy neki egyéni illatszere van. Olyan, aminő ezen a földkerekségen egyetlen
                        teremtett asszonynak sincs, mert ezt ő komponálta, mint egy zeneművet, ez a
                        parfüm az ő saját lelkének kipárolgása, ezt az illatszert rózsavízből és
                        mósuszból ő alkotta, s abba a maga halhatatlan lelkét lehelte bele -
                        akárcsak te a magadét, kedves Karolina, a te illatszeredbe. Ezt az
                        illatszert Szentivánéji álomnak nevezte el, mert éppen akkor több
                        Shakespeare-darabot játszottak a nápolyi udvari színházban, sőt mint
                        tehetséges műkedvelő - amire szintén felette hiú volt - a palota házi
                        színpadán maga is játszott a Szent Iván-éji tündérmesében. Akárcsak te,
                        drága Karolina. Meg kell adni, hogy parfümje csodálatos, álomba ringató és
                        elvarázsoló illat volt, akárcsak a tömjén és mirha és ámbra és minden keleti
                        jó szagú olaj és füstölő. Ezzel volt tele a haja, ruhája, ezt illatozta a
                        bőre, a lehelete, ez lengett és úszott a Palazzo Reale függönyei és
                        szőnyegei között, s ha valahol a királyné megjelent, mindenki belélegezte őt
                        húsz lépés távolságból, ötven vagy száz asszony közül, akárcsak téged, édes
                        Karolina.</p>
					<p>Murat pedig halálosan szerette a Szentivánéji álom költőjét - ó, nem
                        Shakespeare-t, akinek a nevét sem hallotta, hanem -, a szőke, fekete szemű,
                        rózsaszín selyemmuszlin ruhában pompázó Bonaparte leányt, akiből egyszer még
                        spanyol királyi vagy talán császári felség is lehet, mit lehet tudni! Murat
                        féltékenykedett, de azért jó és gyengéd maradt. Mindenkit és mindent
                        szeretett, a császárt, a minisztereit, a tábornokait, a katonáit, a
                        parasztjait, a lovait és a vadászkutyáit, és boldog volt, hogy szerethette
                        őket. De legjobban szerette főhadsegédét, La Vauguyon tábornokot. Éppen úgy,
                        mint ahogy Pál engem szeret legjobban minden rokona és barátja közül -
                        kedves Karolina. Bizonyára tudod, hogy Napóleon lemondása után a bécsi
                        kongresszus meghagyta Murat-t a trónon, s a derék gascogne-i fickó most már
                        biztosra vette, hogy sem égi, sem földi hatalom meg nem fosztja őt a
                        koronától. No, ezt meg kell hogy mondjam La Vauguyonnak, hadd örüljön ő is -
                        lelkendezett boldogan a király, és sebtében elindult a palota északi
                        szárnyába, ahol a főhadsegéd lakott. A palotában mindenki aludt, csak a
                        lépcsőkön és a folyosók kanyarulatánál virrasztott egy-egy udvari zsandár. A
                        hold bevilágított az ablakokon. A tenger messziről morajlott. Vagy talán a
                        Vezúv? A főhadsegéd előszobájában egy álmos altisztet talált. - Itthon van
                        a gazdád? - Nincsen, királyi felség. - Hol van? - Nem tudom, felség. - Murat
                        egy pillanatig gondolkodott. Aztán elhatározta, hogy levélben írja meg a jó
                        hírt, s a levelet La Vauguyon ágyára teszi. Égő kandeláberrel a kezében a
                        zsandár bevezette őt a főhadsegéd hálószobájába. A hálószoba ajtaja kinyílt,
                        és a király félájultan tántorodott meg. - Fiam, rosszul vagyok. - Egy pohár
                        konyakot, felség? - Nem kell nekem semmi. Visszamegyek, fiam. - A zsandár
                        alig tudta őt a lépcsőn levonszolni. A király egész testében didergett és
                        verejtékezett. A kapuban megkérdezte: - Ki volt a gazdádnál ma este? - Nem
                        láttam senkit, felség. - Derék fiú vagy - nyögött keservesen a király, aki
                        most már itt lenn, a lépcsőcsarnokban és a folyosón is érezte a Szentivánéji
                        álom átkozott illatát. Ilyen illatszere csak egyetlen nőnek van Nápolyban -
                        Karolina, Karolina, neked is olyan jó szagod van, aminő egyetlen asszonynak
                        sincs Bécsben... Bécsben?... sehol ezen a kerek világon, édes, édes, édes
                        Karolina.</p>
				</div>
				<div type="chapter">
					<head>2</head>
					<p>...Harmadnap egyfolytában tizenhat órát aludt. Május elsején hajnalban
                        felébredt, bőségesen megreggelizett, lemosta magát, elszívott egy
                        pipadohányt, s az apácának pénzt adott, hogy égessen gyertyát a Madonna
                        szobra előtt, ajándékozza meg a kórház sebesültjeit és Szent Antal
                        szegényeit.</p>
					<p>- No pajtás - szólt a mellette fekvő huszárhoz - alászolgája?</p>
					<p>A huszár nem felelt. Stefferl föléje hajolt, és figyelmesen nézte. Aztán
                        keresztet vetett magára, és elmondta azt a kis imádságot, amelyet
                        gyermekkorában tanult a megholt hívek lelki üdvösségéért.</p>
					<p>- Alászolgája - rebegte búcsúzásul, és sápadt, beesett, barna arcán
                        végigcsorgott egy könnycsepp. - Az örök világosság fényeskedjék neki.</p>
					<p>Miklós, a komornyik lélekszakadva cipelte a holmit - pokrócot, sátrat, tábori
                        konyhát, pléhtányérokat, tálat, tepsit, hat pár evőeszközt, szalvétákat és
                        két utazótáskát - amiket Bolognában hirtelen bevásárolt a további
                        háborúskodásra.</p>
					<p>- Na, hát mehetünk - szólt zordon bosszankodással -, úgyis tudom, hogy a gróf
                        úrnak itt nincs maradása.</p>
					<p>- Gyerünk! - sóhajtott Stefferl.</p>
					<p>- Meddig tart még ez a komédia? - célzott Miklós megvető kicsinyléssel a
                        csetepatékra.</p>
					<p>- Tíz esztendeig - felelte komolyan Stefferl, és megtapogatta keblén a
                        bőrtáskát, amelyben Karolina levelei voltak.</p>
					<p>Elhagyta a kórházat, és másnap a Chienti folyócska bal partján, Tolentino
                        község határában átvette a második századot, amely a Batthyány gróf vezetése
                        alatt álló első századdal a hadseregcsoport legszélső jobbszárnyán állott. A
                        járőrök jelentették, hogy a századdal szemben Murat királynak egy lovas- és
                        egy gyalogosezrede áll támadásra készen, s a támadást balról két
                        lépcsőzetesen felállított dzsidásszázad fedezi.</p>
					<p>István gróf a második századdal a jobbszárny legszélső pontján egy hosszú,
                        keskeny földhorpadásban mint tartalék vesztegelt. Az idő szép volt,
                        gyönyörűen sütött a májusi olasz égboltozatról a délelőtti nap. Friss
                        lombozatú fák és bokrok takarták el a huszárokat, akik alig tudták féken
                        tartani izgatott lovaikat; az ágyúk bömbölése, puskák ropogása ember és
                        állat idegeit felkorbácsolta. Néha egy-egy ellenséges golyó a lovasok feje
                        fölött zúgott el a levegőben; ágak és gallyak recsegtek, és a lombok,
                        amelyeket elsodort a golyó, a légáramlatban egy ideig forogva, majd lassan
                        szállingózva hulltak a csapatra. Miklós a tartalék mögött kuporgott, és
                        gazdája vezeték lovát tartotta kantárszáron.</p>
					<p>István a nyakában lógó bőrtáskát tapogatta. Megvan, itt van a szívemen, a
                        többi nem érdekel - mondogatta magának valami régen érzett boldog mámorban.
                        - Halálom után elégetendő... - nos, azt hiszem, nemsokára elégnek a te
                        gyöngybetűid, drága Karolina, meghalok érted...</p>
					<p>Égett az agya, reszketett a szíve. Mi ez? Halálfélelem, vagy újra hatalmába
                        kerített a láz? Kezdek megőrülni? - Megtapogatta homlokát. Tüzes volt és
                        száraz. Torka is száraz volt, egész teste égett. A füle zúgott. Ágyúgolyó
                        csapott le előtte, s arcába szórt földet, faleveleket, leszáradt ágakat,
                        majdnem megfúlt a szájába tóduló portól. Zsebkendővel törölte le az arcát, s
                        a zsebkendő véres volt; gyomra émelyegni kezdett. Lova felhorkant, és egész
                        testében remegve kapálódzott. A huszárok káromkodtak. Egy futártiszt
                        vágtatva közeledett.</p>
					<p>- Rittmeister Graf von Széchenyi! - hallotta a lihegő tiszt hangját.</p>
					<p>István gróf a tiszt elé vágtatott. Megtudta, hogy az ellenséges csapatok két
                        oszlopban hömpölyögnek Stahrenberg herceg ütegei felé.</p>
					<p>- Roham?</p>
					<p>- Tüzérségünk még tartja magát.</p>
					<p>- Előre?</p>
					<p>- Ellenkezőleg. A tüzérség fedezete alatt lassan hátrálni.</p>
					<p>István felordított:</p>
					<p>- Elég volt! Nem megyek hátra!</p>
					<p>Ebben a pillanatban az ágyúk elhallgattak. István gróf felugrott a horpadás
                        peremére, amely a századot eltakarta. Látta, hogy Murat gárdaezrede vágtat
                        feléjük. Rettenetes csend volt körülötte, csak a lovak patái dübörögtek a
                        kemény, köves talajon. Huszárjai némán meredtek parancsnokukra, a lovak
                        táncoltak, a kardok és zablák csörögtek, az egész század ideges remegésben,
                        lihegve várta a történendőket. István gróf szívét valami forró, ábrándos
                        boldogság járta át. Végre! Karolina! - sóhajtotta majdnem önkívületben, és
                        riadót fúvatott.</p>
					<p>Aztán alig tudta többé, hogy mi történik vele. Csak az ütközet után hallotta,
                        hogy a riadóra ugyancsak rohamot vezényelt a mellette veszteglő Souvent
                        kapitány és a jobb szélen álló Batthyány János alezredes is. Ezek azt
                        hitték, hogy Stahrenberg hercegtől jött a parancs. A három század, mint a
                        fergeteg, úgy rohant Murat gárdaezredére. István gróf érezte, hogy golyók
                        fütyülnek el mellette, valami csattant a csákóján, aztán mellbe vágták - nem
                        tudta, golyó-e vagy kard -, éppen ott, ahol Karolina bőrtáskája lógott a
                        nyakában. Látta, hogy egy huszárja kivált a sorból, előrevágtatott. Aztán ő
                        is belesodródott a nyerítő, ugrándozó lovak tömkelegébe, és vadul és részeg
                        gyönyörűséggel vagdalódzott; emberek, állatok hörgése, káromkodás, jaj
                        kiáltások és ujjongás zűrzavarában vakon, süketen verekedett, s szemében ez
                        az egész dolog éppenséggel nem félelmetes élethalálharcnak, hanem duhaj
                        orgiának tűnt fel. Csak néhány percig tartott az eszeveszett tusa, és az
                        olasz gárdaezred nagy része vérében fetrengve ott maradt a földön, a többi
                        pedig rémült futásban keresett menekvést. Ebben a pillanatban érezte, hogy
                        lova térdre bukik, majd lassan féloldalt fordul. Lovas és ló elnyúltak a
                        földön.</p>
					<p>A nap már nyugvóra hajolt, amikor kinyitotta a szemét, és hallotta, hogy
                        valaki aggodalmas hangon szólítgatja:</p>
					<p>- Gróf úr, az istenért...</p>
					<p>- Te vagy az, Miklós? Mi történt velem? Hol van a lovam?</p>
					<p>Az öreg kürasszír örömében nagyot káromkodott:</p>
					<p>- Ördög vigye a lovat, gróf úr.</p>
					<p>István gróf a nyakát tapogatta:</p>
					<p>- Hol a táskám?</p>
					<p>- Ihol van, ni - vette ki kabátja zsebéből az öreg legény -, ennek a
                        bugyellárisnak köszönhetjük az életünket. De okosan tettük, hogy ilyen
                        alaposan megtömtük bankópénzzel. Egy az, hogy nem ment át rajta a kard
                        hegye, más pedig, hogy takaros áldomást csaphatunk az egészségünkre. Egy
                        kis pálinka... no... fogjuk csak két kézre a kulacsot, gróf úr.</p>
					<p>István gróf halkan dörmögött magában:</p>
					<p>- Karolina, jó kis pajtásom, te ugyancsak odaálltál közém és a halál közé. Én
                        ugyan jobban szerettem volna... - de nem folytatta a megkezdett mondatot.
                        Apjára és anyjára gondolt. Mégis szívtelenség lett volna őket
                        megszomorítani.</p>
					<p>Éjszaka mind a két részen szüneteltek a csatározások. István Batthyány János
                        gróf sátrában egyfolytában hajnalig aludt. Dobpergés és trombitaszó
                        riasztotta fel, a század újra előrenyomult, hogy nyugtalanítsa az
                        olaszokat. Nemsokára megeredt az eső, és délre már mind a két sereg bokáig
                        besüppedt a sárba. Az ellenség, úgy látszik, erősítést kapott, mert
                        időközönként támadásba ment át. Egész nap hullámzott a hadiszerencse, kevés
                        áldozattal, de annál megerőltetőbb csúszás-mászással a vízmosásos,
                        szakadékos parton. Bianchi tábornok végiglovagolt az arcvonalon, és kiadta a
                        parancsot, hogy az éjszaka leple alatt koncentrikus támadást kell intézni az
                        észrevehetőleg gyengülő olasz hadosztály ellen.</p>
					<p>István gróf lázasan, betegen, mámorosan a sok bortól és pálinkától, százada
                        élén újra belevetette magát az ütközetbe. Most már nem akart meghalni;
                        győzni akart; bámulatba akarta ejteni a tábornokot és tiszttársait; úgy
                        érezte, hogy ameddig Karolina leveleit magánál hordja, nem érheti semmi
                        veszedelem. Május 4-én az ellenséges ezredek megkezdték a visszavonulást. A
                        visszavonulást Murat legkeményebb öreg legényei, a vértes testőrök fedezték.
                        Ezekkel került össze István gróf százada. Rettenetes küzdelem volt ez. A
                        testőrezred hatszor egymás után rohamozott, az ő huszárjai mind a hatszor
                        visszakergették; több mint egy óráig tartott ez az elszánt tusa. A hetedik
                        támadás után a vértesek hanyatt-homlok rohantak visszafelé a Civitanova felé
                        vezető úton. István egész Macereta községig üldözte őket.</p>
					<p>Közben kiderült az ég, kiragyogtak a csillagok, és elcsendesedett a
                        tolentinói harctér. Az olasz hadsereg tökéletes vereséget szenvedett, a
                        csapatok eldobálták fegyvereiket, sorsukra hagyták a poggyászkocsikat és az
                        egész tábori felszerelést. Az osztrák csapatok teljes rendben követték őket,
                        hogy pillanatnyi nyugvást se hagyjanak nekik. Az ő százada legelöl ügetett,
                        és a menekülő csapatokat megtizedelte. Az egész hadjáratban ez volt a
                        legvéresebb nap. Hajnalig tartott ez a hajtóvadászat, s csak másnap reggel
                        küldték a századot hátra, tartalékba.</p>
					<p>- Stefferl, mibe fogadsz velem, hogy Mária Terézia-rendet kapsz az
                        őrültségeidért? - incselkedett vele Batthyány alezredes.</p>
					<p>- Vagy esetleg lecsuknak, amiért nem engedelmeskedtem.</p>
					<p>Most nyugtalanabb és betegebb volt, mint az ütközetben. Érezte, hogy
                        egészsége súlyosan megrongálódott. Ezt el is panaszolta sógorának, az
                        alezredesnek. Az rá akarta beszélni, hogy kérjen szabadságot.</p>
					<p>- Azon kezdem, hogy tulajdonképpen nem is lett volna szabad elhagynod a
                        bolognai ispotályt, Stefferl. Vagy mentél volna vissza Milánóba, a
                        főhadiszállásra.</p>
					<p>- Ah, ez nem jutott eszembe - felelt keserű fintorral Stefferl. - Pedig így
                        hamarabb megkaptam volna a Mária Terézia-rendet.</p>
					<p>És majdnem a feje búbjáig húzta fel bozontos szemöldökét. Közben keservesen
                        nyögött.</p>
					<p>- Nem ezek a hitvány csetepaték vertek le a lábamról, János.</p>
					<p>- Inkább a nápolyi csaták? - kérdezte a három hónapos dorbézolásra célozva az
                        alezredes.</p>
					<p>István gróf bűnbánóan bólintott:</p>
					<p>- Nem tehetek róla. Ostoba barom vagyok. Nem gondolod?</p>
					<p>Batthyány János gróf alezredes köpcös termetű, vörös képű, szeplős, szőke,
                        kopaszodó emberke volt. Világoskék szeméből mindig derű és szeretet
                        csillogott. Most, amikor látta, hogy a fiú őszintén elkeseredik, atyáskodó
                        hangon vigasztalta:</p>
					<p>- Ne búsulj, pajtás. Nemsokára otthon leszünk Bécsben, s akkor kikúrálhatod
                        magad a nápolyi asszonyokból. - Hirtelen hahotára fakadt: - Emlékszel az
                        angol trónörökösnére?</p>
					<p>István gróf elmosolyodott.</p>
					<p>- Volt vele kalandod?</p>
					<p>A fiatal kapitány sértődötten kapta fel a fejét:</p>
					<p>- Minek tartasz te engem?</p>
					<p>- Nono. Csak úgy mondom. Sokan szeretik a nagy keblű asszonyokat. És te éppen
                        aznap érkeztél Nápolyba, amikor Murat király jelmezbált adott az angol
                        trónörökösné tiszteletére...</p>
					<p>István grófnak eszébe jutott, hogy akkor öltötte magára először a IV. György
                        angol régens hercegről elnevezett huszárok egyenruháját, a sújtással
                        gazdagon kihányt, zöld dolmányt, feszes magyar nadrágot és ezüstsarkantyús
                        lakkcsizmát, amelyben izmos, arányos alakja pompásan érvényesült. A bálban
                        mindenkinek feltűnt. Bemutatták Murat királynak és a királynénak, a
                        szeretetreméltó és elegáns Bonaparte Karolinának. Aztán bemutatták a régens
                        herceg feleségének. Azt is Karolinának hívják; úgy látszik, ez a név úgy jár
                        utána, mint valami kérlelhetetlen memento. Az angol régens herceg felesége
                        kiábrándítóan közönséges, nagydarab asszony volt, közel az ötvenhez, és
                        óriási keblei majd szétfeszítették azt a mitológiai jelmezt, amelyben
                        Hügieia istennőt akarta ábrázolni. A hercegnő mellett öles magasságú, fekete
                        hajú, sötét szemű és sötét arcú olasz fickó hányta-vetette magát,
                        fantasztikus egyenruhában, máltai kereszttel, mint valami lovász, akit
                        álarcosbálra kiöltöztettek. Della Francini báró - így mutatták be a vastag
                        combú, vad tekintetű gladiátort - nemrég még csakugyan lovász volt, s csak
                        két éve tölti be a cicisbeo szerepét a szerencsétlen hercegasszony mellett.
                        A gyomra most is felémelyedik, ha erre a két emberre gondol. Egyébként nem
                        tudná megmondani, Murat kísérete volt-e nevetségesebb, vagy az angol
                        hercegasszonyé. Gallo márki, a nápolyi király külügyminisztere bíborban és
                        hermelinben pompázott, mint egy színpadi Lear király, a főkamarás pedig
                        talpig fehérben, kis hegyes bajusszal és kecskeszakállal, mint IV. Henrik.
                        Az apródok arannyal hímzett, kék selyemkabátkában és fehér selyemtrikóban,
                        kései rokokófigurák vagy inkább örömlegények, akikre nézni is undorító volt.
                        Csak úgy hemzsegtek a hercegnők, márkinők, grófnők - a királyné udvarhölgyei
                        -, de neki csak egy egészen fiatal leányka tetszett, csinos, helyes kis
                        majom, a kis Avalos hercegnő, a nápolyi király unokahúga. A teremben
                        fülsértő volt a zaj, fecsegés, sarkantyúpengés, poharak és evőeszközök
                        összecsengése, valódi olasz sokadalom, sürgés-forgás és lelkendezés.</p>
					<p>- Hát Ompteda báró? - kérdezte Batthyány János gróf széles nevetéssel.</p>
					<p>Stefferl bólintott:</p>
					<p>- Az a hannoveri fickó nagyon tiszteletlenül beszélt az angol
                        trónörökösnéről, de annál lelkesebben magasztalta Györgyöt, az urát, aki
                        ugyan kissé könnyelmű, tékozló és kicsapongó legény, de hát már Shakespeare
                        kora óta divat, hogy a walesi herceg szereti az erős italokat, a nagy testű
                        asszonyokat, a versenylovakat és az agarakat. György pedig mindezekben
                        messze felülmúlja összes elődeit. Legkedvesebb barátja Fox, aki nagyon sokat
                        iszik; aztán Sheridan, aki hihetetlenül bírja a bort, nemkülönben Grey, aki
                        többet iszik, mint az első kettő együttvéve, és végül Pitt, aki annyi
                        alkoholt fogyaszt, mint senki a világon. És ezeket az urakat György herceg
                        mind az asztal alá issza. Nyilvánvaló tehát, hogy a legkülönb ember
                        Angliában.</p>
					<p>- Szép kis társaság - nevetett az alezredes. - Egyébként azóta megbízható
                        értesüléseket szereztem a te barátodról.</p>
					<p>- Ugyan?</p>
					<p>- Ompteda báró hitvány kalandor, aki a régens herceg pénzén a felesége körül
                        teljesít kémszolgálatot, hogy adatokat gyűjtsön a válóperhez.</p>
					<p>- Csakugyan?</p>
					<p>- A régens herceg pedig a földkerekség legaljasabb gonosztevője. Semmire sem
                        való, nem törődik sem a közügyekkel, sem a hadsereggel, sem a
                        tengerészettel, egyedül csak szeretőivel és cimboráival. Már tizennyolc éves
                        korában összeadta magát egy Robinson Mária nevű kültelki színésznővel. A
                        következő évben Ardenberg grófnő hálójába került, aki öt évig uralkodott
                        rajta. Aztán lady Francis Jersey következett, s ez a tízgyermekes bestia
                        vitte rá, hogy a feleségét már a nászéjszaka után elűzze magától.</p>
					<p>- És az asszony?</p>
					<p>- Az asszony, aki egyetlen gyermekétől elszakítva, tíz esztendeig élt
                        számkivetésben egy isten háta mögött levő skót kastélyban, hogy anyai
                        ösztönét kiélje, egy ágrólszakadt napszámos család négyhónapos fiát magához
                        vette, és örökbe fogadta. Ráfogták, hogy ez a saját törvénytelen fia. Három
                        évvel ezelőtt, amikor a trónörökös régens herceg lett, pert indított ellene,
                        s a bíróság előtt kell igazolnia, hogy hű volt az urához. Elba után az orosz
                        cár egy csomó külföldi uralkodó társaságában Londonban járt, a szerencsétlen
                        asszonynak nem volt szabad az ünnepségeken megjelennie. A színielőadáson
                        azonban, amelyet az uralkodók tiszteletére rendeztek, egyszerre csak feltűnt
                        egy magánpáholyban, a nézőtér felismerte, és tomboló ovációban részesítette.
                        Az asszonyok sírtak, a régens herceg leánya felrohant az anyja páholyába,
                        rettenetes botrány, a hercegnő elhagyta a színházat, a londoni nép kifogta
                        kocsijából a lovakat, diadalmenet - a nép elégtételt szolgáltatott neki.
                        Hiába. A régens mégis kiüldözte Angolországból, s a boldogtalan asszony,
                        mint Pénelopé, leányát siratva, megtört szívvel keresett enyhülést Joachim
                        király nápolyi udvarában.</p>
					<p>István gróf nem állhatta meg, hogy ne gúnyolódjék:</p>
					<p>- Pénelopé azonban akkor este félig meztelenül, borzasztóan kifestve, dagadó
                        keblét táncosához szorítva, vadul ugrált, mint egy részeg bacchánsnő. De
                        ekkor már nem Hügieiának, hanem egy fantasztikus odaliszknak a kosztümjében,
                        bíbor bugyogóban s azon felül egyetlen lenge fátyolban, amely alól egész a
                        nyakáig testének minden része kirajzolódott. Irtózatos volt.</p>
					<p>Batthyány gróf harsogó kacajban tört ki:</p>
					<p>- Hát amikor félórával később mint a történelem géniusza jelent meg,
                        aranysisakban, arany szandálban és közbül aranyból font egy szál
                        lepedőben?</p>
					<p>István grófnak ezalatt eszébe jutott, hogy a teremben egyszerre csak
                        megjelent egy feltűnően előkelő hölgy, akit Joachim királytól kezdve az
                        utolsó tányérnyaló ducáig mindenki a legmélyebb hódolattal üdvözölt. Az új
                        vendég nem volt különösen szép, csak a szeme izzott sötétkék fényben, és
                        egész lénye valami egzaltált idegességtől remegett.</p>
					<p>- Walewska Mária grófnőre emlékszel, János? - kérdezte hirtelen elborult
                        arccal.</p>
					<p>- Nekem nem tetszett - vonogatta vállát az alezredes.</p>
					<p>- Én pedig - suttogta István - abban a pillanatban azt éreztem, hogy Napóleon
                        árnya suhan végig a termen. És még valakié... - István gróf egészen
                        elfehéredett. Odahajolt a sógora füléhez: - Amint figyelmesen néztem a
                        karcsú, magas, sötét szemű lengyel asszonyt, lassanként úgy találtam, hogy
                        van valami hasonlatosság közte és egy... egy bécsi asszony között, akit...
                        valaha... talán... nos hát, legyen elég ennyi, hogy nagyon hasonlított
                        hozzá.</p>
					<p>- Mi a bajod, Stefferl? - kérdezte megdöbbenve az alezredes.</p>
					<p>- Semmi, semmi... csak szerettem volna odarohanni Walewskához, hogy halljam a
                        hangját, a hanglejtését, és magamba szívjam az illatát, hogy belenézzek a
                        szemébe, táncoljak vele, megtapintsam karcsú derekát, vajon ugyanabból a
                        csodálatos, titokzatos, démoni anyagból van-e, mint a bécsi asszony.</p>
					<p>- Kiről beszélsz, fiú?</p>
					<p>- De a következő pillanatban elhatároztam, hogy ezt az asszonyt kerülni
                        fogom. Szentségtörésnek találtam, hogy összehasonlítottam a... hogy is
                        mondjam... nos, az én bécsi szerelmemmel. Kaland, szeretkezés, az más.
                        Dühömben a fogamat csikorgattam, és kirohantam a táncteremből egy
                        mellékszobába, hogy részegre igyam magamat kétségbeesésemben.</p>
					<p>István gróf lihegett, bozontos szemöldöke alól villámokat szórt a tekintete,
                        arcán vonaglott a bőr, és levegő után kapkodott, rángatózva, mint egy
                        elmeháborodott.</p>
					<p>Batthyány gróf arca elborult. Hiszen Stefferl megint félrebeszél!...</p>
					<p>István gróf maga is meghökkent. Félrehúzta száját, keserűen mosolyogva, mint
                        aki valamit nagyon restell, de szeretné, ha csak tréfának tartanák a
                        dolgot.</p>
					<p>- Megijesztettelek, mi? - Mosolyogni próbált, de hiába erőlködött, arca ismét
                        komolyra és szégyenlősre rándult. - Ne tagadd, megijedtél. Pedig csak
                        bolondoztam.</p>
					<p>- Inkább azt hiszem, hogy lázad van, Stefferl. Írok az anyádnak, hogy
                        parancsoljon haza.</p>
					<p>Az alezredes jó kis szeplős, gömbölyű arca megvonaglott az aggodalomtól, és
                        apró, piros fényű, szeméből apai gyengédség sugárzott fiatal sógora felé. Az
                        pedig mindenféle fintort vágott, és fejbőrét le- és felhúzogatta, hogy a
                        másikat megnevettesse.</p>
					<p>- Na, te alaposan beugrottál. Nincs nekem semmi bajom, sógor.</p>
					<p>- Hogyha nem restellenéd, elbőgnéd magad.</p>
					<p>István gróf pezsgőt töltött a pléhből való tábori pohárba, és egy hajtásra
                        kiitta a fél meszelynyi italt.</p>
					<p>- Na, legyen vége a bolondozásnak. Nézd, milyen tiszta az égboltozat.
                        Gyönyörű ez az olasz ég, hiába, az Isten igazán remekelt, amikor
                        megteremtette. De azért mégsem adom sokért, hogy nem vagyok nápolyi gróf
                        vagy herceg.</p>
					<p>- Nagy fantáziád van, meg kell adni, Stefferl!</p>
					<p>- Emiatt magam is sokszor szenvedek. Gyakran valósággal ébren álmodom, s meg
                        mernék esküdni, hogy valóság minden, amiről ábrándozom. Most a betegségem
                        alatt például folyton levelet diktáltam, vagy naplót írtam.</p>
					<p>- Lázad volt.</p>
					<p>- Tudom. De én láz nélkül is gyakran vizionálok. Például az előbb azt hittem,
                        hogy ott vagyok azon a nápolyi bálon. Láttam lady Proctort!...</p>
					<p>- Akinek az ura annyira hasonlít Sándor cárra?</p>
					<p>- Igen. Arról van szó. Hallgass csak ide! A táncteremből kiszöktem egy
                        mellékszobába; hát egyszer csak azt veszem észre, hogy a szép lady Proctor
                        áll velem szemben, és mosolyogva figyel. - Kedves gróf, maga nagyon
                        izgatottnak látszik - szólt, és gyengéden megfogta a karom. Amikor
                        elhúzódtam tőle, szomorúan megkérdezte: - Fél tőlem? - Eltalálta, lady,
                        csakugyan félek. - És ugyan miért? - Mert a lady nekem túlságosan tetszik -
                        vágtam ki magamat a félszeg helyzetből. A ladynek láthatólag jólesett a bók.
                        Halvány arca kipirult, és vörösesszőke haját izgatottan hátrasimította.
                        Kiegyenesedett, hogy délceg termete érvényesüljön, és formás keblei a
                        selyemmuszlin alól kidomborodjanak. Aztán éppoly hirtelen lehajtotta a
                        fejét, és leroskadt egy pamlagra.</p>
					<p>- Ejnye, ezt magam is szerettem volna látni - nevetett az alezredes. -
                        Folytasd, Stefferl, folytasd.</p>
					<p>- Előbb igyunk, nagyon melegem van - szólt István, és a maradék pezsgőt
                        megosztotta. Aztán csillogó szemmel folytatta: - Üljön ide mellém, szólt a
                        lady meghitten, gyengéden, és mégis követelően. Egész lénye, finom
                        atlaszcipőcskéjétől föl a tornyos Aspasia-frizurájáig, csupa csábítás és
                        ígéret volt. - Mióta van Nápolyban? Honnan jött? Mi járatban, meddig marad
                        itt? - kérdezte hirtelen olaszul. Franciául kértem magyarázatot. A lady
                        csodálkozva húzta fel szemöldökét: - Nem tud olaszul? Angolul sem tud? -
                        Nem. - Mind a két nyelvet meg kell tanulnia. Holnap elküldök önhöz egy
                        kitűnő olasz nyelvmestert. Messer Perretónak csodálatos módszere van. Engem
                        is ő tanít, s már elég sokat megértek az olaszok hadarásából. Bízza magát
                        messer Perretóra. - Kezdett tetszeni ez a kis fecsegő asszony.
                        Tulajdonképpen azt szerettem volna, ha karon ragadhatom, kivonszolhatom a
                        királyi palotából, és elvihetem a lakásomra. Belenéztem a szemébe, és
                        láttam, hogy ez ellen neki sem volna semmi kifogása. Hirtelen méregbe
                        jöttem. Íme, itt van egy fiatal férfiú s egy fiatal hölgy, akik mind a
                        ketten ugyanazt akarják, és mégsem tehetik meg. Micsoda hipokrita társadalmi
                        berendezés ez? Titokban megfogtam az asszony kezét, és megszorítottam.
                        Éreztem, hogy az asszony visszaszorítja.</p>
					<p>Batthyány gróf élvezettel csettintett a nyelvével, vörös szempilláival, mint
                        egy kis tűzszemű malac, sebesen pislogott, és kiszáradt nyeldeklőjén föl és
                        alá futkosott az ádámcsutkája.</p>
					<p>- Fene hosszú fogakat tudsz te csinálni az embernek, Stefferl. Van még egy
                        kis pezsgőd?</p>
					<p>Miklós komornyik új üveget bontott, s a szép, langyos olasz éjszakában a két
                        tiszt csendesen iszogatott.</p>
					<p>- Egyszerre csak azt kérdezte tőlem, hogy szeretem-e a jó ebédeket. - Annál
                        is inkább, mert itt ritkán lehet kapni - válaszoltam én. A lady nevetett: -
                        Én tudok címet. - Megértettem a célzást. - A lady konyhája bizonyára
                        elsőrangú. - A lady elpirult: - Ó, nem arról van szó. Ajtóstól nem lehet
                        berohanni hozzám. Magát a férjem még nem is ismeri. Majd később. Egyelőre
                        arra kérem, hogy mutatkozzék be Falconet úrnál.</p>
					<p>- Ki az? - kérdezte izgatott kíváncsisággal az alezredes.</p>
					<p>- Az angol régens hercegnő londoni bankárja. A felesége nagyon vidám és
                        vendégszerető hölgy. Legjobb konyhája van egész Nápolyban.</p>
					<p>- Hogy tudod?</p>
					<p>- Másnap a lady is meg én is nála ebédeltünk.</p>
					<p>Az alezredes izgatottan feszengett a kényelmetlen tábori széken.</p>
					<p>- Mennyire jutottál a ladyvel, Stefferl?</p>
					<p>A kapitány arca elborult:</p>
					<p>- Nem találok senkit az asszonyok között, akiből az első csók után ki ne
                        ábrándulnék.</p>
					<p>- Irigyellek az első csókokért - nevetett az alezredes, és új üveg pezsgőt
                        bontatott.</p>
					<p>- Valaki mindig ott áll köztem és az asszonyok közt. Pszt. Hallgass. Nézz
                        csak oda arra a ciprusfára. Látod? Ott a fa tövében... ne moccanj... a
                        fatörzshöz támaszkodik, két karját mereven, egyenesen széttárva, mintha
                        keresztre volna feszítve...</p>
					<p>- Részeg vagy, Stefferl.</p>
					<p>- Elriasztottad, boldogtalan!... Vége... Eltűnt... Vagy nem is volt ott?
                        Lehet. Csakugyan részeg vagy bolond vagyok. Bolond vagyok, igen...</p>
					<p>A táborban néha felmordult egy huszár, és rászólt a lovára. A lovak
                        abrakoltak. Hajnalodott. Hűvös szél kerekedett észak felől. A két tiszt
                        fázósan bújt a köpenyébe. Batthyány gróf törte meg a csöndet:</p>
					<p>- Tehát valami mégis volt közted és a lady között.</p>
					<p>- Levelezés. És egyszer eljött velem...</p>
					<p>- A lakásodra?</p>
					<p>- A nápolyi katakombákba.</p>
					<p>- Ez aztán regényes egy helyzet.</p>
					<p>- Voltál te már a katakombákban? Nem. Ne is menj oda. Nem jó hely szerelmi
                        találkozóra. Egyetlen fáklya világította meg a barlangot, s lépteink alatt
                        egy-egy koponya megindult, és lefelé gördült a mélységbe. De előbb mintha
                        rám nézett volna, és éreztem az örökkévalóság fagyos leheletét. Egyszerre
                        csak kitört a Vezúv, és a katakomba száját betemette. A vulkán kitörését
                        földrengés kísérte, és mi étlen-szomjan, nyomorultul, mint akiket élve
                        eltemettek, a föld alatt rekedtünk. No, ne ijedj meg, mindez csak képzelődés
                        volt, de a félelemtől vacogott a fogam, a gyomrom felémelyedett, és hideg
                        verejték ült ki homlokomra. Megragadtam a lady karját, és kifelé vonszoltam.
                        A félelem átragadt az asszonyra és a vezetőre is. Mint az agyonhajszolt
                        nyulak, úgy szaladtunk fel a katakombákból. Soha életemben nem mernék oda
                        visszamenni.</p>
					<p>Batthyány gróf felcsattant:</p>
					<p>- Az ördög vigye a koponyáidat. Szinte már én is kezdek rémüldözni.</p>
					<p>- Én mindenkit megbolondítok - kiáltott fel Stefferl kísérteties fintorral az
                        arcán, de nyomban bocsánatkérőleg mosolyogni kezdett. - Bevallom, néha
                        hiszek a kísértetekben. Egyben különösen. Egy asszony kísértete... öregem...
                        igyunk... Ne beszéljünk többé ilyen badarságokról. Hol is hagytam el? Lady
                        Proctornál? A bálban? Nos, a királynéval is megismerkedtem. Őt is
                        Karolinának hívják.</p>
					<p>- Hát még kit?</p>
					<p>- Mindenkit.</p>
					<p>- Mit beszélsz?</p>
					<p>- Hát az angol trónörökösnét nem Karolinának hívják? És a régi nápolyi
                        királynét, aki a kongresszus alatt meghalt? Mi? És...</p>
					<p>- És?</p>
					<p>- Nincs tovább. A régens hercegné akkor már negyedszer öltözött át, jobban
                        mondva negyedszer vetkőzött le, ezúttal Aphroditévá, és valcert táncolt.
                        Recsegett alatta a parkett, mintha az egész termet földrengés rázta volna
                        meg. Én ezalatt a királynéval táncoltam, aki minden udvari etikett ellenére
                        háromszor repülte velem körül a termet. - Kedves gróf, ön nagyszerűen táncol
                        - súgta aléltan, és egész puha, érzéki testével mellemhez simult. Éreztem a
                        királyné szíve dobogását, s minden vérem az agyamra tódult. Amikor vége volt
                        a táncnak, a királyné csókra nyújtotta a kezét. - Máskor is akarom önt
                        látni. Meddig marad nálunk? - Ez Metternich kancellártól függ - feleltem
                        ostobán. - A királyné összehúzta a szemöldökét. - Hogy van Metternich?
                        Nagyon régen láttam. Szeretetreméltó ember. - Úgy vettem észre, mintha a
                        királyné tekintete belemerülne valami távoli emlékbe. De az arcán semmi sem
                        változott. Mosolygós volt, kedves és királyi, és még egyszer hangsúlyozta: -
                        Sokszor akarom önt látni. Ön kitűnően táncol. - Ennyi volt az egész.</p>
					<p>- Semmi több? - kérdezte az alezredes csalódottan.</p>
					<p>- Semmi. De most álmos kezdek lenni. Megártott ez a sok pezsgő.</p>
					<p>Elnyúlt a földre terített katonapokrócon, és nyomban mély álomba merült.</p>
				</div>
				<div type="chapter">
					<head>3</head>
					<p>Az osztrák sereg május 23-án vonult be Nápolyba, ahonnan a királyi pár már
                        elmenekült. István gróf a régi ismerősök közül csak lady Proctort látta.
                        Másnap már levelet kapott tőle, s a levelek naponta megismétlődtek. Az első
                        levél így szólt:</p>
					<p>“Madame Proctor legszívélyesebb üdvözletét küldi Széchenyi grófnak. Nem
                        hallgathatja el, mennyire haragszik rá, amiért huszonnégy órája van már
                        Nápolyban, és szegény barátnője még eszébe sem jutott. M. P. reméli, hogy a
                        gróf holnap felkeresi. Ne küldjön választ!”</p>
					<p>Erre a levélre nyomban válaszolt:</p>
					<p>“Kedves levele elbűvölt, Signora, de bevallom Önnek, nem vagyok még jártas a
                        szép olasz nyelvben. Remélem, ha majd több időt tölthetek az Ön elragadó
                        társaságában, tökéletesíteni fogom hiányos ismereteimet, mert úgy hiszem,
                        hogy a Signora türelme velem szemben határtalan. Ön a legcsábítóbb lény,
                        akit életemben láttam. Tudja meg, hogy mindennap jobban félek Öntől.
                        Szeretném látni, noha kerülnöm kellene. Bájos lénye annyira elragad, hogy
                        végül szerencsétlen szenvedélyre gyulladok, amelyet Ön sohasem viszonoz.
                        Ezzel pedig - érzem - szerencsétlenné tesz, noha az bizonyára nincsen
                        szándékában. Fogadja, Madame, legmélyebb hódolatomat.”</p>
					<p>A második levél:</p>
					<p>“Kedves Grófom, egész éjjel gyötrődtem, hogy vajon megmondjam-e, amit
                        voltaképpen kétségbeesve el kellene titkolnom nemcsak Ön, hanem magam előtt
                        is. Reggelig nem tudtam lehunyni a szemem, s beláttam, hogy cselekednem
                        kell, ha nem akarok megtébolyodni. Legyen tehát úgy, ahogy Isten akarja.
                        Bevallom, hogy, szerencsétlenségemre, szeretem Önt az őrülésig. Nincs a
                        világon olyasmi, amit meg ne tennék, hogy Önnek csak egyetlen percnyi örömet
                        szerezzek. Ma este az Operába megyek, csakis azért, hogy Önt láthassam. Az
                        isten szerelmére kérem, el ne áruljon - nem is hiszem, hogy képes volna
                        ilyesmire. Adieu, kedves grófom, ne gondoljon rólam rosszat. Nem tehetek
                        róla. Ön a legvonzóbb ember, akit valaha láttam. Használjon fel minden
                        alkalmat, hogy utcán, színházban, bálban vagy vadászatokon láthassam, és
                        legyen jó hozzám. Addio, caro amico; félek, hogy az éjszakát ma is
                        átvirrasztom. Hogyan szabadulhatnék meg gyötrő vágyaimtól?”</p>
					<p>István gróf erre is válaszolt:</p>
					<p>“Asszonyom, megőrjített a levelével. Ma este hat és hét között várom a
                        lakásomon. Öreg inasomon kívül senki sincs a házban. Az utca sötét és
                        néptelen. Gyaloghintón jöjjön. Ha nem jöhet, küldjön levelet, mert nem bírok
                        az idegeimmel. Most tudom csak, hogy miért imádom annyira Nápolyt.
                        Asszonyom, könyörüljön az Ön kínpadra feszített rabszolgáján. Nem tudom, ép
                        ésszel ki tudom-e várni a holnapi napot. Szeret, asszonyom? Vagy csak tréfa
                        volt az egész?”</p>
					<p>Másnap a lady:</p>
					<p>“Megsemmisülten kérem az Istent, hogy bocsássa meg szörnyű vétkemet. Szegény
                        jó uram! Ő a világ legjobb embere, de te, kedves kis grófom, tökéletesen
                        megbabonáztál. Neked ördögi hatalmad van. Te azt teheted velem, amit akarsz.
                        Alázatos cseléded akarok lenni, nővéred, szeretőd, rendelkezzél velem!
                        Imádlak! Holnap újra meglátogatlak.”</p>
					<p>A válasz:</p>
					<p>“Madame, megszakad a szívem, de holnap nem láthatom az én gyönyörű
                        tündérkémet. Mier gróf osztrák követhez kell mennem hivatalos ügyben. Nem is
                        hiszi, hogy mennyire szenvedek.”</p>
					<p>A negyedik levél:</p>
					<p>“Édes, egyetlen, gyönyörű lovagom, tulajdonképpen gyötörnöm kellene magát. Ön
                        tegnap este nem volt a követnél - az én kémszolgálatom tökéletes -, hanem
                        Fillangieri generálissal a Vezúv kráterét nézte meg. Ez még nem volna nagy
                        bűn, de a generálisnak nagyon szép felesége van (figyelmeztetem, hogy
                        tüdőbajos, és a tüdőbaj fertőző betegség!), s a társaságban négy vagy öt
                        fiatal leány is volt (akik már elég viharos múltra tekinthetnek vissza).
                        Miért csaltál meg engem? Elepedek egyetlen csókodért, s halálosan szerelmes
                        vagyok beléd, édes kis barbár hercegem. Tudod-e, hogy olyan vagy, mint egy
                        fiatal mongol kán?”</p>
					<p>Az ötödik:</p>
					<p>“Kedves barátom, én igazán a földkerekség legszerencsétlenebb asszonya
                        vagyok. Nincs más gondolatom, mint Ön, és látom, hogy Ön már elfelejtett,
                        sőt gyűlöl engem. Szívesen adnám oda mindenemet, ha sohasem találkoztam
                        volna Önnel. Meghalok attól a gondolattól, hogy Ön nem szeret. Tudom, nem
                        illő, hogy egy asszony magát ennyire kiszolgáltassa, nem is tenném a világ
                        minden kincséért sem, ha nem kínlódnék ilyen nagyon. Pedig attól félek, hogy
                        ez csak annál gyűlöletesebbé tesz az Ön szemében. Legyen hozzám irgalommal,
                        látogasson meg holnap délelőtt, hogy együtt mehessünk a múzeumba.”</p>
					<p>A hatodik:</p>
					<p>“Tegnap meggyőződtem, hogy nem szeret engem. Jó! Ezt nem lehet erőszakolni,
                        aminthogy én sem tudom magamra erőltetni, hogy ne szeressem Önt. Nem szeret,
                        nem szeret, megunt, betelt velem, kielégítettem a kíváncsiságát, és nem
                        bánná, ha többé sohasem látna. Jó és kedves volt hozzám, és elhalmozott
                        gyöngédségeivel, ez tagadhatatlan. De ez csak lovagiasság, ajándék, sőt
                        végkielégítés volt a számomra. Ön talán észre sem vette, hogy az első ölelés
                        izgalma után nyomban kijózanodott, és egy asszonyról kezdett beszélni, akit
                        Bécsben hagyott. Azt mondta, hogy nagyon szerette őt, és nagyon rossz volt
                        hozzá. Nos, én meg azt mondom, hogy még mindig nagyon szereti, és kívánom
                        magamnak, bárcsak hozzám is hasonlóan rossz tudna lenni. Hiszen éppen ez a
                        baj, hogy énhozzám csak jó és kedves és lovagias. Milyen messze van ez a
                        szerelemtől! Mondja meg, kedves gróf, ki az a bécsi asszony? Legalább arra
                        méltasson, hogy beavat a titkaiba. Kedves gróf! Én nemcsak az érzékeimmel,
                        de egész lelkemmel szeretem Önt. Holnap délután meglátogatom - ne féljen
                        tőlem, nem akarok semmit, csak azt kérem Öntől, hogy engedjen magához.
                        Szeretem, egészen az Öné vagyok.”</p>
					<p>Erre a levélre István gróf sürgősen válaszolt:</p>
					<p>“Madame, köszönöm, hogy annyi kedvességet pazarol rám. Ha szerelmem elég
                        jogcím volna, akkor nem haboznék, hogy abból, ami köztünk történt, levonjam
                        a konzekvenciákat. Érzem azonban, hogy nem vagyok méltó Önhöz, s a
                        szerencse fiának kell magamat tartanom, hogy szívébe fogadott, és
                        megajándékozott néhány édes órával, amelyet soha életemben nem fogok
                        elfelejteni. Most, sajnos, hivatalos elfoglaltságom túlságosan súlyos, és
                        csak ritkán jutalmazhat meg a sors azzal a boldogsággal, amelyet az Önnel
                        való együttlét nyújt nekem.”</p>
					<p>Lady Proctor utolsó levele:</p>
					<p>“Kedves grófom, elviselhetetlen fájdalmat okozott a levelével. Ön kegyetlen
                        ember. Azt írja, hogy ezentúl ritkábban látjuk egymást. Kérem, könyörüljön
                        rajtam. Legalább küldje el nekem az arcképét, bár mindenemet odaadnám, ha az
                        arckép tulajdonosát is magamnál tarthatnám. Az arcképét abban a
                        huszárruhában szeretném, amelyben legelőször láttam, de kicsiben, hogy
                        kézimunkadobozomban elrejthessem. Ma estére Gallo márkihoz megyünk teára,
                        nagyon kérem, jöjjön oda Ön is. Utána az Operában láthat. Adieu, kedves
                        grófom. Ha otthon van, küldjön választ a szobaleányommal.”</p>
					<p>Széchenyi István gróf feljegyzése a naplójában:</p>
					<p>“Nem mentem el sem a márkihoz, sem az Operába, mert a lady, aki egyébként
                        kedves kis teremtés, halálosan untat. Ma azonban nem tudtam megakadályozni,
                        hogy a St. Charles színházból elcipeljen magával a lakására. Férje szintén
                        hívott, hát nem térhettem ki a látogatása elől. A férj nem tud, csak
                        angolul, és így én egyetlen szót sem tudtam váltani vele, mégis
                        megszégyenítően szíves irányomban. Milyen rejtélyes jószág az asszony! Vajon
                        mivel hangolhatta férjét ilyen jóindulatra? Hogy zavaromat leplezzem, úgy
                        tettem, mint aki szenvedélyesen szeretne angolul beszélni, mire ő
                        fáradhatatlanul tanított és javítgatta kiejtésemet. Megtanultam hatvan
                        angol szót kívülről, annyi teát ittam, hogy kólikát kaptam, s végül hajnali
                        két órakor hazavándoroltam félmérföldnyire, a nélkül hogy az asszonnyal
                        csak egyetlen gyengéd szót beszéltem volna. Remélem, hogy végre-valahára
                        sikerült kiábrándítanom. Torkig vagyok vele. Torkig vagyok azonkívül Madame
                        Vaudoncourtral, ezzel az ármánykodó, buja és hazug francia asszonnyal,
                        valamint a kis Avalos hercegnővel, akiről kiderült, hogy tizennyolc éves
                        korára romlott kis bestia, és torkig vagyok lord S. és sir G. feleségével
                        is, akiket nem akarok látni soha az életemben. Karolina jóslata
                        beteljesedett. Mindig ott áll közöttem és a többi asszonyok között.</p>
					<p>Hát lehet így élni?</p>
					<p>Az első gyorskocsival elhagyom Nápolyt. Menekülök. Még nem tudom, hova, de
                        félek, hogy minden út Bécsbe vezet, Karolinához.”</p>
				</div>
				<div type="chapter">
					<head>4</head>
					<p>Amikor István gróf elutazott Olaszországba, a kongresszusi Bécs kezdett
                        kifáradni a bacchanáliákban, és csak úgy találomra kiválasztott néhány
                        szerencsétlen nagyvilági hölgyet, hogy megkínozza őket, s ebben az
                        inkvizícióban a szemforgató erkölcsbíráskodás kielégüljön. Lichnovszky
                        hercegné, aki közben özveggyé lett, gyásza miatt nem vehetett részt a
                        mulatozásokon, tehát, mint egy hálója mögé rejtőzött pók, szalonjának sötét
                        sarkából vetette rá magát a megtévedt kongresszusi szépségekre. Ez is egyik
                        neme az aggkori érzékiség kicsapongásainak. Ez a hajsza Karolinát Bécs
                        egyik legdivatosabb asszonyává tette. Az asszonyok, akik irigykedtek rá,
                        vagy féltették tőle szeretőjüket, az előkelő társaságok évszázados
                        hagyományai szerint jól vagy rosszul titkolt megvetéssel kerülték, a férfiak
                        viszont - szintoly régi hagyományokra támaszkodva - annál merészebb
                        fesztelenséggel keresték, mint valami szabad, könnyű prédát. Hiába volt
                        gúnyos vagy visszautasító, a férfiak úgy érezték, hogy az eltávozott
                        Széchenyi kapitány helyét egykettőre be kell tölteni, és lovagias
                        ajánlkozásukkal még hálára is kötelezik az elhagyott asszonyt. A nagy
                        karusszelen a württembergi trónörökös ostromolta, Metternich herceg bálján
                        el nem mozdult mellőle Ozsarovszky gróf, akit nemrég éppen Nariskin
                        grófnéval, Európa-szerte akkreditált hivatalos barátnőjével talált
                        félreérthetetlen helyzetben a minden oroszok cárja, de - ilyen szíve van egy
                        autokratának! - kegyencnő és kegyenc egyképpen amnesztiát kapott. A nagy
                        redoute-on János főherceg tette neki a szépet, az emlékezetes szánversenyen
                        Stewart lord, ez a durva és bolond angol arra vetemedett, hogy titokban
                        megcsipkedte, és erkölcstelen ajánlatokat súgott a fülébe, mint egy
                        kurtizánnak. Ah, a kurtizánok! Sagan, Bagration és Périgord hercegnők
                        egyszerre felfedezték, elhalmozták gyengédségükkel, és köréje tolakodtak -
                        ez volt az egészben a leglealázóbb és legfájdalmasabb. Leghevesebben a
                        fiatal Liechtenstein Vince ostromolta - a Lichnovszky-szalonban nyomban
                        ráolvasták, hogy a szeretője neki. Kétségbeesve menekült volna ebből a
                        hajtóvadászatból, ha nem félt volna, hogy azzal még gyanúsabbá válik üldözői
                        előtt. Pál gróf ragyogni szeretett volna vele, és erőszakkal cipelte egyik
                        bálból a másikba. Mit tehetett mást - betegnek tettette magát, holott csak
                        undor gyötörte, és Stefferl után vágyakozott nagyon. A Széchényi család
                        hideg és tartózkodó modora megfélemlítette. Apósát Stefferl elutazása óta
                        egyetlenegyszer sem látta, anyósa mindig sírva fakadt, valahányszor
                        véletlenül találkozott vele. Észrevette, hogy sógornői gyűlölik, sógorai
                        restelkednek miatta, az egyetlen ember, aki nem bántotta, az Pál gróf volt,
                        a férje. Ezért hálás is volt, és úgy szerette volna Pált szeretni, de nem
                        lehetett. Nem tudta, nem is érdekelte, hogy Pálnak van-e valakije, elég az,
                        hogy valósággal legényéletet él férfitársaságban, vadászat, lovaglás,
                        korhelykedések közepette. Ha akarná, magát az elhanyagolt asszonyok közé
                        számíthatná, de hiszen ő nem kér a gyengédséggel elhalmozott feleség
                        szerepéből sem, mert nem tud és nem is akar élete egyetlen és igazi
                        szenvedélyétől megszabadulni. És Stefferl? Úgy hallja, hogy szertelenül
                        tobzódik a nápolyi udvari élet gyönyörűségeiben. Nem kutatta, hogy mennyi
                        igaz ezekből a mendemondákból. Lehet, hogy megcsalja - miért is ne csalná
                        meg? -, lehet, hogy lelkileg hű marad hozzá - mi haszna van abból neki, aki
                        úgysem lehet soha az övé? Mindenesetre valószínű, hogy a kettőjük szerelmi
                        szenvedélye nincs egyensúlyban. Egyiknek csak kaland, a másiknak örök életre
                        szóló tragédia.</p>
					<p>December végén aztán történt valami, ami minden kis maradék életerejét
                        végképpen feldúlta. Észrevette, hogy áldott állapotba került. Az első
                        pillanatban határtalan boldogság áradt szét a lelkén, s alig várta, hogy a
                        jó hírt közölje férjével és sógornőivel. Aztán valami megfoghatatlan
                        félelem és zavar lepte meg. A dolognak hamar híre fut, s a
                        Lichnovszky-szalonban rettenetes kommentárokat fűznek majd ahhoz. Nem. Ennek
                        nem szabad megtörténnie! Napokon és heteken keresztül vívódott magával,
                        hogy mitévő legyen. Majdnem beletébolyodott ebbe a töprengésbe; a második
                        hónapban már nem tudott enni, nem tudott aludni, s az állapotával járó
                        tünetek szinte elviselhetetlen mértékben gyötörték. Rettenetes görcsei
                        voltak, feje szédült, gyomra émelygett, undor és félelem rázta meg egész
                        valóját, éjszakánként néha valósággal őrjöngeni kezdett.</p>
					<p>Soványsága és idegessége természetesen feltűnt nemcsak a családban, hanem a
                        kongresszusi társaságban is. Egy okkal több, hogy minden mulatságon
                        megjelenjék. Csak nem engedi, hogy találgatni kezdjék: miért nem mer
                        táncolni az a zabolátlan kedvű és élni vágyó Széchényi Pálné?</p>
					<p>Kéthónapi keserves vergődés után elszánta magát, hogy ha az Isten is úgy
                        akarja, a szíve alatt megfogamzott élet terhét viselni fogja. Megmondta
                        Pálnak és sógorasszonyának, Zsófi grófnőnek. Pál egykedvűen vette tudomásul,
                        mint mindent, ami vele történt. Zsófi a maga szenvedélyes és szókimondó
                        módján azt tanácsolta, hogy büszkén kürtölje világgá az állapotát. - Azzal,
                        ha eltitkolod, gyanúba kevered magadat. - De a Lichnovszkyak! - Ördög vigye
                        el az egész pereputtyot! - Istenem, ha ilyen egyszerű volna a dolog! A
                        gyermeket augusztusra várom, és az emberek majd elkezdik számítani a
                        hónapokat!... - Mit törődsz te az emberekkel? - És ha Pál lelkében is gyanút
                        keltene? - Kedves Rollykám, a gyanú ellen egyetlen fegyver a sértett
                        szemérem felháborodása.</p>
					<p>Stefferlnek, habár kéthetenként írt neki Nápolyba, egyetlen szót sem tett az
                        állapotáról. Nem tudta, dicsekvéssel vagy szégyenkezéssel kell-e tudtára
                        adni neki a nagy fordulatot. Nem tudott sem annyira őszinte, sem annyira
                        képmutató lenni, mint amennyi szükséges ahhoz, hogy az ember biztosítsa a
                        maga és mások boldogságát.</p>
					<p>Egészségi állapota napról napra romlott. Olyan különös, ismeretlen fájdalmak
                        léptek fel a dereka körül, a hátában, a szíve táján, aminőket első
                        terhessége alatt egyetlenegyszer sem érzett. Megrémült, hogy vesebaja vagy
                        méhrákja van, de senkinek sem mert erről beszélni, még orvosának sem.
                        Fejgörcsei ellen nagy mennyiségű kábítószert vett be, úgyhogy a narkotikumok
                        használata már valóságos életszükségletévé vált. Ez is nagymértékben
                        legyöngítette. Így tartott az négy-öt hónapig. Akkor valamivel javult a
                        testi állapota, s az idegrendszerét ez kissé megnyugtatta. Ingerlékenysége
                        és túlzott érzékenysége valamivel alábbhagyott.</p>
					<p>De karcsú, légies termete már formátlanodni kezdett, és megkérte az urát,
                        hogy elhagyhassa Bécset. Pál grófnak ez ellen sem volt kifogása. Menjen
                        Magyarországba, a Vas megyei apáti kastélyba, ő is elkíséri, mert meg akarja
                        nézni a tavaszi mezei munkát.</p>
					<p>Elutaztak tehát Apátiba.</p>
					<p>Most látta először a férje birtokát, most volt először Magyarországon, s az
                        első nap egy szép irlandi kastélyra, smaragdzöld dombokra, sövénykerítéssel
                        övezett kertekre, legelőkre, pázsitra, fasorokra, erdei forrásokra, árkádiai
                        tájképekre, Watteau-féle idillekre gondolt, amelyekben élete első pár
                        esztendejét eltöltötte, de amire egyáltalán nem tudott visszaemlékezni.
                        Tipperary - ennek a kis ír városkának a nevét sokszor kiejtette, homályos
                        nosztalgiával az ősi szülőföld iránt, és képzeletében olyan gyönyörűnek
                        rajzolta ki, aminőnek csak akarta. Most azt hitte, hogy ez az ábrándkép
                        megvalósul.</p>
					<p>Hamar csalódott.</p>
					<p> Úristen, hova jutottam én? - Ezt a kétségbeesett kérdést egy hét múlva
                        naponta már hússzor is elsóhajtotta egy tizennyolc szobás, kényelmetlen és
                        halotti csendbe burkolódzott kastély falai között. - Micsoda világ ez? -
                        lázadozott fogcsikorgatva a sápadt arcú asszony. Ha kinézett az ablakon, nem
                        látott semmit, csak a szürke eget, amely szegényes és szomorú horizontra
                        borult le, egy-egy görbe fát, amely ritka s poros lombjaival tenyérnyi
                        árnyékot vetett a csupasz mezőkre, néhány nyikorgó szekeret az országúton,
                        porfelhőben vagy sártengerben, és napnyugtával hazatérő gulyát, amely
                        káromkodó béresek és csaholó kutyák elől meg-megriadva, lomhán ballagott a
                        kiégett földeken át. Ezt látta a kastély déli ablakából - sivár egy tájkép,
                        de legalább látott valamit. Az északi ablakból nem látott semmit, csak egy
                        sor jegenyét, mogyoróbokrokat és élősövény kerítést, amelyen túl nyilván nem
                        is volt semmi. Semmi a világon, mérföldeken és mérföldeken túl, a Fertő
                        taván, a Hanságon, a Dunán keresztül egészen Bécsig semmi. - És ezt a semmit
                        hívják Magyarországnak - tette hozzá Karolina fájó csalódással.</p>
					<p>Aztán megpróbálta, hogy örömét lelje a neki új és egzotikus falusi világban,
                        a sétakocsikázásokban, a holdfényes éjszakák idillikus csendjében, a
                        vendéglátások naiv örömeiben, könyveiben, zongorájában, kis Andor fiának
                        napról napra új meglepetésekkel szolgáló értelmességében, angyali bájában,
                        az anyai gondok változatosságában, valamint az emlékekben, amelyeket
                        Bécsből hozott, s a reménységekben, amelyeken elábrándozott. Ezekkel is
                        hamarosan betelt.</p>
					<p>Most, július elején, járása már nagyon nehézkes, teste eléktelenedett,
                        lelkileg megtört, és félni kezdett a nagy megpróbáltatástól. Ez sem volt így
                        akkor, amikor a kis Andorkát hordta a szíve alatt. És elfogta valami
                        elviselhetetlen unalomérzés, unalom valaki után, mint ahogy franciául
                        gondolkodó fejében ezt a hangulatot megfogalmazta. Szerette volna Stefferlt
                        látni, akár csak egy órára is. Talán a fél életét odaadta volna ezért az
                        óráért. De Stefferl nemcsak hogy nem ír, hanem a harctérről megint
                        visszament Nápolyba. Éppen most! Hát még talán Stefferl is gyanúsítja? Csak
                        a félelem, a vágy s a mind gyakrabban ismétlődő dührohamok hoztak valami
                        változatosságot abba a sorvasztó és nyirkosan gőzölgő semmibe, amelybe itt
                        Apátiban napról napra mélyebbre süppedt.</p>
				</div>
				<div type="chapter">
					<head>5</head>
					<p>István gróf július hó utolsó napján érkezett vissza Bécsbe. Nem ismert rá a
                        császárvárosra. Amikor elhagyta, ott volt az egész világ; most mintha Bécs
                        kétszázötvenezer lakosából is elköltözött volna valahova legalább százezer.
                        A kongresszus alatt az egész város delíriumban hánykolódott; tarkább volt,
                        mint Párizs, nagyobb volt, mint London, a világ közepe volt; most már a régi
                        Bécs patriarchális kedélyességét, finom kultúráját és meghitt báját is hiába
                        kereste. A bécsi Olümposzról szétszaladtak az istenek; a királyok hazatértek
                        saját külön elíziumi berkeikbe, a katonák újra elmentek Napóleon ellen
                        harcolni, a Monarchia különböző tartományaiból összesereglett főnemesek
                        szétszéledtek vidéki birtokaikra. István gróf idegenül lézengett a kihalt
                        városban. Akiket ott talált, azok is hűvösen vagy szánakozással fogadták;
                        apja szeméből fájdalmas szemrehányást olvasott ki, anyja naponta egyszer
                        vagy kétszer sírva fakadt, és egyetlen testvére sem volt otthon, aki
                        megvigasztalta volna. A Lichnovszky ház gyászolt; meghalt az öreg herceg, és
                        többé nem rendeztek Beethoven-estéket a lefüggönyzött ablakok mögött.
                        Csendes lett a Rasumovszky ház is, amelynek fele tavaly leégett, gazdája
                        pedig kiesett a cár kegyeiből. Mintha minden szépség lehervadt volna a város
                        arcáról; nem virítottak sem a bűn, sem az erény virágai. A Burgban
                        nagybetegen feküdt a fiatal császárné, aki nemhiába mondogatta, hogy megöli
                        őt a kongresszusi mulatságok töméntelen fáradalma. A császár rosszkedvű
                        volt. Aggodalommal figyelte, hogy Mária Lujza a schönbrunni palotában
                        egészen Neipperg gróf hatalmába került. Hiába győzték le megint Napóleont,
                        hiába tették örök időkre ártalmatlanná, Schwarzenberg herceg és Metternich
                        hiába diktálja most a békét Párizsban, a császár szíve tele van keserűséggel
                        és nyugtalansággal. A bécsi polgárság sem tud megnyugodni. A gyönyörűségek
                        és szépségek hulláma a kongresszus szétoszlásával lecsendesedett, és
                        unalomba folyt szét, mint egy kiáradt tenger; helyén csak az elkövetett
                        bűnök szennye és az öt hónapig tartó bacchanália iszapja maradt. István gróf
                        mintha légüres térbe került volna. Fulladozni kezdett. Amióta tudja, hogy
                        Karolina a Vas megyei apáti kastélyban második gyermekét várja, azóta Bécs
                        az ő valamennyi templomával, palotájával, bástyasétányával, színházával,
                        főúri szalonjával és csapszékével, jó és rossz asszonyával együtt mintha
                        elsüllyedt volna. István gróf sejtette, hogy Karolina is ezt érezheti most
                        Apátiban.</p>
					<p>Hát annyi bizonyos, hogy élete zsákutcába került. Hat tarkabarka és
                        meglepetésekkel teljes esztendőn át nyargalászott föl és alá ebben az
                        utcában, és most égig érő kőfal zárja el a kijárást. Rettenetesen beleütötte
                        fejét ebbe a kőfalba, és ez az ütés észre térítette, hogy nincs semmi dolga,
                        és életének nincs semmi célja. Valamit befejezett, amit tulajdonképpen most
                        kellene elkezdenie; most itt áll tanácstalanul, sebes homlokkal, és nem
                        tudja, mi a teendője. Vagy keresztül kell mászni azon az égig érő bástyán,
                        vagy mint egy fáradt kutyának, a fal tövében le kell feküdnie. Az elsőhöz
                        sem testi, sem lelkiereje nincs, tehát beleegyezett a mozdulatlanságba. Hadi
                        fáradalmak, mértéktelen dőzsölés és szerelmi kicsapongások amúgy is aláásták
                        a szervezetét. Az olasz háborúban csak a kétségbeesés lázas izgalma
                        hajszolta egész a hősiességig. Amikor hazajött, azt hitte, hogy egy másik
                        háborúba kerül, le kell győznie az akadályokat, amelyek szerelme elé
                        tornyosultak. Most nem volt kiért és nem volt ki ellen harcolni: Karolina
                        nincs itt. Nincs itt, sőt levelet sem ír Apátiból. Karolina a falusi birtok
                        csendjében második gyermekét várja: csoda volna-e, hogy őt férje és kisfia
                        között tökéletesen elfelejtette?</p>
					<p>István gróf beteg volt. Az öreg Seutin Seraphin, mogorva és egyenes lelkű
                        katonadoktor, rámordult, hogy vigyázzon magára, különben elpatkol, mint egy
                        korán hámba fogott és agyonhajszolt csikó. Arra a kérdésre, hogy
                        tulajdonképpen mi is a baja, Seraphin mester csak dühösen mormogott.
                        Mindenféle baja van, keresztül-kasul a feje búbjától a sarkáig, egész
                        szervezete megbomlott és nyavalyák áldozata lett. Hetekig ki sem mozdulhat a
                        szobájából. Mindenféle szörnyű kezelésnek kell magát alávetnie, hogy
                        épkézláb embert faraghasson a huszonnégy esztendős roncsból.</p>
					<p>- Maga olyan, mint a szép magyar báró, aki összedrótozott-foltozott hulláját
                        pirosra és fehérre mázolva végigzötyögteti a Prater sétányain - mondta neki
                        a vén, mogorva Seraphin doktor. - Adjon hálát az Istennek, ha valahogy ki
                        tudom rángatni ebből a nyomorúságból.</p>
					<p>Nem kellett nagyon erőltetni arra, hogy visszavonuljon és gyógyíttassa magát.
                        Ágynak esett, és heteken keresztül tehetetlenül fetrengett párnái között.
                        Hát ez is lehetséges? - kérdezte magától, mint ahogy a halálraítélt
                        kérdezheti a siralomházban.</p>
					<p>- Hát én alaposan tönkretettem az életemet, mielőtt jóformán élni kezdtem
                        volna. Szeretném tudni, hogy mi lesz belőlem. Gyermekkorom óta naplopó
                        vagyok; nem tanultam semmit, semmiféle iskolát nem láttam; meg is látszik
                        rajtam; nem volnék ostoba, de tapasztalatok és tudomány nélkül jóban és
                        rosszban egyformán műkedvelő, gyáva és hitvány vagyok. Édesapám fennkölt
                        lelkű, erényes és tudós ember; nővéreim, ha egyéb téren nem, de otthon
                        vannak a művészetekben, költői lelkek, mély érzésűek, finomak és vallásosak.
                        Az én vallásom abból áll, hogy gyóntató paphoz szaladok, amikor
                        megrökönyödöm, és remegek az Isten büntetésétől erkölcstelenségem és
                        léhaságom miatt.</p>
					<p>Már az első napokban gyötrődve vágyódott Karolina után, ez a vágyakozás
                        azonban csakhamar dühös féltékenységgé és gyűlölködéssé fajult. Ő meg akart
                        halni, Karolina pedig az urával turbékol, és gyermeket szül neki. Aztán úgy
                        látta, hogy Karolinával szemben is igazságtalan, sőt eszeveszetten önző és
                        elvetemült. Mert hát kiről van szó? A testvéréről és a testvére feleségéről.
                        Inkább örülnie kellene, hogy Karolinát valami égi kegyelem kiemelte abból a
                        szakadékból, amelybe belezuhant. Karolina megtisztul, és őt is megváltja
                        bűneitől. Tehát még csak jobban kellene imádnia őt.</p>
					<p>Lassanként valósággal örömét lelte abban, hogy beteg. Betegnek kell lenni,
                        hogy az ember kiemelkedjék önmagából, s a lelkével felröppenjen a fellegek
                        fölé... a betegség tisztítótűz... aki sohasem volt beteg, az lassanként
                        ragadozó bestiává, durva bohóccá vagy ostoba és hetyke barbárrá aljasul.
                        Hálát adok neked, Istenem, hogy meggyötörted bennem a testet, és alkalmat
                        adsz, hogy a lelkem meggyógyuljon. Hiszen olyan rengeteg sokat kell
                        pótolnom. Belátom, hogy eddig kevéssé ismertem magamat. Elérhetetlen
                        illúziók után szaladgáltam, öntelt és dölyfös voltam, s azt hittem, hogy
                        valami rendkívüli szerep vár rám az életben. Első szerep, főszerep egy nagy
                        színielőadáson, amelyen embertársaim csak statisztálnak körülöttem. Hohó,
                        Stefferl, hátrább az agarakkal! Elégedjél meg a második vagy harmadik
                        szereppel, szerényen és alázatosan, s legalább ezt a mellékszerepet tanuld
                        meg hibátlanul! Eldőlt a sorsod. Egészségedet és ifjúságodat aláástad, erről
                        most már nem tehetsz, de tisztességes és értelmes férfiúvá lenni: ez még
                        talán hatalmadban van.</p>
					<p>Ebben megnyugodott. Egész halom könyvet hozatott át apja szobájából, francia
                        és német költőket, Torquato Tassót, Rousseau-t, gazdasági és lótenyésztési
                        munkákat, történelmet, klasszikus munkák fordításait, Byront, Öhlenschläger
                        drámáit, Staël asszonynak Németországról írt könyvét, utazási műveket,
                        regényeket - s ezt a százféle tálból összetöltögetett ételt habzsolni kezdte
                        rettentő mohón zabálva, ha ízlett, ha nem, dacos kitartással, a
                        végkimerülésig. Az egészből annyi haszna volt, hogy megpillantott egy
                        roppant, új világot, új szépségekkel, izgató mélységekkel és magasságokkal,
                        s kedve kerekedett felfedezni ezeket a földöntúli világrészeket. Ez
                        visszaadta önbizalmát, felcsigázta becsvágyát, és elfelejtette testi és
                        lelki nyomorúságait. Most éppen olyan sokat élt át szellemileg eszmék és
                        érzések birodalmában, mint eddig a földi örömök élvezetében.</p>
					<p>Homályos tervei voltak, hogy valami nagy és rendkívüli dologgal kápráztatja
                        el a világot. A világot, amelyről mindenáron el akarta hitetni magával, hogy
                        helyettesíteni tudja Karolinát. Tele volt a feje általános szólamokkal az
                        örökkévaló legfőbb igazságról, a hitről, amellyel az emberiség össze van
                        kapcsolva a Mindenhatóval, az igazi boldogságról, a belső csöndről s a nagy
                        eszmékről, amelyekben mindegy, akár nyerünk, akár vesztünk, csak el ne
                        menjünk mellettük részvétlenül és haszontalanul - önnönmagát akarta
                        meggyőzni, hogy igazságban, hitben, belső csöndben Karolina nélkül is
                        boldogan lehet élni... Valójában azonban nem tudta, hogy mi lesz az a
                        meglepetés, amivel nem a világot, hanem Karolinát akarja elkápráztatni.</p>
					<p>Július végén aztán hírül vette, hogy Karolina korán szült, és halott
                        gyermeket hozott a világra. Megtudta, hogy éppen akkor senki sem volt
                        mellette Apátiban, s egy falusi bábaasszony ügyetlen keze alatt majdnem
                        elvérzett. A tiszttartó vágtatott Cenkre Kiss József doktorért, de az, nem
                        mert a seblázas asszonyhoz hozzányúlni, tehát saját felelősségére kocsiba
                        fektette, és elindult vele Bécsbe, hogy megoperáltassa. Erre a hírre, az ő
                        hitre és belső csöndre törekvő lelkében megbomlott minden affektált harmónia
                        és egzaltált boldogságkeresés.</p>
					<p>Úgy járt, mint az apa, aki látja, hogy kislánya árokba zuhant, tehetetlen
                        rémületében utána ugrik, s agyba-főbe veri a neki legdrágább lényt. István
                        gróf szíve is tele volt fájdalommal és borzalommal. Kínjában azzal vádolta
                        Karolinát, hogy szerencsétlenségének ő maga az oka. Majd Isten büntetését
                        látta abban, hogy nem tudott élő gyermeket a világra hozni. Nem vette észre,
                        hogy a tragikus esemény egyszerűen csak újra felkavarta féltékenységét, és
                        felizgatta rosszhiszemű, szennyes fantáziáját: vajon ki is voltaképpen a
                        gyermek apja? Nem tudta, hogy kétségbeesése azért menekül ebbe az ocsmány
                        gyanúba, mert ezzel az őrület vagy öngyilkosság fenyegető rémét akarja
                        magától elriasztani. Nem tudta, hogy miért, de úgy érezte, hogy nem mer
                        Bécsben maradni, nem meri bevárni Karolinát.</p>
					<p>Elhitette tehát önmagával, hogy makkegészséges, hogy nincs semmi problémája,
                        hogy egyszerűen nem emlékszik Karolinára. Abbahagyta kúráját, beszüntetett
                        mindenféle testi és lelki fájdalmat, kiugrott a betegágyából - akárcsak a
                        tolentinói ütközet előtt -, és elutazott Bécsből, hogy Franciaországban, a
                        főhadiszálláson, Schwarzenberg tábornagy mellett folytassa katonai
                        szolgálatát. Szeptember közepén már Párizsban volt, de a háború már
                        befejeződött. Engedélyt kért tehát a tábornagytól, hogy Londonba utazzék
                        tanulmányútra. Mindezt szédületes iramban csinálta, akárcsak egy
                        lovasrohamot Tolentinónál. Előszobázott, utazásra készült, benyargalta
                        Párizs múzeumait és csapszékeit, részt vett komoly beszélgetéseken és
                        ocsmány tivornyákon, megnézte a klasszikus színházi előadásokat és a
                        bordélyházi ocsmányságokat. Megsiratta Napóleont, és elhatározta, hogy a
                        saját erejéből lemásolja ennek az embernek emberfeletti tulajdonságait,
                        aztán kocsit vásárolt, ragyogó, drága, fekvésre is alkalmas zárt hintót,
                        azzal harminchat óra alatt Boulogne-ba ügetett, aztán hajóra ült, másnap
                        este Dowerból továbbkocsikázott, és október elsején már London köveit
                        taposta. Közel három hónapig volt Angliában. Ezalatt naponta csak négy órát
                        aludt, húsz órán keresztül pedig három-négy ember életét élte egyszerre.
                        Megtanult angolul, elolvasott egy csomó műszaki könyvet és minden
                        Shakespeare-drámát, együtt ebédelt lordokkal, tudósokkal, követekkel,
                        gyárosokkal, mérnökökkel és kereskedőkkel, részt vett György herceg
                        férfiorgiáin, lóversenyeken, katonai parádékon, mezőgazdasági gyűléseken és
                        politikai értekezleteken, este pedig a Drury Lane és Covent Garden
                        páholyában vagy az Asthley-féle cirkuszban szórakozott. Egy szempillantást
                        vetett az angol birtokviszonyokra, a parlamenti életre, a newmarketi
                        lóversenyekre, London tereire, a woolnichi tüzérségi terepre, az Angol
                        Bankra, a fonógyárakra és sörgyárakra, a gázvilágításra, a kéményekre,
                        amelyeket a szél forgathat, a ki- és befelé nyíló és maguktól csukódó
                        ajtókra, water closetokra, és megállapította, hogy a remek angol nép
                        életmódjával, erkölcseivel és szokásaival csaknem teljesen egyetért. Az
                        egész ember éjjel és nappal, ébren és álomban szüntelenül égett és lobogott,
                        és közben egy asszonyra gondolt, akit majdnem szerencsétlenné tett, de az
                        Isten megváltotta őt is, az asszonyt is, és mindent az Isten rendbe hozott.
                        Megbékült, kielégült, ujjongó lelkével hajóra szállt, s egy zivataros
                        éjszaka után szerencsésen megérkezett a francia kikötőbe, türelmetlen
                        sietségében ki sem tudta várni a rendes partraszállást, egyik hajóról a
                        másikra ugrott, átgázolt a vámhivatalnokon, galléron kapott egy fiút, és
                        kényszerítette, hogy vele a vendéglőbe fusson. A vendéglőben tüzet gyújtott,
                        hogy a vihartól átázott ruhája megszáradjon, aztán lefeküdt, álmában
                        háromszor is kiesett az ágyból, minden öt percben felébredt, mégis kialudta
                        magát, reggel énekelve és fütyörészve kelt, s aztán folytatta útját, és
                        negyvenkét óra alatt viszontlátta Párizst. Itt sem maradt soká, s újév
                        napján már ismét otthon volt Bécsben. Akkor aztán egyetlen csapással mindent
                        romba döntött, amit olyan lázas buzgalommal felépített. Pál bátyjával elment
                        az Elyseumba, és negyvennyolc óráig dőzsölt éppoly telhetetlen falánksággal,
                        mint ahogy a könyveket, Párizst és Londont felszívta magába egyetlen
                        lélegzetvételre - ha ízlett, ha nem -, dacos kitartással, a
                        végkimerülésig.</p>
				</div>
				<div type="chapter">
					<head>6</head>
					<p>Kemény télidő volt, a nap csak nyolc óra tájt emelkedett a látóhatárra a
                        Wienerwald mögül, de az öreg Széchényi Ferenc gróf landstrassei palotájában
                        hajnali öt órakor megkondították az ébresztő harangot. A városba siető
                        fuvarosok csodálkozva nézték, hogy a grófi házban már ily koromsötét órában
                        kigyúlnak az olajlámpások, kinyílnak a manzárdablakok, a cselédség
                        takarítani kezd, az istállóban fényesre kefélik a parádés lovakat, az udvart
                        felseprik, az egész házban izgatott sürgés-forgás támad. Benn a palotában
                        huszárok, komornyikok, szobaleányok lótnak-futnak, a kert útjain és az
                        istállók körül udvarosok, kocsisok és lovászlegények szorgoskodnak; a
                        kocsiszínben utazóhintókat mosnak és súrolnak; az egész palota ragyog a
                        tisztaságtól és az ünnepélyességtől. Az udvarmester szemlét tart a ház népe
                        fölött; fényes libériák, huszárcsákók, arannyal és ezüsttel kihányt,
                        sújtásos dolmányok és háromszögletű kalapok, kardok, címeres tarsolyok és
                        sarkantyúk lógnak a lépcsőházban és a folyosókon. Tele van az egész ház, a
                        földszinttől a padlásszobákig.</p>
					<p>A hajnali harangszó a palota urát, öreg Széchényi Ferenc grófot már ébren
                        találta. A gróf öltözködött. Aranyszövésű, kurta dolmánya fölött meggyszínű,
                        elöl lekerített nyestprémes bársonymente simult szikár alakjára, gazdag
                        zsinórzású, feszes nadrágja oldalpaszomántját apró, vékony kardocska
                        verdeste, lábán sötétvörös, rövid, aranysarkantyús csizma feszült. Az egész
                        öltözékről egy kifinomodott rokokó főúr franciás ízlése és magyaros pompája
                        sugárzott. Nyakában az aranygyapjú, mellén csillagos olasz nagykereszt
                        szalagja, mintha az udvarhoz, vagy valami országos parádéra készülődnék. A
                        gróf fonnyadt, sárga, ráncos arcán ünnepi áhítattal, lassan átballagott a
                        kápolnába, s letérdelt az örökmécs elé. Nemsokára megérkezett Hofbauer
                        Kelemen atya, a bécsi redemptorista rend feje, akit a bécsi nép már életében
                        beiktatott a szentek közé. A szerzetes beült a gyóntatószékbe.</p>
					<p>Ma a család többi tagja is hajnalban kelt fel, és egyenként és lábujjhegyen
                        lopódzott be a kápolnába. Elsőnek az öreg kegyelmes asszony, zihálva,
                        köhögve, mint mindig, de nehéz selyemben és bársonyban, ősi ékszerekkel,
                        ódon pompával és félénk alázatossággal. Letérdelt az első padsorban, és
                        várt, míg ura végez a gyónással. Utána két fiatalabb hölgy, Franciska és
                        Zsófi grófnők, aztán a férjek, Batthyány Miklós és Zichy Ferdinánd grófok,
                        majd Széchényi Lajos gróf, a legöregebb fiú és felesége, Clam-Gallas grófnő
                        helyezkedtek el a padokban, és imádkozva várták, hogy rájuk kerüljön a sor a
                        gyóntatószékben.</p>
					<p>Félóra múlva halk sarkantyúpengés neszével betoppant a kápolnába István gróf
                        is, ulánusezredének díszruhájában. Megállt a nehéz, faragott tölgyfa ajtó
                        mélyedésében, és keresztet vetett magára. Homlokáról nehéz verejtékcseppek
                        gyöngyöztek alá; egész teste izzadt a túlságosan befűtött kápolnában.
                        Kétnapi tivornya után, valamivel éjfél előtt került az ágyba. Elég idejében
                        tehát, hogy megáldozhassék, de elég későn ahhoz, hogy kétnapos mámorát ki
                        tudja aludni.</p>
					<p>Egymás után érkeztek a Mesnil bárónők, a cseh Desfours gróf, a szegény
                        Kueffstein báró a többi atyafisággal, majd Hoyos István gróf és a fiatal
                        Forgách Antal, aki a cenki Széchenyi-kastélyban együtt nevelkedett a két
                        fiatalabb Széchenyi fiúval, mint afféle árva rokongyerek. István gróf
                        fáradtan és türelmetlenül nézegette az érkezőket, s csak akkor csillant föl
                        a szeme, amikor, mint valami rejtelmes jelenés, sötét szempilláit lesütve,
                        ruganyos termetét a csípőjén ingatva, karcsún, finom illatfelhőben, kissé
                        félénken és fáradtan besuhant a kápolnába Pál gróf felesége. Egyszerre tele
                        lett vele a kápolna, az asszonyok kissé megfordultak, megérezve a profán
                        illatot, a kacérságnak és érzékiségnek azt a néma hírnökét, amely Karolina
                        jöttét szinte bejelentette. Egy pillanatra el is felejtette, hogy kápolnában
                        van, közel a gyóntatószékhez, csak Karolinát nézte, és önfeledten átadta
                        magát ábrándjainak.</p>
					<p>Most megürült a gyóntatószék és Karolina hirtelen mozdulattal, kissé dacosan
                        és elszántan, odaborult a szent ember lába elé.</p>
					<p>István gróf szíve nagyot dobbant, zúgott a füle, és káprázott a szeme.
                        Karolina gyónik. Eddig nem is gondolt arra, hogy voltaképpen mi is történik
                        ott a gyóntatószékben. Nővérei, sógornői, testvérei, játszópajtásai egymás
                        után letérdeltek, majd felkeltek, áhítatos vagy közönyös arccal, mint akik
                        egy megszokott szertartáson esnek keresztül, s ő maga sem látott semmi
                        rendkívülit ebben a vallásos gyakorlatban. De ahogy Karolina odatérdelt a
                        szerzetes elé, egyszerre elöntötte lelkét valami érthetetlen félelem, és az
                        izgalomnak majdnem elviselhetetlen remegése. Ugyan miről beszélhet ott
                        Karolina? Karolina bűnei kínzó gyötrelemmel korbácsolták fel a fantáziáját.
                        Borzasztó dolog történik most ott a gyóntatószékben! Az a szegény, egyszerű
                        barát, Kelemen atya, aki oly természetes és nyugodt biztonsággal jár az
                        Isten felé vezető úton, aki annyi asszony bűnét ismeri, nem is sejti, hogy
                        most micsoda bűnöket visznek elébe! Karolina bűneit! Azokat a bűnöket,
                        amelyekről két év óta olyan fogvacogtató rémképeket rajzol az ő fantáziája.
                        Valóságos istenkáromlás és szentségtörés, de be kell vallania, hogy Karolina
                        bűneire mindig sokkal kíváncsibb volt, mint az erényeire.</p>
					<p>Ekkor lépett be a kápolnába Pál gróf rosszkedvűen, vörös és kidagadt szemmel,
                        ványadt arccal, frakkban, széles, dús fekete selyem nyakkendővel, mint
                        valami bécsi dandy, aki egyenest az utcáról vagy valamelyik színházból állít
                        be ide, díszmagyaros, meghatott, imádkozó családja körébe... Istvánt ez is
                        elszomorította. Hogy fáj majd édesapánk szíve, ha meglátja ezt a
                        cinizmust.</p>
					<p>A gyóntatás még egyre tartott. A család feje úgy rendelkezett, hogy ezen a
                        napon a háznép és az uradalmi tisztek is meggyónjanak. István ezek közül
                        csak Liebenberget, a nevelőjét, Pap Ferenc urat, a jószágkormányzót, Thibolt
                        Ferenc pénztárost, Kiss Józsefet, a háziorvost és Pigay titkárt ismerte. Meg
                        egy idős, fekete ruhás, kövér kis parasztasszonyt, Öreg Kelemen Évát, a
                        Széchényi gyerekek dajkáját... Ő maga is ennek a pirospozsgás, erőteljes
                        magyar asszonynak a tejét szívta. Elérzékenyedett, amikor a boldogan
                        sugárzó, egyszerű parasztarcot látta; íme, az ő második anyja! Olyan sima,
                        egyenes, puha útja van neki is földről a mennyországba, akárcsak a gyóntató
                        szentnek, az öreg Kelemen atyának. E pillanatban egyszerre szerette és
                        irigyelte őket.</p>
					<p>Hét órára ő is odakerült a gyóntatószék elé. Akkor már égett az agya, és
                        egész teste alélt volt a kimerültségtől. Úgy omlott le a térdeplőre, mintha
                        leütötték volna. Félt, hogy sohasem tud felkelni onnan. És anélkül, hogy a
                        bevezető imádságot elmondta volna, lázasan lihegni kezdett, mintha attól
                        tartana, hogy nem lesz elég ideje bűneinek felsorolására.</p>
					<p>- Lelki atyám, én nagyon romlott vagyok. Hibáimban megátalkodtam és
                        megszoktam, hogy minden tisztább érzést vagy szándékot elnyomjak magamban.
                        Elmerültem a kicsapongásokban, hiú és hazug ember vagyok. Minduntalan
                        megfeledkezem a vallás parancsairól; nem tartom meg a böjtnapokat.
                        Alárendeltjeimmel dölyfösen, durván, sokszor igazságtalanul bántam. Vasárnap
                        misét nem hallgattam, utolsó gyónásomat kellő előkészület nélkül, áhítat és
                        igazi bűnbánás nélkül végeztem. Rászoktam a káromkodásra, esküdözésre.
                        Mértéktelen, nyalánk és tobzódó, falánk és korhely vagyok. Elkényeztettem
                        testemet, nem bírom sem a meleget, sem a hideget, kényes és elpuhult vagyok,
                        és csak érzéki örömökön jár az eszem. Most is. Ebben a pillanatban is.
                        Jaj... attól félek, hogy elájulok. Tivornyából jövök... szédülök... gyónom a
                        Mindenható Istennek és neked, lelki atyám, de hiába erőlködöm, nem tudom
                        abbahagyni a rosszat, és már nem is tudom erősen akarni a jót. Atyám, nem
                        tudok hinni...</p>
					<p>A szerzetes vigasztalta. Isten kegyelme határtalan. Ez a kemény önvád, ez a
                        kétségbeesés az elkövetett bűnök felett, ez a véres önmarcangolás a
                        legbiztatóbb jele Isten kegyelmének.</p>
					<p>- Nem, nem - lihegte István -, az Úr elhagyott.</p>
					<p>- Ne káromold, fiam, a Mindenhatót. Fogadd meg erősen...</p>
					<p>- Atyám, éppen ez az, amit nem tudok megcselekedni. Nem bírok a test
                        kísértéseinek ellenállni... Érzéki vágyaim erősebbek, mint én.</p>
					<p>- Ha megbánod...</p>
					<p>Stefferl könnyekre fakadt:</p>
					<p>- Még most is... ezen a szent helyen is...</p>
					<p>- Imádkozzál...</p>
					<p>- Most nem tudok... itt van... és bűnre kísért...</p>
					<p>- Kerüld a kísértéseket.</p>
					<p>- Nem akarok aszkéta lenni. Atyám, én e nélkül a bűn nélkül nem tudok
                        élni.</p>
					<p>- Szerelmes vagy, fiam?</p>
					<p>- Nem tudom. Talán csak a gyönyörbe, amelybe belefulladok. A lányokba, akik
                        ártatlanok, és az asszonyokba, akik romlottak. Más ember feleségébe...
                        Felebarátom, sőt atyámfia feleségébe, mert ez nemcsak kéj, hanem halálos
                        félelem, kín és kétségbeesés is... jaj, atyám, kifáradtam, és félek, hogy
                        meghalok.</p>
					<p>A szerzetes gyengéden fejére tette a kezét:</p>
					<p>- Fiam, téged valami megzavart, és elvette józan ítélőképességedet.</p>
					<p>- Igen. Egy asszony.</p>
					<p>- De az Isten látja és szánja vergődésedet.</p>
					<p>- Akkor irtsa ki lelkemből ezt az érzést.</p>
					<p>- Bízzál az ő irgalmában, fiam, és mondd el a bánat és erős fogadás igéit. És
                        én feloldozlak.</p>
					<p>István gróf arca eltorzult:</p>
					<p>- Szentatyám, nem merem az Úr testét magamhoz venni.</p>
					<p>- Visszautasítod a kegyelmet?</p>
					<p>- Nem, nem, nem merem...</p>
					<p>És felugrott a gyóntatószékből feloldozás nélkül.</p>
					<p>Aztán rémülten körülnézett. Vajon nem hallották-e meg? Vajon nem veszik-e
                        észre, hogy milyen feldúlt és kétségbeesett? És vajon nem tűnik-e fel, hogy
                        nem járul az Úr asztalához?</p>
					<p>Szerencsére senki sem figyelte. A kis kápolna zsúfolva volt ájtatoskodókkal,
                        apja mélyen elmerült az imádkozásba. A család tagjai megáldoztak, a
                        szentmise véget ért. Ferenc gróf és felesége reggelire hívták magukhoz a
                        vendégeket.</p>
					<p>Széchényi Ferenc gróf élete néhány esztendő óta csak állandó búcsúzkodás
                        volt; előbb elbúcsúzott a közélettől, aztán az udvari szerepléstől, végül a
                        gazdasági gondoktól is szeretett volna menekülni. Legidősebb fia harmincöt,
                        a legfiatalabb huszonöt, mindegyik megérett már arra, hogy maga vegye kezébe
                        a sorsát. Efölött azonban sokat tépelődött. Látta, hogy nem egy kortársa
                        késő vénségére koldusbotra jutott, mivel a fiatalok néhány év alatt
                        eltékozolták, amit nemzedékek évszázadokon keresztül gyűjtögettek. Az ő fiai
                        közül e tekintetben Lajost és Pált nem kellett féltenie. Lajos komoly,
                        meglett ember, Pál ugyan nem a legeszményibb lélek, de egészen a
                        zsugoriságig takarékos; István az, akit félteni kell a nagyvilági élet
                        hiúságaitól, mert jószívű, bátor, nemes és tehetséges ember; de hibái is
                        vannak, szereti a fényűzést; mintha egy Esterházy-vagyon állna a háta
                        mögött. Ám azt sem akarja, hogy fiai közül éppen a legderekabbat
                        megrövidítse. Hónapokig dolgozott a megoldáson legbizalmasabb emberei,
                        jószágkezelői és ügyvédjei segítségével. Most végre elkészült vele, s azért
                        hívta maga köré az egész atyafiságot, hogy mint egy trónjáról lemondani
                        készülő király, birtokait felossza a királyfiak között. Szinte gyermekesen
                        örült ennek a napnak. Azt akarta, hogy tiszta lélekkel, minden földi
                        szennytől megszabadulva, a gyónás és áldozás szentségében megerősödve
                        kezdjék el az önálló életet.</p>
					<p>Reggeli után asztalt bontott, karjára vette feleségét, és maga után intette
                        gyermekeit a könyvtárszobába. Ott már várta őket a jószágigazgató s néhány
                        tiszttartó, pénztárnok, számvevő és titkár.</p>
					<p>István gróf szédülve követte őket, és leült a könyvtár egy zugába, ahonnan
                        jól láthatta Karolina hollófekete fürtjeivel árnyékolt, halvány, de így
                        talán még vonzóbb és csábítóbb arcát. Rá kellett néznie, mert különben úgy
                        érezte, hogy idegrohamok lepik meg, mint már jó néhányszor az utóbbi időben.
                        Karolinán kívül egyebet senkit sem látott, és nem hallott semmit. Nem
                        hallotta az öreg gróf reszkető hangon elmondott szavait, amelyben
                        megindokolta, hogy miért osztja föl birtokait, és ezért cserében mit vár az
                        új tulajdonosoktól. Nem hallotta azt sem, amikor a jószágkormányzó a
                        meghatottságtól kissé fátyolosan és remegve olvasta: “István grófnak
                        rendelem a cenki kastélyt, Nagy- és Kiscenket, a nagyerdőből kétezer-kétszáz
                        holdat, valamint a következő birtokokat: Bors, Hidegség, Homok, Hegykő,
                        Szentgyörgyvár, Mándy-puszta, Zalaszentlászló, Senye, Csokonya, Tarnóca,
                        Györgyös, Kútfői-puszták, Komlósd, Szentes, Péterhida, Barcsa a drávai
                        erdővel, Darány, Aranyosi-puszta, Visonta, valami nyolcvanezer hold.”
                        Ehelyett arra gondolt, hogy Karolinának nem sikerült még egyetlen
                        pillantását sem magára vonni. Igaz ugyan, hogy nekik kettőjüknek többé az
                        életben nem szabad egymás szemébe nézniök. Ezt ígérte az édesapjának, aki
                        most itt ül előttük, és megfosztja magát minden gazdagságától és apai
                        hatalmától. Ezt ígérte a család tagjainak és barátainak mint testvér, rokon,
                        nemesember, katonatiszt és mint becsületes férfi; ezt ígérte meg
                        Karolinának, és ezt kellett volna vezeklésképpen megígérnie a
                        gyóntatószékben Kelemen atyának... de attól a pillanattól kezdve, hogy
                        Karolina édes és szenvedő arcát megpillantotta, egyszerre elhatározta, hogy
                        mindennek az ellenkezőjét fogja cselekedni.</p>
					<p>A jószágkormányzó ezalatt továbbolvasta Ferenc gróf rendelkezéseit. Hogy
                        leánygyermekeit, akiket bőkezűen kiházasított, a törvényben előírt
                        örökrészen kívül évenként még egy-egy, százezer forintról szóló
                        kötelezvénnyel ajándékozza meg. Hogy a család boldogságára, díszére és
                        fenntartására még külön majorátusokat állít fel, egyet Sopron vármegyében,
                        egyet Zalában és egyet Somogyban a bécsi, pesti és soproni palotákkal
                        együtt. Hogy a majorátusokból kizárja a papokat, szerzeteseket,
                        elmebetegeket, továbbá azokat, akik a katolikus vallástól elpártolnak, vagy
                        akik nem katolikus és nem régi nemes családból származó nővel lépnek
                        házasságra. István gróf ezalatt azon tűnődött, hogy elválasztja Karolinát
                        Páltól, és ha ez nem megy másként, áttér a református hitre. Ha pedig
                        Karolina nem akar a felesége lenni, akkor beáll szerzetesnek, mert fél, hogy
                        lelki vívódásaiban megőrül, vagy megöli magát.</p>
					<p>Egyszerre csak elsötétült szeme előtt minden, úgy érezte, hogy mélység nyílik
                        meg alatta, s ő lassan süllyed lefelé az örvénylő semmibe, mint valami
                        langyos fürdővízbe. Nem hallotta, amikor bátyja, Lajos gróf elcsukló hangon
                        köszönetet mond a család fejének, nem hallotta az anyja csendes zokogását,
                        már nem is tudta, hol van, nem tudta, mi történik vele, lent volt az örvény
                        fenekén, túlvilági boldogságban... és csak azt érezte, hogy megcsapja az
                        örökkévalóság szele, de nem úgy, mint tavaly ott lenn, a nápolyi
                        katonakórházban, nem halálfélelemben, hanem boldog örömben és
                        beleegyezéssel.</p>
					<p>Ebben a pillanatban Karolina, aki háttal állt neki, éleset sikoltott, az öreg
                        gróf kimeredt, zavaros szemmel bámult a sötét sarok felé, mindenki
                        felugrált, és rémülten rohant István grófhoz, aki elnyúltan, viaszsárgán s
                        dermesztő hidegen feküdt félig a földön, félig a karszéknek támaszkodva.
                        Kiss József, az uradalmi doktor feltépte ruháját, és szívéhez tette a
                        fülét.</p>
					<p>- A gróf elájult - jelentette ki maga is halálsápadtan -, de nincs ok az
                        aggodalomra... futó rosszullét... ideggyengeség...</p>
					<p>Akkor már magához is tért. Elkényszeredetten mosolygott, és bocsánatot kért,
                        amiért megzavarta a családi ünnepélyt. Aztán az orvos karján kitámolygott a
                        könyvtárszobából.</p>
				</div>
				<div type="chapter">
					<head>7</head>
					<p>Karolina szerette volna Bécsben tölteni a farsangot, annál is inkább, mert az
                        összes Széchényiek Bécsben maradtak, a Lichnovszky család letette a gyászt,
                        és Christiane hercegasszony újra megnyitotta termeit, egyik unokanővérének,
                        Thürheim Constantine grófnőnek kezét megkérte az öreg Rasumovszky herceg -
                        körülötte tehát az egész rokonság gondtalan örömben várta a császárváros
                        újjáéledt nagyvilági életét.</p>
					<p>Pál gróf azonban mást határozott. Kiadta a parancsot az utazásra.</p>
					<p>- Hova?</p>
					<p>- Vissza Apátiba. Most kezdődnek a téli vadászatok.</p>
					<p>Karolina kétségbeesve engedelmeskedett.</p>
					<p>- Mikor jövünk vissza?</p>
					<p>- Az attól függ...</p>
					<p>Pál gróf szava itt elcsuklott, Karolina kitalálta, hogy mit akart mondani. Az
                        attól függ, hogy Bécsben marad-e Stefferl... de Pál gróf szava elcsuklott,
                        és az olyan szánalmas és kétségbeejtő volt. Megsajnálta Pált. Arra gondolt,
                        hogy ha itt marad, a család Stefferlt küldi el Bécsből. Ezt is megértette. A
                        Széchényiek helyében mindenesetre ő is hasonlóképpen cselekednék. De rá
                        nézve elviselhetetlen volt az a gondolat, hogy ezentúl ő és Stefferl
                        kerülgetni fogják egymást, mint az éj és a nappal, vagy mint az
                        időjárás-mutatón a barát és az apáca. De nem mert ellenkezni.</p>
					<p>Másnap útra készen állt a nagy üveges, családi bőrhintó, amelyben aludni is
                        lehet, természetesen annak, akinek az éjszaka álmot hoz a szemére. A család
                        búcsúzkodott. István gróf is megjelent a ház kapujában, és megcsókolta Pált,
                        majd Karolinát. Csak felületes, puha, rokoni csókot lehelt a homlokára,
                        ezalatt azonban hosszan és erősen megszorította a kezét. Ő visszaszorította.
                        Nem tudta a könnyeit visszatartani. Pál siettette.</p>
					<p>- Gyerünk, megfáznak a lovak. Isten áldjon, Stefferl.</p>
					<p>És újra megcsuklott a hangja. Csak a hangja el ne csuklana ennek az erős,
                        cinikus, duhaj legénynek! Ezt nem lehet elviselni, még a kis Andorkánál sem,
                        akinek szintén el szokott csuklani a hangja, ha helykén feleselni akar, de
                        szavát elfojtja a sírás.</p>
					<p>Egy ideig hátra-hátranéztek, és kendőiket lobogtatták. Aztán letértek a
                        Landstrasséról, a Schönbrunn felé vezető útra. Még egyszer hátranéztek, de
                        már nem lehetett látni a Széchényi házat.</p>
					<p>Karolina élete Apátiban mindjobban elmerült az egyedülvalóság poshadt
                        állóvizében. Órákig elbolyongott a domboldalakon, a búzaföldek között vagy a
                        szőlőlugasokban; mióta felgyógyult, rákapott a lovaglásra; megerőltető
                        vágtatások után félholtra fáradva feküdt le, és az eszméletlenség határán
                        álomba merült. Alvása mégis nyugtalan és felszínes volt; gyakran látta
                        Stefferlt, sőt néha hallotta a hangját, a sarkantyúja pengését, a lova
                        dobogását; ilyenkor kiugrott az ágyból, az ablakhoz rohant, és szívszorongva
                        figyelt: várta, hogy egyszer csak kinyílik az ajtó. Oly erősen várta, hogy
                        sokszor ki is nyílt. A szél besüvöltött, és eloltotta a gyertyát. De azért
                        nem lett sötét, sőt valami földöntúli világosság gyúlt ki, s ebben a
                        titokzatos fényben megjelent Stefferl. Aztán az érzéki szerelem vad
                        jelenetei következtek, amelyekből csuromvizesen, szívdobogva, holtra fáradva
                        ébredt fel, és teste még akkor is görcsökben vonaglott. Máskor ijesztő álmai
                        voltak. Találkozott vele meredek hegyi úton, folyóparton, szépen gondozott
                        sétány fái alatt vagy piszkos külvárosban, amelyben lassan ráismert a
                        Salzgries sikátoraira. Találkozott vele ismeretlen tájakon, titokzatos
                        városokban, csodálatos, ódon épületek romjainál, Nápoly napfényes utcáin, a
                        tengerparton, félelmetes hegyi utakon, jobbról égig érő sziklafal, balról
                        szédítő szakadék a tenger felé. Volt vele valószínűtlenül magas épületek
                        között, lagúnákon, alagutakban, éjjeli tivornyahelyeken, templomok boltívei
                        alatt, aminőket a valóságban sohasem látott. Volt vele Írországban is,
                        Tipperaryben, smaragdszínű gyepen, sövénnyel körülkerített várudvarokon,
                        reneszánsz kastélyok fegyvertermeiben, lóversenytéren Newmarketben, ahol a
                        valóságban sohasem járt. És ezeken a helyeken Stefferl beszélgetés közben
                        csak úgy közönyösen odavetette, hogy ma este X. vagy Y. hercegnőhöz megy,
                        tegnap együtt hált a lovász feleségével, Bigottini, a prímabalerina két
                        hónapig volt a szeretője, Bagration hercegnét áldott állapotba hozta, és
                        valami gyalázatos betegséget kapott egy kurtizántól, akit a szép magyar báró
                        házában részegen megölelt... Ezeket úgy mondta Stefferl, mintha a világ
                        legtermészetesebb és legártatlanabb dolgai volnának, ő pedig két napig
                        fejgörcsök és szívdobogás közepette gyötrődött az álom után.</p>
					<p>Az utóbbi időben már csaknem kettős életet élt. Egyet a tökéletes ébrenlét
                        alatt, férje és kisfia szolgálatában, fáradtan és remegve annak a másik
                        életnek előérzetében, mely éjszaka elkövetkezik. De hiába vett jeges
                        fürdőket és álomporokat, ahogy ágyba feküdt - sőt néha délutáni szendergése
                        közben, végül az esthomályban, fizikailag éber állapotban is - könyörtelenül
                        fellépett a rémlátások és érzékcsalódások állapota. Ilyenkor néha úgy
                        érezte, hogy Stefferl a szomszéd szobában van, és várja, hogy Pál
                        lefeküdjék, a ház elcsendesedjék, és sötétbe merüljön az egész kastély.
                        Aztán halkan belép hozzá, és leül az ágya szélére. Máskor látta őt durva,
                        korhely barátai között, akik kifosztották vagy gyalázatosan inzultálták.
                        Látta párbajban, amint megsebesül, és halotthalványan a földre zuhan. Látta
                        holtan is, kezét összekulcsolva, lecsukott szemmel, viaszsárgán.</p>
					<p>Többször elhatározta, hogy mindent őszintén megmond Pálnak, s aztán elmegy,
                        felkeresi Stefferlt, és megkérdezi tőle, akarja-e őt, lehetségesnek
                        tartja-e, hogy egymásé legyenek, van-e kedve elmenni Irlandba, s ott, a
                        Clanwilliamek ősi földjén elbújni vele. És ha nem akar? Akkor öngyilkos
                        lesz.</p>
					<p>Levelet írt Stefferlnek, de anélkül hogy meg tudta volna mondani az okát,
                        elfojtott magában minden nyíltságot és őszinteséget. Rendületlenül hitte,
                        hogy Stefferl így is megérti, amit mondani akart. Valami csodát várt, amely
                        tisztázza ezt a tébolyító bizonytalanságot. Kezdett hinni a csodákban és a
                        természetfölötti dolgok lehetőségében. Eszébe jutott, hogy a kongresszus
                        előtt Bécsben nagy port vert fel egy Mesmer nevű ember csodálatos gyógyítás
                        módja, sőt maga is látta, hogy csoportosan jönnek hozzá a betegek,
                        körülállják a vízzel és mágneses erővel telt edényt, és meggyógyulnak.
                        Elhatározna, hogy kigyógyíttatja magát álomlátásaiból, éjszakai
                        eksztázisaiból, erotikus görcseiből, szóval szerelméből. Aztán észrevette,
                        hogy a nap és a hold állása, a csillagok konjunktúrája, a hold változása
                        iránt rendkívül fogékony - újhold alkalmával duzzadóan erősnek, szépnek,
                        optimistának érzi magát, s ahogy a hold felényire fogy, vagy kiflivé
                        keskenyedik, ekként hanyatlik az ő ereje, önbizalma és reménysége is.
                        Viharos időben Stefferlt hűtlennek, derült, csillagvilágos éjszakán
                        szerelmesnek látja. Észrevette, hogy meg tudja mondani, holnap szél lesz-e
                        vagy eső, kisüt-e a nap vagy elborul, meg tudja jósolni nemcsak az
                        időjárást, de azt is, hogy bikaborjút ellik-e a tehén, vagy üszőt.</p>
					<p>Lassanként másról és magáról is el tudott hinni minden csodát. Megérezte,
                        amikor Stefferl beteg volt az olasz háborúban, pontosan megmondta, mikor
                        indult el Bécsből, Párizsból, mikor szállt visszafelé hajóra Londonban, és a
                        levelek később mindent igazoltak. Sokszor látta Beethovent, és tisztán
                        hallotta a hetedik szimfóniát. Olyan csodálatos volt az élete, hogy már
                        semmiféle csodát nem tartott hihetetlennek. Sógorasszonya, a szellemes Zsófi
                        grófnő meg is mondta róla, hogy a tizenhatodik században boszorkány, a
                        tizenhetedikben alkimista, a tizennyolcadikban valamelyik szabadkőműves
                        páholy tagja lett volna - nem csoda, hogy most hisz a magnetizmusban.</p>
					<p>Csakugyan mindenben hitt, csak a kézzelfogható valóságban nem. Nem hiszi,
                        hogy őt isteni és emberi törvények örökre elválasztják Stefferltől és a
                        boldogságtól. De biztosra veszi, hogy akkor fog meghalni, amikor egyszer
                        elhiszi, hogy Stefferl meg akar nősülni. Nos, akkor egy hónapon belül, a
                        hold fogyásával az ő élete is elfogy.</p>
					<p>Pál gyakran vitte barátaihoz és rokonaihoz Horpácsra, Pinkafőre, Örménybe,
                        Kismartonba, Eszterházára, sőt Pestre és Bécsbe is, de valami ördöngös
                        ügyességgel mindenhova olyankor, amikor Stefferl máshol járt. Karolina nem
                        mert panaszkodni, még kérdezősködni sem mert sógoráról. De ez a szigorú
                        következetesség - még ha nem is beszéltek róla - fagyos közönyt, majd később
                        csendes, de engesztelhetetlen gyűlöletet támasztott a házastársak közt. Ha
                        egymás szemébe néztek, némán is erről vitatkoztak. Ha idegen emberek
                        kiejtették István gróf nevét, elpirultak vagy elsápadtak, és másra terelték
                        a beszélgetést. Az apáti Széchényiek nagyon boldogtalan emberek -
                        állapították meg azok is, akik csak futólag érintkeztek velük, és sohasem
                        hallottak Karolina tragédiájáról.</p>
					<p>Ez volt Karolina élete Apátiban. Mozdulatlan kép, mint a Holt-tenger
                        tükre.</p>
					<p>Annál viharosabban hullámzott István gróf élete, amely Milánó, Tolentino,
                        Párizs és London után most ismét Bécsben tobzódott, és majdnem másfél
                        esztendeig nem tudott lecsillapodni. István gróf Karolina elutazása után
                        kihallgatáson jelentkezett Schwarzenberg hercegnél, majd Károly főhercegnél,
                        de az előszobában másfél óra hosszat várakoztatták, amire meggyűlölte a
                        katonaságot, a Habsburg-házat, a közszolgálatot, és ahelyett hogy
                        előléptetését szorgalmazta volna, ismét egyévi szabadságot kért. Feltette
                        magában, hogy visszavonul a magánéletbe. Eszébe jutottak az angol kastélyok,
                        mindegyik egy külön kis világ, amely a maga kényelmes és okos
                        berendezésével, egészséges fényűzésével egyetlen ember vagy család számára
                        biztosítja a földi élet boldogságát. Levelet levél után írt tehát
                        jószágigazgatójának, hogy a cenki kastélyt tegye minél lakályosabbá, a
                        legdivatosabb bécsi építésszel terveket készíttetett - gázvilágítással,
                        egészségügyi berendezésekkel, könyvtárral, fürdőszobákkal, antik olasz
                        bútorokkal, szobrokkal, képekkel, valóságos kis múzeum, üdülőhely,
                        gyógyintézet, falusi úrnak való földi paradicsom, roppant kert angol módra,
                        pázsitok, filagorietták, csobogó patakok, hidak, barlangok, Ezeregyéjszaka
                        és Szemiramisz függőkertjei, majorság egzotikus állatokkal, pompás
                        istállókkal, versenylovak, vadászparipák, kutyafalkák számára! - nos, hát ő
                        megmutatja, hogy miképpen kell élnie egy testben és lélekben finom,
                        egészséges és tevékeny magyar főnemesnek. Liebenberg, Liebenberg, ne
                        sajnálja a pénzt, hadd dolgozzanak a parasztok, ki kell belőlük az utolsó
                        csepp zsírt is sajtolni, hogy minél több pénzt izzadjanak, bele kell
                        bocsátkozni új vállalkozásokba, hajókat kell építeni, fát és sót szállítani
                        a Dráván, gépeket kell venni, meg kell azt a zsírjában fuldokló lusta magyar
                        ugart szántani, hogy ontsa a gabonát - ohó, nemcsak búzát kell ám termelni,
                        hanem jó fekete komlót, rizst és gyümölcsöt is, meg kell honosítani a
                        selyemtermelést, utakat kell vágni, ki kell szárítani a Fertő tavát, a
                        Badacsonyba borpincéket vájni s üveggyárakat építeni, hogy palackozni
                        lehessen a borokat, ki kell vágni a felesleges erdőt, épület-, bútor- és
                        szerszámfa számára gőzfűrészt, asztalos- és hordógyárakat kell berendezni...
                        nem pedig főhercegek és tábornagyok előszobáiban lopni a napot vagy léha
                        szerelmi kalandokkal gyengíteni a férfiúi erőt...</p>
					<p>Két hétig gyönyörködött ezekben a délibábokban, s akkor egyszerre
                        megállapította, hogy melankolikus, szplínes, és nem való semmiféle férfias
                        munkára. De nem is érdemes azzal kínoznia magát. Egyetlen okos dolog jól
                        kiélvezni mindazt a gyönyörűséget, amit az asszonyok, a pezsgőgyárak és a
                        francia szakácsok nyújtanak. Tehát két hétig folytonosan ivott, szeretkezett
                        és Lichnovszky Eduárd, Liechtenstein Vince herceg, Batthyány János gróf és
                        Esterházy Pál herceg nem győzték dicsérni francia szakácsának művészetét. A
                        harmadik héten összebarátkozott Stewart lord angol követtel és idősebb
                        Hunyady József gróffal, és nyomban kedvet kapott, hogy a Monarchiában
                        meghonosítsa az angol lóversenyeket. A ló! Mindenesetre érdemesebb lóval
                        foglalkozni, mint ostoba, romlott, hűtelen és minden nemes erőfeszítésre
                        képtelen emberekkel. Hunyady Józsefnek pompás ménese van, lord Stewart
                        remekül ért a lóidomításhoz és a versenyek rendezéséhez. Osztrákok és
                        magyarok pedig mindehhez nem értenek semmit. Hallja ugyan, hogy Erdélyben
                        néhány főúrnak szép ménese van, egyszer, ha kedve és ideje lesz hozzá, meg
                        is fogja nézni azt a hegyes-völgyes, furcsa kis országot, mert őszintén
                        szólva nem sok hitelt ad a Wesselényiekről, Bethlenekről és Bánffyakról
                        szóló mendemondáknak.</p>
					<p>Ettől kezdve éjjel-nappal lovakról szóló könyveket olvasott, tanulmányozta az
                        angol versenyeket, trénerekkel és zsokékkal tárgyalt, megtanulta az angol
                        stílusú lovaglást, és addig izgatta Hunyady József gróf fantáziáját, míg az
                        rászánta magát, hogy Semmering határában lóversenyt rendez. A verseny
                        pompásan sikerült, Hunyady grófnak kedve támadt, hogy azt saját birtokán, a
                        Nyitra megyei Ürmény mellett levő Keszipusztán is megismételje. Ezen a
                        versenyen neki már tizenhárom lova futott, háromezer néző jelenlétében, sőt
                        a Nyitra megyei Holics községben rendezett lóversenyen, amelyen az ő angol
                        zsokéja nyerte az első díjat, már a császár is megjelent.</p>
					<p>Holicson azonban olyan dolog történt, amely újra felzaklatta lelkét, és
                        megbontotta amúgy is kusza idegrendszerét. A versenyen megjelent Karolina,
                        és elragadó bájjal üdvözölte, amikor lova megnyerte a verseny első díját.
                        Néhány szó volt az egész, de Karolina sötét szemeiből megint kilobbant az a
                        titokzatos, kék láng, amely annyiszor elállította a szíve dobogását. A
                        futtatás után István gróf egész éjjel ivott és dőzsölt, s hajnalban már
                        érezte, hogy lázban ég a teste. Négy napig feküdt a holicsi kastélyban, de
                        amilyen hirtelen megbetegedett, éppoly hamarosan meg is gyógyult,
                        visszavitette magát Bécsbe, onnan pedig Pál bátyjával együtt elutazott
                        Angliába, telivér lovak vásárlására.</p>
					<p>Angliában nem volt maradása. Megvásárolta a lovakat, aztán Frankfurton és
                        Franciaországon keresztül hazasietett, megrakodva rajnai, madeirai borokkal
                        és különféle pezsgőkkel, bútorokkal, szőnyegekkel és képekkel, pipákkal,
                        szivarokkal, ékszerekkel, mindenféle méregdrága és haszontalan limlommal,
                        amelyek minden pénzét és hitelét felemésztették. Titokban rajtakapta magát,
                        hogy mindez ugyancsak Karolináért történik, őt akarja elkápráztatni a cenki
                        kastélyban olyan berendezéssel, amilyet még Rasumovszky herceg palotájában
                        sem lehet látni.</p>
					<p>Amikor hazaért, mindezt megbánta. Rájött, hogy nem való neki sem a katonaság,
                        sem a gazdálkodás, sem a lótenyésztés, sem a közélet, sem a politika. Az
                        egyetlen, amire képességet és kedvet érez, az az irodalom.</p>
					<p>Bezárkózott tehát újra szobájába, s megpróbálta, vajon tudna-e verset vagy
                        regényt írni. A vers és regény nem sikerült, abba is hagyta, ehelyett
                        kiolvasta apja és nővérei valamennyi könyvét, és volt annyi haszna ebből az
                        olvasási dühből, hogy belepillantott az eszmék és érzelmek egy roppant
                        világába, amelyben minden olyan volt, amilyennek lennie kellene. Rájött,
                        hogy semmi sincs jól úgy, ahogy van, de mindent szebbé lehetne tenni,
                        regényhősök s a világtörténelemben szereplő nagy emberek példája szerint.
                        Megállapította, hogy mégis érdemes élni, de csak a szépségek és szenvedélyek
                        legmagasabb régióiban, ott, ahol az embernek már minden szabad: még Karolina
                        után is szabad a kezét kinyújtania. De nem tudja, hogy Karolina hol van.
                        Nincs Bécsben, nincs Apátiban sem, ez a rejtély napról napra jobban
                        idegesítette. Most már az emberi élet titkaiból semmi egyébre nem volt
                        kíváncsi, csak arra, hogy hol van Karolina.</p>
				</div>
				<div type="chapter">
					<head>8</head>
					<p>Jó ügetőkkel mindössze két óra járásnyira van a császárvárostól Baden, a
                        bécsi erdő délkeleti kiágazásai közt, szép zöld dombok lejtőjén, amelyre
                        romok, omladozó tornyok és óriás Wellington-fenyőfák néznek alá. A völgyben
                        kénes gyógyforrások vannak, amelyek mindenre jók: ivásra, fürdésre,
                        gyomorbaj, hurut, tüdővész, reuma, köszvény és főképpen a nyári hónapok
                        unalma ellen, amelytől annyira irtóztak Bécs arisztokratái. Az idén
                        júniusban különösen hangos és sűrű volt itt a nagyvilági élet. Az ódon
                        városka lakói, akik szőlődombjaikon jámbor szorgalommal farigcsálják
                        kegyszereiket és cseresznyefa pipaszáraikat, nap nap után hajnalig tartó
                        nyári dáridók tanúi voltak, amelyekben angol, francia, orosz és német
                        nagyurak üdítették fel téli dáridókban elernyedt idegeiket. Most Rasumovszky
                        herceget búcsúztatják, a hatvanöt éves, beteg és kegyvesztett orosz
                        diplomatát, aki huszonhat éves feleségével kénytelen lesz visszamenni hideg
                        és rég elfelejtett hazájába. A Lichnovszkyak, Windischgraetzek,
                        Wallmodenok, Orloffok, Reuss hercegek és Széchényiek teljes mértékben
                        átérezték ennek a tragédiának egész szörnyűségét. Szegény Rasumovszky!
                        Milyen gyönyörűen költötte el a tíz- vagy isten tudja hány millió rubel évi
                        jövedelmét Bécsben, Párizsban, Münchenben, Nápolyban és Európa minden
                        részében, kivéve Oroszországot; ő volt a legfinomabb mecénás, a legbőkezűbb
                        szerető, a legrajongóbb műgyűjtő, a legpazarabb vendéglátó, és ő volt
                        Napóleonnak legelkeseredettebb ellensége. Mindezek az érdemei nem voltak
                        elegendők ahhoz, hogy Sándor cár elengedje neki azt a potom egymilliót,
                        amellyel tartozott neki; a császárok csak azokat az adósságokat szokták
                        elengedni, amelyekkel ők tartoznak alattvalóiknak. Pedig a cár nem egy
                        kellemes percet töltött Kirillovics András herceg landstrassei palotájában,
                        amelyben még a mellékhelyiségek is valóságos műremekek voltak, márvány,
                        alabástrom és elefántcsont, mahagóni és paliszander burkolatú kis kabinetek,
                        rejtett fűtőkészülékkel, zenélőszerkezettel, erotikus képekkel és
                        szobrokkal, kristálycsillárokkal, domborműves bronz- és vertezüst
                        edényekkel, rózsavizet és francia illatszert permetező készülékekkel, és kis
                        könyvtár a helyzethez való tartalommal, amelyből egy-egy fejezet
                        végigolvasása éppen annyi időt vett igénybe, mint amennyit az ember ilyen
                        intim kis fülkében tölteni szokott. Ezek mindenkiben az elragadtatás és
                        bámulat érzését keltették, csak a fiatal és különc Széchenyi István grófnak
                        nem tetszettek, aki úgy vélte, hogy az Angliában használt vízöblítéses water
                        closetek mégis többet érnek. A herceg most kénytelen Pétervárra menni, hogy
                        birtokai felét eladja, és annak árán valahogy kibékítse felséges
                        hitelezőjét.</p>
					<p>A badeni Rasumovszky-villának, amelybe a herceg fiatal felesége, Thürheim
                        Constantine grófnő révén majdnem az egész Lichnovszky család beköltözött,
                        két nevezetes vendége volt a rokonságon kívül. Az egyik az öreg Wallmoden
                        tábornok, a nagy nőhódító, a másik pedig Lawrence, a híres angol festő, akit
                        IV. György régens herceg azért küldött Bécsbe, hogy a császári család
                        tagjait és a szent szövetség nagy férfiait ecsetjével megörökítse. Wallmoden
                        tábornok II. György angol király egy hosszan tartó szerelmének elismert
                        gyümölcse volt, és így mint királyi vérből származó lovag a bécsi asszonyok
                        szíve fölött szuverén szeszéllyel uralkodott; Lawrence pedig nagyon szép
                        ember volt, és példátlanul értett a szerelem művészetéhez - mind a kettő
                        angol, tehát az idén a kongresszus óta unatkozó égi, pokoli, kacér,
                        titokzatos és közönséges bécsi szépségek között kitört az anglománia.</p>
					<p>Lichnovszky Christiane hercegasszony most Rasumovszky herceg fiatal feleségét
                        őrizte a szerelemre éhes férfiak falánkságától. Meg is jegyezte egyszer,
                        Schwarzenberg herceg tábornaggyal való bizalmas beszélgetés közben:</p>
					<p>- Kellemetlen érzéseim annak a levegőnek különbözőségéből keletkeznek,
                        amelyeket lelkem az ifjúkorban szítt magába, és amelyeket most kell
                        belélegzenem. Erényekhez, minden szentség tiszteletéhez és minden gonoszság
                        utálatához szokott lelkem most a bűn leheletétől elsatnyulva majdnem
                        elfullad a szabadelvűség köpenye alatt lappangó erkölcstelenség
                        atmoszférájában. Becsületes kedélyemnek föl kell háborodnia, ha hallom, hogy
                        még a jó emberek is megbocsátják a bűnt, és az erényen csúfolódnak. Vagy tán
                        nincsen jogom megbotránkozni, amikor azt látom, hogy bizonyos egyének a
                        hitvesi hűséget követő férjet kigúnyolják, de azt viszont szigorúan
                        elítélik, aki kacér nejének megtiltja, hogy becsületével játékot űzzön?</p>
					<p>A herceg ijedten bólogatott, és megkérdezte, hogy nem arról a javíthatatlan
                        Széchenyi István kapitányról van-e megint szó, aki szerelmi kalandjával
                        egyszer már oly nagy gondot szerzett neki.</p>
					<p>A hercegasszony arca elsötétült:</p>
					<p>- Nem. Az a fickó most nem mer a társaságomban mutatkozni. Gondom volt rá,
                        hogy mindenki tudomást szerezzen arról, mily veszedelem fenyegeti feleségét,
                        leánygyermekeit, sőt - akármily hihetetlenül hangzik is, kedves barátom -
                        még női cselédségét is, ha ez az erkölcstelen, léhűtő beteszi házába a
                        lábát.</p>
					<p>- A cselédséget is? - kérdezte a herceg elborzadva.</p>
					<p>A hercegasszony ég felé emelte a tekintetét:</p>
					<p>- Nem kenyerem, hogy ilyen útszéli és tisztátalan dolgokról beszéljek, drága
                        tábornagyom, de mégis... az ön kedvéért megteszem, mert látom, hogy járatlan
                        ezen a süppedékes erkölcsi talajon.</p>
					<p>- Ah, bizony...</p>
					<p>- Legalább ön mindig olyannak mutatta magát - tette hozzá a hercegnő, mintha
                        félne, hogy egyszer még a tábornagyról is kiderül valami erkölcstelenség, s
                        akkor ő szégyellni fogja, hogy tévedett a hadvezér jellemének megítélésében.
                        A férfiakban sohasem lehet bízni, tehát Schwarzenberg hercegnek is csak
                        feltételesen adta meg az erényrózsát.</p>
					<p>- A cselédséget is? - hebegte a herceg hitetlen fejcsóválással. - Honnan
                        tudja ezt a hercegasszony?</p>
					<p>- Magától a kapitány nővérétől; Batthyány Miklósné Széchényi Franciska maga
                        mesélte - és képzelje, barátom, nevetve mesélte a boldogtalan! -, hogy
                        amikor Stefferl meglátogatja őt a pinkafői kastélyban, a grófnő kénytelen
                        minden harminc - nem, azt hiszem negyvenet mondott! - tehát minden negyven
                        éven alul levő nőszemélyt elzárni előle, mert...</p>
					<p>- Mert? - kérdezte mohón a tábornagy, és homlokán az erek kidagadtak.</p>
					<p>A hercegnő elpirult.</p>
					<p>- Mert az előtt az asszonyfaló előtt senki sem érezheti magát
                        biztonságban.</p>
					<p>- Rettenetes! - dörmögte a tábornagy, és maga elé képzelte azt a zabolátlan
                        és telhetetlen Pánt, aki elől a pinkafői kastély nimfái és najádjai
                        sikoltozva menekülnek a padlásszobákba. És a tábornagy halántékán az erek
                        még jobban kidagadtak.</p>
					<p>A hercegasszony félt, hogy Schwarzenbergre túlságosan mély hatást tesz a
                        borzalmas erkölcstelenség leírása. Összerántotta szemöldökét, és szigorú,
                        hideg hangján kijelentette:</p>
					<p>- Ő nincs itt, és nem is lehet itt, de példája, úgy látszik, már megrontotta
                        legderekabb férfiaink erkölcseit is.</p>
					<p>- Ah, lehetséges ez?</p>
					<p>- Itt van például az a Windischgraetz Alfréd.</p>
					<p>- Lehetetlen! Hisz nemrég házasodott!</p>
					<p>- És milyen angyalian jó és hűséges felesége van!</p>
					<p>- A herceg komoly, tanult fő, kemény katona, a császár sokat vár tőle.</p>
					<p>- De - vágott közbe lesújtó tekintettel a hercegasszony - elhanyagolja a
                        feleségét, és nevelt leányom, Thürheim Lulu grófnő körül legyeskedik.</p>
					<p>- Hihetetlen!</p>
					<p>- De esküszöm, rossz helyen kísérletezik! Luluért tűzbe teszem a kezemet.
                        Egyáltalán, a nők erény dolgában magasan fölötte állanak a férfiaknak. A
                        romlott nők száma úgy aránylik a romlott férfiakhoz, mint tíz a százhoz.</p>
					<p>A herceg csodálkozva és ijedten mondogatta magában: tíz a százhoz... tíz a
                        százhoz... és megint sokáig és mélyen elábrándozott. Aztán hirtelen felkapta
                        a fejét:</p>
					<p>- Azt mondja, hercegasszony, hogy tíz a százhoz?</p>
					<p>- Úgy van, tíz a százhoz.</p>
					<p>- De kérem, itt valami hiba van a számításban. Én ugyan szerelmi dolgokban
                        járatlan vén katona vagyok, de mégis úgy képzelem, hogy a szerelemben mindig
                        egy férfiú és egy nő szükséges ahhoz, hogy történjék valami... - vágta ki
                        diadalmasan a tábornagy, aki ezen a felfedezésen annyira felbátorodott, hogy
                        illetlen tréfálkozással hozzátette: - Kivéve a boldogult Bourbon Karolina
                        szicíliai királynét, aki lady Hamiltonba volt belebolondulva.</p>
					<p>A hercegnő szeme villámokat szórt a frivol tábornagyra:</p>
					<p>- Herceg, ön félrebeszél. Már önt is megmételyezte a Széchenyi-Wallmoden-féle
                        erkölcsi kalózok esze járása.</p>
					<p>A tábornagy megrökönyödött, és megkezdte a visszavonulást:</p>
					<p>- Bocsánat, hercegnő, csak arra voltam bátor rámutatni, hogy ha egy férfi
                        szerelmi kihágást követ el, ahhoz rendszerint egy hölgy is szükséges, tehát
                        egy az egyhez, ha ugyan nem téved egy ily magamfajta, otromba vén harcos.
                        Egy férfihoz egy nő, vagyis tíz a tízhez, ha nem csal a matematika...</p>
					<p>- Mit akar ezzel mondani főméltóságod? - kérdezte hidegen a
                        hercegasszony.</p>
					<p>- Azt, hogy éppen annyi erkölcstelen asszony van a világon...</p>
					<p>A hercegnő közbevágott:</p>
					<p>- Ne folytassa, boldogtalan ember! Ne tegye magát nevetségessé! Álljon meg,
                        és kérjen bocsánatot a női nemtől!</p>
					<p>A tábornagy nem hagyta magát:</p>
					<p>- De hát azt mondják, kedves Christiane hercegné, hogy... izé... azt akarom
                        mondani, hogy minden férfi megtalálja a nőt, aki... mondhatnám... bűntárs...
                        azaz - tört ki izzadó homlokát törölgetve és kimerülve a szavak
                        keresgélésében -, hogyan gondolja, hercegasszony, kivel követik el hát a
                        férfiak a szóban forgó gyalázatosságot?</p>
					<p>A hercegné gúnyosan mosolygott:</p>
					<p>- Ebből a kérdésből is látom, kedves tábornagyom, hogy ön romlatlan, tiszta
                        lelkű ember. Megbocsátok tehát, és válaszolok. Ön elfelejti, hogy minden
                        romlott asszony legalább tíz férfinak áll rendelkezésére. Mert jegyezze meg
                        magának, barátom, olyan asszony sok van, aki soha senkivel sem csalta meg az
                        urát; de olyan asszony, aki, ha elkezdte, az elsőnél megállott volna, olyan
                        még nem volt a földkerekségen. Akarja, hogy bebizonyítsam? Nevezzen meg
                        nekem hölgyeink közül valakit, aki hűtlen az urához. Nos, csak bátran mondja
                        ki a nevét. Nem tud egyet sem? Kár. Mert akárkiről volna is szó, én
                        bebizonyítom, hogy legalább tíz férfi kezén ment már keresztül, vagy ha erre
                        még nem volt ideje, keresztülmegy a jövőben.</p>
					<p>- Lehetetlen! - hökkent meg a tábornagy, és egész a füléig elvörösödött. -
                        Mondjon egy ilyent, hercegasszony.</p>
					<p>- Vegyük például Sagan Wilhelmina kurlandi hercegnőt.</p>
					<p>A tábornagy megbotránkozva csóválta a fejét:</p>
					<p>- Sagan hercegnő épp most váltott jegyet az ifjú Reuss herceg
                        őfenségével.</p>
					<p>- Már vége a komédiának! - sikoltotta szinte gyermekes örömmel Christiane
                        hercegasszony.</p>
					<p>- Ugyan?</p>
					<p>- A kurlandi Armida ezúttal megjárta. Tudja, mi történt? Az idősb Reuss
                        hercegnek, aki hetvenéves, de még mindig erkölcsös világfi, a minap azt a
                        tanácsot adtam, hogy rendelje magához szerelmében elvakult öccsét, a
                        trónörököst, és mondja neki a következőket: nézd, én most elküldöm ezt az
                        ékszert (ötezer forintot ér mindössze) a te menyasszonyodhoz, aki engem nem
                        látott soha életemben, és iderendelem magamhoz pásztorórára.</p>
					<p>- Lehetetlen - hördült fel a tábornagy, és majdnem hanyatt esett
                        meglepetésében. - Az öreg herceg csakugyan megtette?</p>
					<p>- Meg.</p>
					<p>- S a kurlandi hercegnő megjelent?</p>
					<p>- Meg.</p>
					<p>- És?</p>
					<p>- És a fiatal vőlegény a szoba rejtett sarkából végignézte őket.</p>
					<p>A tábornagy levegő után kapkodott.</p>
					<p>- Hát ez is lehetséges? - hörögte megkékült arccal, és köszönés nélkül
                        elrohant.</p>
					<p>A hercegnő felbiggyesztette vékony, vértelen ajkát, és megvetőleg nézett a
                        lihegve szaladó, pohos ember után.</p>
					<p>- Vagy úgy? Hát ő is? És éppen azzal a kurlandi bestiával?</p>
					<p>Mély és gyógyíthatatlan sebet kapott, de hálát adott az Istennek, hogy
                        Schwarzenberg Károly herceg tábornagyot is sikerült a lelke fenekéig
                        kiismernie.</p>
					<p>...A társaság víg napokat töltött a kies fürdőhelyen. Mintha egy leánynevelő
                        intézet pajkos növendékei özönlötték volna el Badent, mindennapra rendeztek
                        kirándulást, hol a Helena-völgybe, amelyet Raucheneck és Scharfeneck
                        regényes romjai koronáznak, hol Krainerhüttébe, Heiligenkreuzba vagy az
                        árnyas Klausen-Leopoldsdorfba, amelynek olyan idillikus ligetei vannak, mint
                        amilyenek csak Salvatore Rosa tájképein láthatók. És a társaság valóságos
                        árkádiai idilleket rendezett a ligetek bokrai s az égig meredő ősfák alatt,
                        a patakok és tavacskák partján. Együgyű kis társasjátékokat játszottak,
                        fogócskákat és szembekötősdit, s a Blinde Kuh és Lebende Charaden ártatlan
                        pajkosságai közepette nagyokat sikongatva, négykézláb mászkáltak a
                        smaragdzöld pázsiton. A nők könnyedén voltak öltözve, mint az árkádiai
                        pásztorlánykák, akik még nem ismerték az alsószoknya és nadrág barbár északi
                        divatját. Északon nem játszanak fogócskát, és nem járnak négykézláb a nyakig
                        begombolt ruhájú és lovon nyargalászó harcias walkürök - mint Wallmoden
                        gróf, II. György király törvénytelen unokája megjegyezte...</p>
					<p>A társaság lelke pedig egy csodaszép asszony volt, Saurau Zeno gróf felesége,
                        Hunyady Gabriella grófnő. Lawrence, az angol királyi festőakadémia elnöke
                        becsületszavára állította, hogy Kelet-Indiát, sőt az amerikai, afrikai és
                        ausztráliai gyarmatokat is beleértve, az egész brit birodalomban nem látott
                        hozzá fogható, tökéletes szépséget. Vele senki sem versenghetett a badeni
                        társaságban, még a fiatalságában elragadóan üde és kívánatos ír lady,
                        O’Meade Selina sem, aki nevelőanyjával, Lichnovszky hercegnével szintén ott
                        volt a társaságban.</p>
					<p>Néhány napja azonban új vendég érkezett Rasumovszkyékhoz, aki ugyancsak
                        veszedelmes versenytársává válhatott volna a két badeni szépségnek, ha nem
                        lett volna annyira hideg és visszautasító. A férfiak mégis körülrajongták,
                        és az asszonyok mégis féltékenykedtek a szomorú szemű, fáradt és titokzatos
                        hölgyre.</p>
					<p>- Ki ez a túlvilági jelenség? - kérdezte a huszonkét éves Orloff gróf, a cár
                        udvarmesterének szőke fürtű, arkangyalszépségű fia, akiben éppen annyi
                        Romanov-vér csergedezett, mint amennyi angol királyi vércsepp
                        Wallmodenben.</p>
					<p>- Ez Széchényi Pál grófné, a kis lady Selina nővére - felelt az öreg
                        Rasumovszky, aki a Gabriella-Karolina-versenyben a maga kifinomult művészi
                        ízlésével Karolina mellett tört pálcát.</p>
					<p>- Hol van az ura?</p>
					<p>- Magyarországi birtokán. Ritkán van együtt a feleségével.</p>
					<p>- Elhanyagolt?</p>
					<p>- Két oldalról is az.</p>
					<p>- Ah, most már értem - szaladt ki a fiatal és elkényeztetett orosz gróf
                        száján, aki ebben a pillanatban eltökélte, hogy az egyik oldalról fennálló
                        elhanyagoltatásért kárpótolni fogja.</p>
					<p>...Karolina szelíd megadással tűrte a férfiak tolakodását. Egy kissé jólesett
                        neki ez az elégtétel, amely mindig visszaadja a szerelmében csalódott vagy
                        elhanyagolt asszonyok önbizalmát, de a társas kirándulásokban és a
                        Helena-völgyi pásztorjátékokban nem vett részt, bármennyire ostromolták is,
                        főleg a társaság nőtagjai. Tudta, hogy ez csak azért van, mert szerették
                        volna, ha valami jóvátehetetlen kalandba belekergethetik. Az asszonyok néha
                        azzal kívánják büntetni gyűlölt asszonytársaikat, ami után maguk is titkon a
                        legmélyebb sóvárgással vágyakoznak, vagyis a szerelemmel; a különbség csak
                        az, hogy ebből maguknak a boldogságot, ellenfelüknek pedig a fájdalmat és
                        botrányt kívánják. Ez ideig azonban még hiába volt minden erőlködés.
                        Karolina nem látszott szerelmesnek, hacsaknem a régi szerelem mártírjának;
                        sovány vigasz Lichnovszky hercegasszonynak, Gabriella grófnőnek és a
                        Thürheim nővéreknek. Keveset táncolt, korán visszavonult, és hajnali
                        sétákat tett a park kanyargós ösvényein francia társalkodónője
                        kíséretében.</p>
					<p>A fürdőhelyen megjelent egy furcsa és titokzatos idegen, aki orvosnak mutatta
                        be magát Rasumovszkyéknál. Sötét hajú, ijesztő szemű, rengeteg orrú,
                        keskeny, csukott, vértelen szájú, hallgatag ember. Amikor a fiatal Orloff
                        gróf a törékeny, hajlott, kissé ferde vállú, sovány, támolygó járású
                        jövevényt megpillantotta, hangosan felkiáltott:</p>
					<p>- Nini, hiszen ez a bolygó zsidó!</p>
					<p>A kis lady Selina felszisszent:</p>
					<p>- Félek tőle.</p>
					<p>De azért mindenki kíváncsi volt rá.</p>
					<p>Johann Emanuel Veithnek hívták. Hamarosan kiderült, hogy a betegek
                        gyógyításánál sokkal jobban ért ahhoz, miként lehet az egészséges embereket
                        beteggé tenni. Első áldozata természetesen Karolina volt, aki ahelyett, hogy
                        élő bábszínházat vagy kínai árnyjátékokat, sakkot és whistet játszott volna,
                        Veith doktor delejes szeanszára ment.</p>
					<p>Beteges, vézna, melankóliás kis cselédleány volt a médium, akit hátborzongató
                        előadásai alatt Leonie-nak hívott a doktor. Leonie csakugyan akaratlan báb
                        volt. Ha gazdája néhányszor végigsimította a leány homlokát és mellét,
                        Leonie elaludt, és minden izma olyan lágy és hajlékony lett, mint a viasz.
                        Tagjait a mester a legfurcsább tartásba és arcán az izmokat a
                        legképtelenebb fintorba igazította, s e tartás és arckifejezés
                        változatlanul megmaradt, ameddig az orvos akarta. Kifeszített karja nem
                        hullt le, ha pedig ringó és forgó mozgásba hozta, ez a mozgás szakadatlanul
                        folytatódott... Összekulcsolta Leonie kezét, s arcára rajongó kifejezést
                        parancsolt; a leány átszellemülten engedelmeskedett. Aztán megindította;
                        Leonie felkelt a székről, lassan és ünnepélyesen néhány lépést tett előre,
                        majd térdet hajtott, leborult, előrehajolt, fejét oldalt fordította, és
                        önkívületes kifejezéssel ég felé tekintett.</p>
					<p>Karolina reszketni kezdett.</p>
					<p>- Mit művel, doktor?</p>
					<p>- Pszt. Ne zavarja az ájtatosságot!</p>
					<p>Leonie pedig még mélyebbre hajolt, és összekulcsolt kezét szája elé tartva,
                        öt-hat lépést tett előre mennyei elragadtatással. Aztán újból letérdelt,
                        félig nyitott szemét kissé felemelte, és szétnyitotta vértelen ajkait.</p>
					<p>- Szent ég, hiszen ez áldozik!</p>
					<p>Az orvos maga is mély áhítatba merült.</p>
					<p>- Az Úr Jézus legszentebb testét vette magához.</p>
					<p>Betegét aztán felébresztette. A szegény kis leány semmire sem emlékezett,
                        csak bárgyún és kimerülten maga elé nézett.</p>
					<p>Karolina, ahogy magára maradt az orvossal, félénken megkérdezte.</p>
					<p>- Velem is meg tudná cselekedni azt, amit ezzel a médiummal?</p>
					<p>A doktor erősen ránézett, és Karolina szédülni kezdett. Tagjaiban kellemes
                        zsibbadtságot érzett, s kezdett körülötte a világ elsüllyedni. Úgy érezte,
                        hogy nyomban elveszti az eszméletét. Ettől megrémült, és felsikoltott:</p>
					<p>- Elég, elég! Nem akarom!</p>
					<p>A mester alázatos és áhítatos hangon mentegette magát:</p>
					<p>- A grófné még Leonie-nál is jobb médium volna.</p>
					<p>Karolina szinte futva hagyta el az orvos szobáját. Otthon mindent elmondott a
                        társaságnak. A férfiak hetyke és gúnyos mosollyal hallgatták, a nők
                        képzeletét azonban égig korbácsolta az új izgalom.</p>
					<p>- Mi is akarjuk látni azt az ördöngös embert - kiabálták összevissza, s attól
                        kezdve Veith doktor rendelője mindig tele volt kíváncsiakkal.</p>
					<p>Az asszonyok majdnem valamennyien megpróbálkoztak, hogy lehet-e őket
                        magnetizálni, a férfiak egymás előtt restellték magukat, de a kis Orloff
                        gróf, aki amúgy is tele volt szlávos miszticizmussal, elszántan odalépett a
                        doktor úr elé.</p>
					<p>A kis gróf arca néhány pillanat múlva rajongó kifejezést öltött, és sápadt
                        ajka remegni kezdett.</p>
					<p>- Mit lát, gróf úr? - kérdezte a doktor túlvilági hangon.</p>
					<p>- A mennyországot - rebegte a gróf, és letérdelt.</p>
					<p>- Az Istent is?</p>
					<p>- Őt is, Krisztus és a Szentlélek között.</p>
					<p>Az orvos szobájában, mint valami színielőadáson, félkörívben elhelyezett
                        karosszékekben ültek Lichnovszky hercegasszony, a fiatal Rasumovszkyné,
                        Windischgraetz herceg felesége, a Thun grófnők, Karolina, Selina, Wallmoden
                        gróf és Sir Thomas Lawrence. A lefüggönyözött ablakokon csak néhány keskeny
                        fény csík tört be a külvilágból. A hölgyek nehéz parfümillatába belevegyült
                        az orvosságok szaga, és elbódította a jelenlevőket. Olyan csend volt, hogy a
                        médium gyors lélegzése ijesztő zihálásnak hatott.</p>
					<p>- Kit lát még a gróf?</p>
					<p>- A szűz Istenanyát.</p>
					<p>- Írja le, milyen.</p>
					<p>- Magas, karcsú, barna arcú, szomorú...</p>
					<p>Rasumovszky hercegnő odasúgta a szomszédjának:</p>
					<p>- Mint a kazanyi Szűz...</p>
					<p>Orloff gróf folytatta:</p>
					<p>- Hollófekete a haja, és sötétkék a szeme.</p>
					<p>Karolina megrezzent. Csak neki kék a szeme és fekete a haja... És rémülten
                        hallotta már a saját nevét is:</p>
					<p>- Olyan nagy szeme van, mint lady Karolinának.</p>
					<p>A hallgatóság felszisszent.</p>
					<p>- Folytassa, gróf úr - hangzott a magnetizőr parancsszava.</p>
					<p>- Hét tőr járja át a Szűzanya szívét... ó, te égi szépség, Istenanya, bocsáss
                        meg nekem...</p>
					<p>A szeánsznak abban a pillanatban vége szakadt. Az orvos felébresztette a
                        médiumot, az orosz gróf csodálkozva és ijedten nézett szét maga körül.
                        Elkényszeredett mosollyal kérdezte:</p>
					<p>- Talán valakit kompromittáltam? Kérem, nem kell mindent komolyan venni.</p>
					<p>A társaság azonban nagyon is komolyan vette a kis gróf vallomását.
                        Lichnovszky hercegasszony bizalmas családi körben kijelentette, hogy neki
                        már régen feltűnt Karolina és Alekszandrovics Konsztantyin viselkedése.
                        Nagyon sokat járnak együtt a magnetizőrhöz.</p>
					<p>Schwarzenberg herceg ebben nem talált semmi megbotránkoztatót:</p>
					<p>- Kedves tábornagy, jobban tenné, ha kiutasíttatná Ausztriából az effajta
                        aljas sarlatánokat.</p>
					<p>- Doktori diplomája van...</p>
					<p>- Amelyet azonban arra használ, hogy... - a hercegné ajkán megrekedt a szó,
                        elpirult, s aztán közel hajolt a tábornagy füléhez - hogy találkahelyet
                        rendezzen be könnyelmű párocskáknak...</p>
					<p>A tábornagy elszörnyedt, mert észrevette, hogy a suttogást avatatlanok is
                        meghallották.</p>
					<p>- Hercegné, az ön éleslátása...</p>
					<p>- Valóságos távolbalátás - súgta gúnyosan Sir Thomas Wallmoden gróf fülébe -,
                        magnetikus távolbalátás, hallucináció és csillagjóslás. - De hangosan nem
                        mert kifejezést adni véleményének.</p>
					<p>Saurau Gabriella grófnő is súgott valamit Windischgraetz herceg
                        feleségének:</p>
					<p>- Tehát Karolinának viszonya van az orosz gróffal?</p>
					<p>Gabriella arca kaján kárörömre gyúlt, de aztán hirtelen átsuhant rajta egy
                        sötét hullám: a féltékenység jele. Úgy látszik, nagyon mélyre ment lelkében
                        az a kis játék, amely közte és Orloff gróf között Karolina megjelenésekor
                        hirtelen félbeszakadt.</p>
					<p>Windischgraetz hercegnő, aki jólelkű és tiszta fantáziájú asszony volt,
                        megbotránkozott ezen a gyanúsításon:</p>
					<p>- Tévedsz, édesem, Karolina és Orloff között semmi sem történt.</p>
					<p>- De Christiane is azon a nézeten van - védekezett Gabriella grófnő.</p>
					<p>- Ő gyűlöli az egész asszonyi nemet... borzasztó szenvedés lehet ez
                        szegénynek... de te, aki olyan fiatal és gyönyörű vagy...</p>
					<p>- Én meg a férfinemet gyűlölöm, drága Ninikém!</p>
					<p>- Még akkor sincs jogod Karolinát gyanúsítani. Karolina mértéken túl
                        szenved.</p>
					<p>- Ugyan? A temérdek hódítása miatt?</p>
					<p>- Nem. Ő csak egyetlen embert szeretett életében.</p>
					<p>- Az urát? - kérdezte gúnyosan Gabriella.</p>
					<p>A hercegnő szomorúan csóválta a fejét:</p>
					<p>- Mindegyikünkkel megtörténhetik, hogy az igazi szerelem elkésve jön, s olyan
                        valaki iránt, akivel szemben bűn...</p>
					<p>- És Orloff?</p>
					<p>- Karolina nem tehet arról, hogy ez az éretlen kis kamasz belebolondult.</p>
					<p>- És Wallmoden?</p>
					<p>- Arról sem tehet.</p>
					<p>- És Sir Thomas?</p>
					<p>Windischgraetz hercegnő észrevette, hogy Gabriella lelkében tombol a szép
                        asszonyok egyetemes és örök féltékenysége a világ összes szép asszonyaival
                        szemben, a világ minden férfiával kapcsolatban. Nem tudott ellenállni annak
                        a legjobb lelkek mélyén is meglapuló ösztönös vágynak, hogy egy apró
                        tűszúrással megsebezze Gabriella hiúságát.</p>
					<p>- Istenem - sóhajtott fel keresztényi megadással -, bele kell nyugodnunk
                        abba, hogy ez idő szerint nem tudjuk vele felvenni a versenyt.</p>
					<p>Gabriella felszisszent, de nem tudott visszavágni, annyira elszorította
                        torkát a megsértett hiúság. De ebben a pillanatban elhatározta, hogy elveszi
                        Karolinától azt az egyetlent, akit szeret. És arca megint kigyúlt, gyönyörű
                        mellét kifeszítette, és derekát végigsimította. Ellenállhatatlan és
                        megsemmisítő hatalmának tudatát e pillanatban egyszerre visszakapta.</p>
					<p>Karolina másnap elhagyta Badent.</p>
				</div>
				<div type="chapter">
					<head>9</head>
					<p>Hol van Karolina? Június végén - ezernyolcszáztizenhetet írtak akkor - ez a
                        kérdés oly erővel rohanta meg István grófot, hogy nem bírta tovább. Badenba
                        nyargalt, mert meghallotta, hogy Karolina ott van.</p>
					<p>Amire odaért, Karolinát már elüldözte Lichnovszky hercegné embertelen
                        gyűlölete és Gabriella nagyon is emberi féltékenysége. Nyomában csak a
                        gazdátlan mendemondák iszapos árját s a szennyes fantázia kigőzölgéseit
                        találta, amelyek Karolinát megint bemocskolták. Gondolkodás nélkül hitelt
                        adott minden rágalomnak. Együgyű és vak szenvedélyében odáig jutott, hogy
                        már csak Pált sajnálta. Egynek érezte magát a megalázott férjjel, és semmit
                        sem kívánt annyira, mint hogy szegény bátyját ki tudja menteni nevetséges és
                        piszkos helyzetéből.</p>
					<p>Este vetkőződés közben keze a mellére tévedt, a vékony aranyláncon csüngő kis
                        bőrtáskára, amelyben Karolina leveleit hordta magán, mint valami családi
                        ereklyét vagy a szerelem szent talizmánját. Égő dühvel tépte le nyakáról a
                        láncot. Első pillanatban arra gondolt, hogy a leveleket elégeti. De ehhez
                        mégsem volt elég bátorsága. Csak megmarkolászta, összegyűrte, és gyűlölködve
                        bezárta útitáskájába. Majd még meggondolja, hogy milyen sorsot szán ezeknek
                        az álnok hazugságoknak. Ezzel mintha mindent lemetszett volna magáról, ami
                        Karolinából a lelkéhez tapadt.</p>
					<p>Egész éjjel kínos tépelődések közepette fetrengett ágyában, de hajnaltájra
                        mintha kivilágosodott volna előtte minden. Megállapította, hogy eddigi
                        élete tökéletes tévedés, öncsalás és ostobaság volt. A nápolyi karnevál, a
                        harctéri hősködés, az aszkézis és tökéletesedés naiv rögeszméje, a munka- és
                        tanulási düh s kiváltképpen az utolsó két és fél esztendő, amelyet a jó és a
                        rossz között való hánykolódásban töltött - minden csupa férfiúhoz nem méltó
                        érzelgősség volt. Szégyelli minden gondolatát, szeretné meg nem történtté
                        tenni minden lépését; legszívesebben letagadná egész hazug és
                        természetellenes életét, amelyen barátai és rokonai bizonyára nagyokat
                        kacagtak a háta mögött. Arca szégyentől ég, ha arra gondol, hogy az igazán
                        erős és okos férfiak - egy Lichnovszky Károly herceg még aggkori
                        rokkantságában is, egy Windischgraetz Alfréd még fenséges együgyűségében is,
                        egy Eduard a maga feneketlen romlottságában is és mindenekfölött egy
                        Metternich herceg -, ó, ezek mind milyen olümposzi derűben és hatalomban
                        élnek. Metternich Kelemen, az aztán az ember! De én? Beteg, ványadt,
                        síró-rívó tacskó vagyok, vagy inkább szentimentális vénkisasszony. Majdnem
                        mindig rosszul érzem magamat, tűrhetően ritkán és jól majdnem soha. Idegeim,
                        szívem s agyvelőm annyira meg vannak támadva, hogy teljes szétbomlásukat
                        előre látom. Álmaim olyan elevenek, hogy éber állapotomon is azok uralkodnak
                        öntudatom felett; önkéntelen álmodozásokba merülök, és számomra az álom és
                        az ébrenlét határvonala minduntalan elmosódik. Időnek előtte megvénültem.
                        Csak üggyel-bajjal tudom együtt tartani gondolataimat, s minden új óra új
                        hatást gyakorol érzékeimre és kedélyemre. Az éjjel gyakran gondoltam a
                        halálra, s ez a rémkép olyan elevenen állott szemem előtt, hogy egész
                        velőmben és minden csontjaimban megremegtem. Kezdem magamat megutálni. Nem
                        tudom, miért vagyok a földön. Néha úgy érzem, hogy a szürke, mindennapi élet
                        ellen egész lényem tiltakozik, de arra is képtelen vagyok, hogy belevessem
                        magam a közéletbe. Miért? A magyar ügyek menete oly nyomorúságos, hogy ha
                        tiszti rangomról lemondanék, nem volna más kilátásom, mint a börtön; ahol a
                        királyt a hazától el kell választani, s az egyiknek fáj, ami a másiknak
                        használ, ott... ott... onnan én Columbiába megyek meghalni. Most, hála
                        isten, saját magamra végre rátaláltam. Olyan életet élek, mint az angol
                        főurak nagy része, akiknek Hekuba az egész világ, és falkavadászatban,
                        ivásban, jó kövér ürühús élvezetében és izmos és sovány angol ladyk
                        ölelésében tökéletesen kielégülnek. Ezt akarom megtanulni tőlük. Semmi közöm
                        a csőcselékhez. Egyetlen elvem lesz: elvek nélkül élni, nem érzelegni, nem
                        gondolkodni, nem adni semmit, de mindent elfogadni; semmit sem kérni, hanem
                        mindent kikövetelni és kiverekedni; nem bánni meg semmit, csak elfelejteni.
                        Egyedül lenni: ez a legnagyobb boldogság a földön.</p>
					<p>Beszüntetem a naplóírás ostoba szokását. Lord Stewart vagy Davonshire hercege
                        talán naplót vezet? Vagy Bagration, Sagan és Périgord hercegnők naplókat
                        firkálnak? Istenemre, ezeknek a céda nőstényeknek is férfiasabb észjárásuk
                        van, mint gróf Széchenyi István huszár kapitánynak. Mától fogva nem írok
                        naplót. Miért is írnék? Nem lesznek problémáim, és nem lesznek terveim.</p>
					<p>Ezzel azt hitte, hogy elintézte magában a Karolina-kérdést.</p>
					<p>Jókedvvel, duzzadó egészséggel dobta magát a badeni társaság önfeledt
                        életébe. Észrevette, hogy a hölgyek között Saurau Zenóné Hunyady Gabriella
                        grófnő a legszebb. Látta ezt már Ürményben a lóversenyen is, de akkor még
                        szerelmes volt Karolinába. Most történik először, két és fél esztendő óta,
                        hogy valamely asszony önmagában és önmagáért tetszik neki. Milyen más,
                        mennyivel függetlenebb és szebb így az élet! Ó, elpocsékolt két és fél
                        esztendő!</p>
					<p>Gabriella csakugyan olyan asszony volt, akinek már puszta jelenléte is
                        boldoggá tette az embereket. Az orosz cár ördögi szépségnek nevezte, de
                        ezzel nyilván nem démonikus jellegét akarta hangsúlyozni, hanem csak azt,
                        hogy éppen olyan, mintha ezer jókedvű ördögöcske bújt volna beléje;
                        ragyogott, mosolygott, csábított, megbízhatatlan és komolytalan kis
                        csecsebecse volt, egyenesen arra való, hogy lényéből sugárzó életerejével a
                        halottakat is feltámassza. István grófnak éppen ilyen asszonyra volt
                        szüksége.</p>
					<p>Gabriella pedig meg akarta mutatni, hogy nincs halandó ember, aki ellen tudna
                        állni az ő varázsának. A badeni Rasumovszky-társaság minden férfitagja
                        tegnap még Karolinába volt szerelmes, Gabriella tehát csak arra az
                        egyetlenegyre pályázott, aki azt az asszonyt meg is tudta hódítani.
                        Gabriella szemében e pillanatban Stefferl nemcsak Széchenyi István gróf
                        huszár kapitányt jelentette, hanem Wallmodent, Lawrence-t, Orloffot - főleg
                        Orloff grófot! - s ezenfelül minden férfiút, beleértve még az ünnepélyes,
                        merev, csattogó hangú Windischgraetzet és a vizenyős tekintetű, pohos és
                        halvérű Schwarzenberg tábornagyot is. Tehát Gabriella úgy fogadta őt, mint
                        azt a végre-valahára megérkezett egyetlen férfiút, aki talán még ezeket a
                        nyomorúságos badeni napokat is elviselhetővé tudja tenni. Tüntetőleg jókedvű
                        volt mindenki társaságában, hogy az ő megjelenésére minden átmenet nélkül
                        egyszerre elboruljon, és elégedetlennek mutatkozzék. A legfinomabb
                        eszközökkel harcolt:</p>
					<p>- Azt hiszem, Stefferl, hogy maga a legboldogabb ember.</p>
					<p>- Ugyan?</p>
					<p>- Mert magának már csak elérhetetlen vágyai vannak.</p>
					<p>István gróf értetlenül bámult:</p>
					<p>- Hisz éppen emiatt vagyok boldogtalan.</p>
					<p>- Ne bántsa az Istent. Az életben csak a vágyakozás ad boldogságot, nem pedig
                        a beteljesülés.</p>
					<p>- Kivéve a szerelemben, amely...</p>
					<p>- Abban is. Karolina csak magát szereti. Itt a férfiak őrjöngtek érte, s ő,
                        amikor látta, hogy nem lesz nyugta tőlük, utálattal itt hagyta őket. Magáért
                        tette.</p>
					<p>István gróf elpirult. Szeretett volna leborulni ennyi tisztaság és
                        önzetlenség előtt. Nem mert szerelmet vallani Gabriellának, de egész éjjel
                        nem hunyta le szemét. Másnap alig várta, hogy találkozzék vele. Az asszony
                        kimerülten ült egy öblös kerti székben.</p>
					<p>- Kedves gróf, félek, hogy ma nagyon nyűgösnek fog találni. Meneküljön
                        tőlem.</p>
					<p>- De grófné...</p>
					<p>- Igen, igen, az éjjel nem tudtam aludni.</p>
					<p>Hát ő sem? - dobogott meg István gróf szíve, s alig tudta leplezni
                        ujjongását. De mielőtt szólhatott volna, Gabriella folytatta:</p>
					<p>- Megmondom, miért. Tegnap olyasmit mondtam Karolináról, amivel őt
                        meggyanúsítottam.</p>
					<p>- Mivel? - kérdezte István kissé kiábrándultan.</p>
					<p>- Hogy ő már beteljesítette a maga vágyait, Stefferl. Bocsássa meg nekem ezt
                        a durvaságot. Én tudom - jól értse meg: nem azt mondom, hogy sejtem,
                        feltételezem róla, vagy úgy érzem, hanem azt mondom: tudom -, hogy Karolina
                        meghal magáért, de nem volt az urához hűtlen soha. Ezért beszéltem
                        elérhetetlen vágyakról.</p>
					<p>- És Orloff gróf? - szaladt ki István száján önkéntelenül.</p>
					<p>Gabriella összeráncolta a homlokát:</p>
					<p>- Kedves gróf, ön nem méltó Karolinára.</p>
					<p>István gróf szívét a boldogság meleg hulláma borította el. Ennyi
                        lovagiasságot férfiak között sem talált, pedig azok a szerelemben sokkal
                        különbek az asszonyoknál.</p>
					<p>Ettől fogva ő volt mélabús és ábrándozó, Gabriella pedig csapongóan vidám és
                        játékos kis pajtás. Harmadnap meg is kérdezte:</p>
					<p>- Maga szenved, kedves kapitányom?</p>
					<p>- Szenvedek, grófnő.</p>
					<p>- Nem fogadna be a bizalmába?</p>
					<p>- Félek.</p>
					<p>- Tőlem? - kacagott gyermekes csodálkozással Gabriella. - Ha én mondanám ezt
                        magának...</p>
					<p>- Csak nem?... - hebegett Stefferl, és elsápadt.</p>
					<p>- Én... én igen... én inkább félhetnék magától.</p>
					<p>- Miért?</p>
					<p>- A bozontos szemöldöke miatt - nevetett Gabriella. - Magának éppen olyan
                        szemöldöke van, mint Veith doktornak, a magnetizőrnek. - Aztán hirtelen
                        elkomolyodott. - Őszintén megvallva, én is szeretném magamat
                        magnetizáltatni. De Veith doktort utálom. Maga még nem próbálta meg, hogy
                        van-e delejes erő a tekintetében?</p>
					<p>István gróf szíve hangosan dobogott.</p>
					<p>- Vagy az érintésében - folytatta egyszerű, természetes hangon az asszony, de
                        ebből a hangból annyi vérforraló érzékiség áradt, hogy a férfi majdnem
                        elájult izgalmában.</p>
					<p>- Nem tudom - hebegte gyáván, és homlokán az erek kidagadtak. - Nem is
                        akarom. Nem tudom, mit kezdenék a tudományommal.</p>
					<p>- Igaza van, Stefferl - mondta az asszony mély szomorúsággal. - Az életben
                        csak az a szép, amit öntudatosan, tiszta fejjel, meggyőződéssel és Isten,
                        ember előtt teljes felelősséggel meg merünk tenni. És vannak emberek, akik
                        mindent megtehetnek.</p>
					<p>István gróf úgy érezte, hogy ez az asszony máris tud mindent, ami mostanában
                        az ő lelkét nyugtalanítja. Előtte felesleges erőlködés volna titkolózni.
                        Rajongva nézett Gabriella bársonyos szemébe.</p>
					<p>- Grófnő, hamar kiderült, hogy én vagyok a médium és maga a magnetizőr.</p>
					<p>- Szeretném.</p>
					<p>- Megvallom, hogy a hatalmában vagyok.</p>
					<p>Gabriella összecsapta habfehér kis kezét:</p>
					<p>- Csakugyan! Máris félrebeszél. A hatalmamban van? Ez pompás. Végre valaki,
                        aki fölött uralkodni tudok.</p>
					<p>István gróf nem bírta tovább:</p>
					<p>- Gabriella, én szeretem magát!</p>
					<p>Az asszony felsikoltott, és elfutott tőle. Hátra sem nézett...</p>
					<p> Saurau Zeno gróf június végén diplomáciai kiküldetésben Milánóba utazott, s
                        magával vitte a feleségét is. István gróf, bár szabadsága október elsejéig
                        tartott, július közepén már bevonult az ezredéhez, amely Milánóban
                        állomásozott. Grazon, Klagenfurton és Veronán át vezetett az útja. Ahogy
                        Veronában a postakocsi bekanyarodott a fogadó udvarába, az első asszony,
                        akit megpillantott, Gabriella volt.</p>
					<p>Az asszony, mint valami mennyei jelenés, kezével tapsolva és hangos kis
                        sikongások között repült feléje. István gróf alig tudta türtőztetni magát,
                        hogy karjába ne kapja, és össze ne csókolja boldogságában.</p>
					<p>- Hát maga, grófnő, hogy kerül ide?</p>
					<p>Gabriella örökké mosolygós, édes kis arca lángolt az örömtől.</p>
					<p>- Hisz maga a telepátiában?</p>
					<p>- Én a szerelemben hiszek - felelt rá István gróf elragadtatással.</p>
					<p>- Én nem - felelt az asszony, és a férfi ezt is kacérságnak vette.</p>
					<p>A következő hónapok azonban megmutatták, hogy nem is akar továbbmenni a
                        kacérkodásnál. István gróf, mint az árnyék követte az asszonyt; szóban,
                        levélben, némán és erőszakosan, követelődzve és rimánkodva százszor is
                        szerelmet vallott neki. Gabriella nem utasította vissza, nem menekült előle,
                        nem ígért semmit és - ellentétben a legtöbb asszonnyal, akik meg nem tett
                        ígéreteket egyszer csak minden képzeletet meghaladólag beteljesítenek -
                        megmaradt az örök és elviselhetetlen kacérkodásnál.</p>
					<p>István gróf most már maga sem tudta, hogy hányadán áll vele. Eleinte
                        csakugyan rajongott érte, aztán arra a gyönyörűségre gondolt, amelyet a
                        beteljesülés jelentene, végül már csak a kudarc izgatta, és bosszút akart
                        állni. Most már meg akarta alázni, és feltette magában, hogy úgy bánik vele,
                        mint lady Proctorral a nápolyi karnevál alatt, s mint annyi mással, akiket
                        az első ölelkezés után szépszerével vagy durva kíméletlenséggel eltaszított
                        magától. Felbőszítette, hogy az a szépen kidolgozott életprogram, amelyet
                        a pillanat örömeinek, a lelkiismeretlen és fölényes epikureizmusnak
                        talapzatára épített fel azon a badeni álmatlan éjszakán, ily nyomorultul
                        hajótörést szenved az első kísérletnél.</p>
					<p>Gabriella egyszer csak hirtelen visszautazott Bécsbe. Indulása előtt néhány
                        pillanatra egyedül maradtak. István gróf még egyszer, legeslegutoljára,
                        szerencsét próbált.</p>
					<p>- Megengedi-e, hogy hamarosan kövessem Bécsbe?</p>
					<p>A grófnő tagadólag rázta a fejét. Aztán keményen a szemébe nézett:</p>
					<p>- Szeretem az uramat, Stefferl.</p>
					<p>Aznap este István gróf az Operában volt. Mellette egy tiszttársának csinos
                        kis felesége ült. Előadás alatt érezte, hogy az őrnagyné az ő kezét keresi.
                        Csak úgy szokásból vagy udvariasságból beletemette tenyerébe a remegő
                        kezecskét, és megszorította; erre a mozdulatra azonban olyan izgalom fogta
                        el, mintha csak Gabriella kezét szorongatná. Azt sem tudta, mi történik
                        vele. Szeretett volna felkiáltani, hogy: íme, emberek, nézzetek rám, én
                        felszabadultam Gabriella igézete alól, ezt az asszonyt hevesebben kívánom,
                        mint őt.</p>
					<p>Egész este csendesen ujjongott magában. Hát mégis csak egyszerű magnetikus
                        hatás volt az, amely Gabriellához vonzotta. A magnetizőr elment, a médium
                        felszabadult, s fiatal, egészséges élnivágyása nyomban jelentkezett, amikor
                        visszanyerte függetlenségét. Úgy látszik, a szerelem is egyszerű fiziológiai
                        folyamat, az idegek játéka, magnetikus állapot... ah, milyen szép lesz most
                        élni szabadon, az olümposzi istenek erkölcsi függetlenségében, akárcsak
                        Metternich herceg.</p>
					<p>- Szeretlek - súgta az őrnagyné fülébe, és ebben a pillanatban őszintén
                        érezte, amit mond.</p>
					<p>- Félek - lihegte az asszony.</p>
					<p>- Mitől?</p>
					<p>- Hogy nem tudok ellenállni...</p>
					<p>Tegnap ez a banalitás felbőszítette volna, ma boldoggá tette. Másnap titokban
                        találkozott az őrnagynéval, és majd elájult a karjában. A beteljesülés
                        pillanatában azonban hirtelen olyan csömör és utálat fogta el, hogy majdnem
                        felordított.</p>
					<p>- Mi történt veled? - kérdezte rémülten az asszony.</p>
					<p>- Azt hiszem, öngyilkos leszek. Meneküljön tőlem.</p>
					<p>Az őrnagyné reszketve felöltözött, és magára hagyta. Ő pedig leroskadt egy
                        székbe, és merően bámult a szemközt levő falra. Egy asszonyalak jelent meg
                        előtte, aki szomorúan nézte.</p>
					<p>Az asszony nem Gabriella volt, hanem Karolina...</p>
				</div>
				<div type="chapter">
					<head>10</head>
					<p>Nna. Lássuk csak. Szeptember huszonegyedikén leszek huszonhét éves. Más
                        magamfajta ember ilyenkor legalább ezredes, szolgálattevő udvari kamarás
                        vagy kancelláriai tanácsos, főispán, két gyermek apja, a Lipót-rend
                        tulajdonosa, mondjuk ki őszintén, ennyire minden kártyás, részeges, de
                        épkézláb mágnás felvergődhetik a szamárlétrán, ha néhány latin mondatot ki
                        tud nyögdécselni, és az apját nem akasztották fel felségsértés miatt. Ha
                        azonban valakinek az apját gróf Széchényi Ferencnek hívják, akkor... de mit
                        is beszélek? - édesatyám nemrég szememre vetette, hogy az én koromban
                        Metternich már nagykövet volt, a huszonnégy éves Pitt Anglia
                        miniszterelnöke, Pompejus, amikor első világtörténelmi háborúját megnyerte,
                        annyi idős volt, mint te a lipcsei csatában, a huszonhat éves Turenne-t már
                        Európa legnagyobb hadvezérének tartották. XII. Károly ugyancsak a te
                        korodban szétszórta az orosz cár, a lengyel és dán király, valamint a szász
                        választófejedelem seregeit - és a huszonhat éves Széchenyi István gróf
                        Milánóban asszonyok szoknyája után szaladgált. Rettenetesen szégyellem
                        magamat. Ütött a tizenkettedik órája annak, hogy gyökeresen kitépjem
                        magamból a múltat, amely nem állott másból, mint hiúságok hiúságából, és új
                        életet kezdjek... vagy ezt már néhányszor megfogadtam?</p>
					<p>Megfogadtam, vagy nem, annyi bizonyos, hogy megint zsákutcába jutottam, tehát
                        vissza kell fordulnom és... nemcsak az utcából, de ki kell futnom ebből az
                        egész városból, a földrajzi szélesség egy egész más fokán kell felütnöm
                        sátorfámat... szóval el kell utaznom, és legalább két esztendeig távol kell
                        élnem... be kell járnom a világot... jaj, de borzasztóan bágyadt vagyok,
                        ilyen szívdobogással akarok én világutazó lenni?... Ha angol volnék,
                        hivatalt vállalnék a távoli gyarmatokon... ha szegény atyám nem volna olyan
                        beteg, kimennék Amerikába... nem, olyan messze nem mehetek, de keletre is
                        nagyon vágyom, és szeretném látni azt a földet, amelyet az Üdvözítő lába
                        érintett... Egyiptomot is... de úgy mégsem megyek, mint valami zarándok vagy
                        keresztes lovag... nem, én a század gyermeke vagyok, és látni, tanulni
                        akarok... tehát bejárom a világot, és tapasztalataimat Ausztria és
                        Magyarország javára használom. Úgy gondolom, hogy nagy boldogság lehet
                        országokat és népeket boldogítani, nem abban az illúzióban, mintha azok
                        megérdemelnék, és hálásak lennének, csak a saját magunk jóérzése és
                        kielégülése céljából. E nélkül az ember nagyon egyedül van, és én félek az
                        egyedülléttől. Csak otthon van egyedül az ember, idegenben soha. Idegenben
                        minden ember testvérünk, minden asszony minket vár, és ez megnyugtató; ha
                        csak egyetlen asszony vár bennünket, az elviselhetetlenül nyugtalanító.</p>
					<p>Ébren, félálomban, egyedül és társaságban, szünet nélkül erről tépelődött.
                        Lord Stewart meg az angol nagykövetség világot járt tanácsosai, titkárai,
                        adlátusai és kurírjai körében mindjobban fellángolt a fantáziája messze
                        fekvő és rejtelmes világok felfedezése iránt.</p>
					<p>Egészsége helyreállt, kissé megerősödött, és naponta gyalogolt, tornázott,
                        lovagolt, úszott, hogy megedződjék a nagy útra. Lord Stewarttal néha órák
                        hosszat bokszolt. Az ökölvívás barbár, de férfias sportja nagyon tetszett
                        neki. Gyakorolta magát a pisztolylövésben és a kardforgatásban; talán
                        ellátogat Afrika vadonjaiba is, ahol a saját embersége lesz egyetlen védelme
                        a veszedelmek ellen.</p>
					<p>Barátai és rokonai emiatt rásütötték az anglománia és a hóbortosság bélyegét;
                        ő, dacos természete szerint, azért is úgy öltözködött és olyan életet élt,
                        mint egy különcködő angol vagy amerikánus. Olyan ruhákat készíttetett
                        magának, amilyenekről elképzelte, hogy majd az oroszlán- és elefántvadászok
                        - sőt az oroszlánok és elefántok - között is feltűnést és bámulatot kelt.
                        Már otthon, Bécsben, rengeteg karimájú kalapokat kezdett hordani, mintha
                        attól félne, hogy a kánikulai hőségben napszúrást kap. Levetette piperkőchöz
                        való kényelmetlen és pazar ruháit. Nehéz, vízálló skót szövetből bő és
                        hanyag szabású felöltőket készíttetett. Pofaszakállát leborotváltatta, és
                        bajuszát, haját rövidre nyíratta; puritán, zord, tagbaszakadt
                        globetrotternek akart látszani, aki megveti a városi ficsurak dekadens
                        ízlését. Milyen marcona legény lett ebből a Stefferlből - mondták a bécsi
                        asszonyok, és így még jobban tetszett nekik. Ő azonban tüntetően kerülte
                        őket. Rengeteg utazási könyvet vásárolt, s azokat bújta, miközben kurta,
                        angol matrózpipájából eregette a füstöt. Tetszett neki ez az új szerep, és
                        szerepét tökéletesen akarta játszani. Útiruhákat, sátrakat, mozgókonyhát,
                        felszereléseket, fegyvereket, távcsöveket, térképet, gumicsónakot,
                        hajóműszereket, órákat, botokat, konzerveket, borokat, orvosságokat
                        vásárolt össze, mint ahogy azt az angol világutazók, Gell, Chaudler, Clarke,
                        Holland és Potocky könyveiben olvasta. Belátta, hogy az utazónak nemcsak a
                        földrajzot kell ismernie, hanem a különböző országok történelmét, néprajzát
                        és művészetét is. Elolvasta tehát Gibbont, Hammer-Purgstallt és
                        Chateaubriand-t is, sőt néhány költői művet is becsomagolt, németet,
                        franciát, angolt, görögöt és latint, mert útközben a klasszikus nyelveket is
                        meg fogja tanulni, hogy Homérosz Görögországában és Vergilius Itáliájában
                        rajtuk keresztül gyönyörködhessék.</p>
					<p>Rájött azonban, hogy ez mégsem sikerül arra való vezető nélkül. Megegyezett
                        tehát egy nyelvésszel, aki egyben otthon volt az antik világ egész
                        kultúrájában is, hogy elviszi magával a tervbe vett útra. A tudóst
                        Landschulznak hívták, azelőtt gróf Zichy Józsefnek volt a nevelője. Nem
                        tetszett ugyan, hogy ez a görög és latin tekintély nagyon csúf, unalmas,
                        ápolatlan és rossz modorú medve, de megvigasztalta magát, hogy ez talán
                        hozzátartozik a tudományokhoz. Tisztelettel nézett Landschulz úr boglyas és
                        korpás hajára, fekete körmeire, sáros csizmájára, és még rettenetes
                        burnótozási szenvedélye is imponált neki; egészben véve félelmet gerjesztett
                        benne, akár Akhillész vagy Aeneas; az ellentét vonzotta, és úgy vélte, hogy
                        egy világutazónak demokratának kell lenni, és le kell mondani minden
                        finnyásságról.</p>
					<p>Az angol királyi család tagjairól és a brit birodalom főurairól azt is
                        olvasta, hogy hazatérvén utazásaikból, pompás díszművekben szokták
                        közrebocsátani élményeiket, s könyvükben finom metszetek ábrázolják a bejárt
                        tájakat; elhatározta, hogy útinaplót ír (lelki utazásairól szóló naplóját
                        úgyis abbahagyta), s az anyagot kiadja, mégpedig egy jónevű festő rajzaival.
                        E célra kiválasztotta Ender Jánost, aki arcképfestő, akadémiai művész és
                        jeles grafikus, valamivel jobban öltözködő és kellemesebb ember annál az
                        átkozott Landschulznál, hopp... arra mégis rábeszéli a filológust, hogy a
                        tropikus égöv alatt legalább fogkefét használjon.</p>
					<p>Nem feledkezett meg a maga testi kényelméről sem. A jó konyha fontos dolog,
                        még a Szentföldön és a Nílus forrásvidékén is, és a rossz élelem melankóliát
                        okoz, képtelenné tesz nagy erőfeszítésekre, s megbontja a test és lélek
                        harmóniáját. Nemrég Párizsból hozatott magának szakácsmestert, de a francia
                        konyha nem tudta kielégíteni; most felfedezett egy németet - Krebsnek hívják
                        az illetőt, s ez már magában véve is jó ómen -, és elhatározta, hogy
                        komornyikjai közül nem az öreg, mogorva és kényelmes Miklóst, hanem a fiatal
                        és erős Zimmermann Jánost meg Áront, a vidám és ezermester székely lovászt
                        viszi magával.</p>
					<p>Nna. Ezzel is rendben vagyunk. Most már semmi sem hiányzik, csak az
                        útiköltség. Ettől félt egy kicsit, mert jószágigazgatója, a derék Liebenberg
                        folyton panaszkodik eszeveszett költekezései miatt - őszintén szólva,
                        egyetlen garas sem kong a kasszájában -, itt nincs más hátra, mint drága jó
                        atyjaura bőkezűségéhez folyamodni. Ez is csodálatos könnyűséggel ment.
                        Sikerült Schwarzenberg hercegnél kétesztendei szabadságot kieszközölnie;
                        sikerült Metternich herceg közbenjárását megnyerni, hogy a császár
                        diplomáciai jelleget adjon az utazásnak, tehát a konstantinápolyi követté
                        kinevezett Lützow gróf hadihajóján tehesse meg a tengeri utat. Minden
                        csodálatosan sikerült - nem is tudja, vajon a jó sors vagy egy titkos
                        családi összeesküvés dönti-e le az összes akadályokat? -, csak egyetlen
                        dolog nem sikerült. Nem sikerült Karolinát látni, és elbúcsúzni tőle. Abban
                        már nem kételkedett, hogy ez a család műve. Fájt neki, de belenyugodott.</p>
					<p>Mielőtt útra kelt, minden írását - Karolina leveleit is - lepecsételte, és
                        megőrzés végett átadta édesanyjának. Az öreg grófné volt az egyetlen, aki az
                        utazást ellenezte.</p>
					<p>- Stefferl, gondold meg!</p>
					<p>- Anyám, én annyit vétkeztem mindenki ellen...</p>
					<p>- Ellenem nem...</p>
					<p>- Én olyan semmirevaló, haszontalan, léha...</p>
					<p>- Mindig jó szíved volt, fiam... csak szeles és könnyelmű voltál. Nem tudtál
                        vigyázni az egészségedre. Mindenféle szilaj csikóra felültél, és párbajod is
                        volt... ne tagadd, én tudom... Stefferl! Ott Törökországban vad emberek
                        laknak... gyilkosok, rablók és rossz asszonyok... Stefferl, én nagyon
                        féltelek... Az éjszakák hidegek... te olyan nyugtalanul alszol és
                        kitakaródzol... sokszor felijedsz, álmodban beszélsz, és a fogadat
                        csikorgatod... Nézd, ezeket a porokat torokfájás ellen már az én nagyanyám
                        is használta... te Stefferl, szoktál te elalvás előtt imádkozni?... Apádért
                        külön kérd a Boldogságos Szűz segítségét... látod, milyen beteg? - ha valami
                        bajod van, nyomban fordulj vissza... Stefferl, az Úr Jézus nevére kérlek,
                        vigyázz magadra, hiszen te még olyan gyenge kis fiú vagy, Stefferl...</p>
					<p>És egy jeruzsálemi olvasót adott neki, amelynek fája a Getsemáné kertben
                        nőtt, azon a helyen, ahol Jézust elfogták, és Péter kirántotta érte a
                        kardját.</p>
					<p>Az öreg Ferenc gróf meggyónt, megáldozott, és fiának is vele együtt magához
                        kellett venni az Úr testét. Aztán megáldotta, és a nyakába borult:</p>
					<p>- Stefferl, jobb szerettem volna, ha erre az útra úgy mennél, ahogy ezelőtt
                        harminc esztendővel én vágtam neki a világnak.</p>
					<p>- Hogyan?</p>
					<p>- Feleséggel együtt.</p>
					<p>Mind a kettőjük arca elborult. István gróf megsajnálta a szenvedő
                        öregembert.</p>
					<p>- Majd ha visszajövök...</p>
					<p>- Ki tudja, megérem-e azt? - sóhajtott az öreg kegyelmes úr, és nagy,
                        vizenyős, rövidlátó szeméből egy könnycseppet morzsolt szét. - Nagyon öreg
                        vagyok. Érzem, hogy a Mindenható nemsokára végét veti szenvedéseimnek. Én
                        megnyugszom az Úr akaratában. De azt még szerettem volna látni, hogy te
                        révbe érsz, hogy családot alapítasz, hogy a haza dolgaiban... emlékszel,
                        egyszer már beszélgettünk erről!</p>
					<p>- Apám!</p>
					<p>- Már ideje volna... Én a te korodban... Ez fáj...</p>
					<p>István gróf maga is megrendült, de nagy kínnal megpróbálta apját
                        vigasztalgatni:</p>
					<p>- Még semmi sem késő.</p>
					<p>- Az idő eljár... szegény Magyarország... te még nem is ismered a hazádat,
                        Stefferl... Másképp volt ez az én fiatalságomban. Az apám házánál csak
                        magyar szót lehetett hallani... az egész rokonság mind, mind... minden
                        magyar főúr magyarul beszélt... én még most is jól tudok magyarul, te sem
                        magyarul, sem latinul nem tudsz, Stefferl, hogy fogsz te eligazodni a Corpus
                        Jurisban, hogy fogsz te beszélni az országgyűlésen?</p>
					<p>- Majd megtanulom.</p>
					<p>- Ebben a korban...</p>
					<p>- Apám, én még oly fiatal vagyok.</p>
					<p>Az öreg gróf szomorúan nézett a fia szemébe:</p>
					<p>- Stefferl! Korod szerint te már meglett férfi vagy. Az élet leggyönyörűbb
                        éveit éled... lassan már kifelé mégy a fiatalságból, Stefferl, ne feledd el,
                        hogy már nem vagy gyermek. Férfi vagy, társam és barátom, főúr, a haza
                        reménye, kedves barátom, meglett, erős, komoly férfiúhoz méltóan kell
                        viselkedned.</p>
					<p>Megölelték egymást, és mind a ketten zokogtak. Két erős, komoly, magyar főúr,
                        két Széchenyi gróf. Sírva búcsúztak egymástól. István most még
                        gyámoltalanabbnak érezte magát, mint amikor édesanyja azt mondta neki: hisz
                        te még olyan gyenge kis fiú vagy, Stefferl!</p>
					<p>Aztán az öreg gróf néhány lap papírt vett ki a zsebéből:</p>
					<p>- Édes fiam! Ezt neked írtam. Vedd el. Olvasd át, és tartsd magadnál. Földi
                        javaimat már szétosztottam közöttetek. Neked, külön, egyebet is akarok adni.
                        Ezt csak neked írtam.</p>
					<p>Stefferl keze remegett, amikor átvette az írást. Még egyszer megcsókolta az
                        öreg gróf ráncos, sötétsárga, kissé puffadt arcát, és belenézett a nagy,
                        vizenyős, fájós szemekbe:</p>
					<p>- Atyám, áldjon meg az Isten!</p>
					<p>- Az Atyának és Fiúnak és Szentlélek Istennek nevében - suttogta az öreg,
                        beteg ember, és keresztet vetett a fiára.</p>
					<p>István gróf kifutott a szobából, és lihegve rohant fel a szobájába. Ott leült
                        az ablak elé állított íróasztalhoz, amely körül vad rendetlenségben málhák,
                        bőrtáskák, fegyvertokok, ruhák, könyvek és szerszámok - a nagy út
                        előkészületei tornyosultak. Az íróasztalnál gyengéden kibontotta apja
                        levelét, keresztet vetett magára, megcsókolta az aláírást, s aztán olvasni
                        kezdte:</p>
					<p>“Kedves Fiam! Hosszú utazásod alatt engem e földi vándorlásból elszólíthat az
                        Úr, s így megtörténhetik, hogy nem szoríthatlak haldokló szívemre, s halálos
                        ágyamon nem részesíthetlek az utolsó atyai áldásban. Megáldalak tehát az
                        Atya, Fiú és Szentlélek Isten nevében - e legszentebb egyháromság legyen
                        mindened mindenben: világosságod a hitben, utad a vándorlásban s igazságod a
                        cselekvésben.</p>
					<p>Én mindazt, ami részedről engem bármikor is bánthatott, vagy gyötörhetett
                        volna, szívből megbocsátottam, s ezt most, a Mindenható jelenlétében
                        megújítom; kérlek tehát téged is, bocsáss meg nekem, ha szavaim vagy
                        cselekedeteim közben esetleg megbántottalak, ha engedékenységből (ott, ahol
                        meg kellett volna tennem) nem intettelek vagy büntettelek. Bocsáss meg
                        nekem, és könyörögj értem, hogy mint egykor Éli főpapot, meg ne büntessen
                        ezért az Isten.</p>
					<p>Az ember olyan, mint egy könyv. Az ifjúság a bevezetés - ha ez jól van
                        megírva, akkor jó munkát várhatunk. Hogy azonban a folytatás ki ne
                        ábrándítson, életmódunkat a legjobb tanítás és példa szerint kell
                        berendeznünk - ezek között a legigazabb és legszentebb kétségkívül a mi
                        Urunk Jézus Krisztusé. Ne szégyelld vallani és hirdetni a te Uradat és
                        Istenedet, kinek hasonmása lettél. De ugyanakkor gondolj arra is, hogy
                        minden ember a testvéred, mert atyád, az Isten, az ő atyjuk is, tehát senkit
                        se ítélj, kárhoztass, szomoríts, mert aki mást ítél, maga is meg fog
                        ítéltetni. Bocsáss meg nekem, ha nyíltan kimondom, hogy Istentől
                        érdemtelenül nyert ajándékai a születésnek, külsőnek, értelemnek, vagyonnak
                        önszeretetedet már is nagyon felkeltették, s egyelőre ugyan csak ifjúi
                        tetszelgést, becsvágyat és hiúságot ébresztettek, később azonban
                        csalhatatlanul gőgös irigységet s minden egyéb hibát meg fognak teremni
                        lelkedben. Annak az embernek, aki az egész világ dicséretére pályázik, annak
                        a bolondokat túlságosan sokra, a jóra való embereket túlságosan kevésre kell
                        becsülnie. Távolítsa el tehát magadtól a mérget, amellyel megrontanak azok,
                        akik tehetségeidnek, bátorságodnak s egyéb jó tulajdonaidnak tömjéneznek. A
                        közvélemény ugyan mindnyájunknak olyan bírósága, amelyet sohasem szabad
                        elutasítanunk, de keresni sem kell, mert a bírák legnagyobb része hízelgő
                        barát vagy irigy ellenfél, kik mellettünk vagy ellenünk szavaznak akként,
                        ahogy az a saját hasznukra szolgál. A férfias önérzet megvet minden cégért.
                        A papagájnak szüksége van tarka tollakra, de a fülemilének vagy pacsirtának
                        nem.</p>
					<p>Legnevetségesebb az emberben a származására és testi előnyeire való hiúság,
                        mert ezeket ajándékba kapta, de mindkettőt megbecstelenítheti, ha az elsőt
                        alant álló embertársaival érezteti, az utóbbit pedig életerőinek léha
                        pocsékolásával satnyává teszi. Csak annyira becsüld tehát, kedves fiam,
                        származásodat, hogy meg ne becstelenítsd, s viselj több gondot tested
                        épségére, hogy szellemed és lelked, amelyek benne laknak, a jóra való
                        képességüket el ne veszítsék. Máris gyakran vagy beteg - könnyen rád
                        foghatják, hogy ennek korán elkezdett és mértéktelen kicsapongásaid révén
                        magad vagy az oka.</p>
					<p>A főnemesi gőg rendesen együtt jár az értelmi elbizakodottsággal, mintha
                        bizony a születés és rang szükségszerűen együtt járna az ész felsőbbségével.
                        Sajnos, ma általában véve éppen az ellenkezőt lehetne bizonyítani. Te,
                        kedves fiam, eddig ugyan még kivétel vagy, mert az államot szolgálod, s
                        pótolni törekszel az ismereteket, melyeket (ha iskoláidat szüleid kívánsága
                        és akarata szerint végzed) már gyermekkorodban kellett volna elsajátítanod.
                        De neked még sokat kell tanulnod ahhoz, hogy hadi- vagy államügyeket
                        intézhess, családod jogait megvédhesd, jószágaidat gondozhasd, s
                        felebarátaidat boldogíthassad. Bizonyára nem veszed rossz néven tőlem, ha a
                        felsorolt célokhoz szükséges ismeretek megszerzésénél tanácsokat adok.
                        Először is távolítsd el magadtól az összes értéktelen, vagy hitet, szívet,
                        erkölcsöt rontó könyveket, s ezek helyett erkölcsös, történeti, statisztikai
                        vagy katonai munkákat szerezz be magadnak. A bölcs ember érzi, hogy semmit
                        sem tud, de csak az emelkedhetik erre a magaslatra, aki folyton tanul. Az
                        ostobát és műveletlent arról ismered meg, hogy mindentudónak és
                        csalhatatlannak hiszi magát. Az se tévesszen meg, hogy kis embernek gyakran
                        nagy az árnyéka, de ez természetesen a mögötte lenyugvó nap árnyéka csupán.
                        Azért mondta Montaigne, hogy a tudás és képzettség némelyek kezében
                        kormánypálca, a legtöbbnél azonban csak Harlequin-vessző. Mindarról, amit
                        nem tudsz, hallgass, s mindarról, amit tudsz, beszélj keveset. Mert igaz
                        ugyan, hogy öltözete szerint fogadunk mindenkit a belépésnél, de csupán a
                        szerint kísérjük ki őt, ahogy viselkedett.</p>
					<p>A fiatalember, aki a mai fecsegő és zabolátlan irányzatoktól elvakultan,
                        asszonyok és hízelgők tömjénezése közepette hangadó akar lenni a
                        szalonokban, s mintaképül akar szolgálni megjelenésében, csak addig
                        érvényesül, amíg egy még újabb szabású meg nem fosztja őt a
                        divatkirályságtól. Akkor azután, mint egy elhasznált ruhadarabot,
                        félredobják, s irgalmatlanul megfosztják pávatollaitól, melyek csupán
                        külsejét cicomázták fel. A szerénység, visszavonultság és illemtudás ma
                        természetesen ritkán hoznak szerencsét, de mindenesetre mindig jó őrei a
                        szerencsének - s ezek kísérjenek, jó fiam, a sírodig, s halálod után ezeket
                        hagyd emlékül utódaidnak.</p>
					<p>Nem kevésbé veszélyes zátony egy dicsőségszomjas és hiú fiatalember számára a
                        gazdagság. Ne feledd, fiam, hogy a pénzt csupán elhelyezték nálad, s nem a
                        te tulajdonod, mert nem azzal lépsz az ítélőszék elé, hanem csupán az
                        elszámolás kötelezettségével. Ez indítson téged a pénz becsülésére, ha
                        könnyű megszerzése arra csábítana, hogy ne a szükségest, hasznost,
                        kényelmest, hanem a haszontalant, kérkedőt vagy ártalmast szerezzed meg
                        rajta. Ne felejtsd, hogy jobbágyaid verejtéke s néha étlen-szomjan szenvedő
                        munkásaid könnyei tapadnak a pénzhez. Hogy e könnyeket felszárítsd, a pénz
                        jelentékeny részének az összes szenvedők Atyja nevében hozzájuk kell, hogy
                        visszakerüljön. Ha jobbágyaid benned tudós, igazságos, szorgalmas és
                        jótékony gazdát látnak, akkor ők is becsületesen, szorgalmasan s híven
                        szolgálnak téged.</p>
					<p>Még egy második ajándékról kell itt megemlékeznem, melyet a jóságos Istentől
                        nyertél, s melyet nagy gonddal kell őrizned. A szívedről van szó, amelyet
                        könyörületesnek, jótékonynak s igazán nemesnek tartok. Őrizd meg benne a
                        gyöngéd érzést. Az istenség egy szikrája ez, melynek sohasem szabad
                        kialudnia. De vigyázz, hogy jóságod ne fajuljon gyöngeséggé, pedig könnyen
                        azzá válhat hiszékenységed s hiúságod által, amelyeket a hízelgők a dicsvágy
                        felébresztésével keltenek fel. Gondolj mindig arra, hogy az emberek
                        kifeszítik a vitorlákat, elhelyezik az árbocokat, s mindehhez olyan komoly
                        arcot vágnak, mintha csalhatatlanok volnának, de a Felsőbb Lény, aki a
                        kormány mellett ül, mosolyog, s azt mondja: így legyen, s nem másképpen.</p>
					<p>Befejezem végre levelemet, kedves, jó fiam, újólag megáldalak, és remélem,
                        hogy a síron túlról is megáldhatlak. Szíved kezeskedik, hogy gondolsz néha
                        rám, hogy édes jó anyád vigasza, testvéreid öröme, szolgáid gondviselője,
                        szegények, özvegyek és árvák támasza leszel. Atyaisten, Fiúisten és
                        Szentlélek Úristen, hallgassátok meg könyörgésemet! Amen, amen,
                        amen...”</p>
					<p>István gróf az utolsó sorokat már alig tudta elolvasni, annyira könnyes volt
                        a szeme. De összeszedte magát, és még egyszer végigolvasta. Aztán
                        selyemzsinórt és tűt vett ki az egyik kis bőrtáskából, a levelet összefűzte,
                        összehajtogatta, és beletette abba a kis, puha bőrtárcába, amelyben eddig
                        Karolina leveleit rejtegette. A tárcát nyakába akasztotta, és megfogadta,
                        hogy ott fogja hordani halála napjáig.</p>
				</div>
				<div type="chapter">
					<head>11</head>
					<p>Attól kezdve, hogy Széchényi Pál gróf megkérte a kezét, Karolina majdnem
                        mindennap felírta életének eseményeit; attól a naptól kezdve, amikor a
                        Salzgriesen levő Maria am Gestade templomából elment István grófhoz -
                        egyetlen sort sem írt a naplójába. Most megint elővette selyemkötésű
                        könyvecskéjét, és szinte mikroszkopikusan apró betűivel újra jegyezgetni
                        kezdett.</p>
					<p>
                        Apáti, 1818. július 15.
                    </p>
					<p>Ma levelet kaptam Zsófia sógornőmtől, az egyetlentől a Széchényi családból,
                        aki őszintén és mindenen keresztül jó hozzám. Stefferl és ő sokban
                        hasonlítanak egymáshoz. Szépek, vidámak, melegszívűek és elmések. Zsófia azt
                        írta, hogy Stefferl négy nappal ezelőtt elutazott, és két éven belül nincs
                        is szándékában visszatérni. Belátom, hogy ennél okosabbat nem tehetett. Akár
                        szeret, akár nem, nem volt szabad a közelemben maradnia, ha másért nem,
                        azért, mert én még most is halálosan szeretem őt. Most is csak napok kérdése
                        volt, hogy felutazzam Bécsbe, és odadobjam magamat neki, mint egy megkergült
                        szobalány. Engem most már csak a fizikai távolság vagy a fizikai
                        lehetetlenség tart vissza attól, hogy ne legyek az ő szeretője. Illetőleg,
                        pontosabban szólva, ha erre mód és lehetőség kínálkozik, én fogom őt
                        kényszeríteni, hogy a szeretőm legyen. Akkor is, ha nem szeret, vagy ha nem
                        kellek neki. Érzem, hogy nem sokáig élek, addig pedig, ami még hátravan, nem
                        akarok, és nem tudok szenvedni. Nem lehetetlen, hogy egy szép napon
                        becsomagolok, és utána megyek. Nincs vesztenivalóm, mert én már mindent
                        elveszítettem. Mit akarok én? Örülni akarok egy vagy két évig, egy vagy két
                        napig, mindegy. A kis Andort nem sajnálom. Sokkal többet használok neki, ha
                        elmegyek... Angliába vagy a másvilágra. Egy bizonyos: Stefferl nélkül nem
                        akarok élni. Most, hogy ezt ilyen őszintén és egyszerűen le tudtam írni,
                        megnyugodtam, és egész vidám vagyok.</p>
					<p>Zsófia levelében volt egy kis papírlap Stefferl írásával: “Isten veled,
                        kedvesem, sejtem, hogy nem tudok tovább élni. Szívem a szerelemre kihalt,
                        erőm a küzdelemre elfogyott, azért hadd találjam boldogságomat a halálban.
                        Az életben hiába kerestem. Ha ezek a balga sorok valaha részvevő kezekbe
                        jutnak, ne vessenek rám követ. Szerettem, és szerelmem bűn volt.” Szegény
                        kis Stefferl! Téged még mindig mardos a lelkiismeret?</p>
					<p>Szerencsére Stefferl oly sokat emlegeti a halált, hogy azt hiszem, örökké
                        vagy legalábbis évszázadokig fog élni, mint a bolygó hollandi. Kétesztendei
                        útnak vágott neki Stefferl. Két hónap múlva itthon lesz. Stefferl a halálban
                        keresi a boldogságot, az életben fogja megtalálni. Stefferl az enyém.
                        Ameddig én élek, a földi és földöntúli világ semmiféle hatalma sem tudja
                        tőlem elragadni. Ebben bizonyos vagyok.</p>
					<p>
                        Július 20.
                    </p>
					<p>Stefferlt a társaságban sokat emlegetik. Metternich nagy jövőt jósol neki,
                        feltéve, hogy levetkezi jakobinus érzelmeit. (Számomra ez a legvonzóbb
                        benne.) Azt mondta, hogy a fiatal Széchenyi valódi tokaji bor, de nem aszú -
                        hogy is lehetne már? -, hanem ürmös, kellős közepén a kiforrásnak. Minden
                        újbor zavaros, csípős, és csak a legelszántabb alkoholisták és a legfinomabb
                        szakértők tudják méltányolni. Néhány év múlva azonban a legremekebb ital
                        lesz belőle, valóságos mennyei nektár. Miért mondta ezt a herceg éppen
                        nekem? Nem tudom, nem követtem-e el ostobaságot, de nem tudtam magamat
                        megfosztani attól a gyönyörtől, hogy a szemébe ne mondjam: - Én szeretem az
                        ürmöst. - A herceg észrevette, hogy ez neki szól, aki bizonyára tokaji
                        aszúnak vagy legalábbis Moët-et Chandon pezsgőjének képzeli magát. Az öreg
                        Nimsch grófné is szóba hozta Stefferlt, s a következő párbeszéd folyt le
                        köztünk: - Mit csinál az az amerikai farmer? A fiatal Széchenyi kapitány
                        nagyon szellemes ember, de a legkomikusabb, akit valaha láttam. Nem tudom
                        miért, de mindig nevetnem kellett, ha megpillantottam. - Lássa, kedves
                        Tante, ezt a sógorom megérezte. - Hogyan? - Sokszor mondta, hogy majdnem
                        sírva fakadt, valahányszor Önnel találkozott. - Ugyan, ugyan, miért? - Nem
                        tudom. De hiszen ön sem tudja, grófné, hogy miért találta Stefferlt
                        nevetségesnek.</p>
					<p>Így gyűjtöm én az ellenségeket. Azt akarom, hogy ezen a világon csak ő
                        szeressen engem.</p>
					<p>
                        Július 23.
                    </p>
					<p>Batthyány János gróf, aki együtt küzdötte vele végig a nápolyi hadjáratot,
                        nagyon derék, de kissé együgyű fickó. Teljes egy óráig mesélte nekem
                        Stefferl olaszországi kalandjait. - És ön, kedves cousin - kérdeztem tőle
                        gúnyos érdeklődéssel, de ő csak az érdeklődést vette észre, az iróniát nem
                        -, ön milyen sikerekkel dicsekedhetik? - A válasz valósággal meghatott. Azt
                        mondta: - Ahol Stefferl megjelenik, ott két mérföld sugarú körben nincs
                        keresnivalójuk a férfiaknak. - Én azt feleltem erre: - Szerencsés ember. - A
                        legszerencsétlenebb, akit valaha ismertem - válaszolta a gróf. - Hogy érti
                        ezt, cousin? - Mert ő viszont csak egyetlen asszonyt szeret, de azt nem
                        teheti a magáévá. - Majd vigasztalódik - tréfálkoztam erőltetett
                        közömbösséggel, de közben majdnem megszakadt a szívem. - Batthyány arca
                        elborult: - Ahogy én ismerem Stefferlt, ő inkább meghal, semhogy lemondjon a
                        szerelméről. A nápolyi harctéren is eszeveszett kétségbeeséssel kereste a
                        halált. Jó lesz, ha a család kissé jobban vigyáz rá. Én azt hiszem, hogy
                        Stefferl most is öngyilkossági szándékból utazott el. - Oly meggyőzően
                        mondta ezt Batthyány, hogy felsikoltottam. Boldog és boldogtalan voltam
                        abban a pillanatban. Hát Stefferl mégis szeret?</p>
					<p>
                        Apáti, augusztus 4.
                    </p>
					<p>Egy hetet Örményben töltöttem Hunyadyéknál. Az öreg József gróffal csak a
                        lótenyésztésről lehet beszélni. Borzasztóan szeretem az öregurat, mert
                        megmutatta a Vaterländische Blätter legújabb számát,
                        amelyben nagy tanulmány van a magyar lótenyésztésről ezzel az aláírással:
                        Von dem Husarenrittmeister S. Ez az S. az ő nevét jelenti. - Ilyent még nem
                        írtak erről a tárgyról! - lelkendezett a gróf, és én örömömben mind a két
                        arcát megcsókoltam. Az öregúr bizonyára azt hitte, hogy pillanatnyi
                        elmezavar vett rajtam erőt.</p>
					<p>
                        Pinkafő, augusztus 10.
                    </p>
					<p>Meglátogattam sógornőmet, Fannyt, Pinkafőn. Nagy társaság volt nála Bécsből
                        és a közeli magyar kastélyokból. Műkedvelő előadást rendeztek, és engem is
                        nyomban beosztottak a szereplők közé. Fanny sógornőm igazán csodálatos
                        asszony. A legellentétesebb tulajdonságok egyesülnek benne. Elég sikamlós
                        francia vígjátékokat rendez a házi színpadán, s emellett olyan vallásos,
                        mint egy apáca. Ott volt Werner Zakariás, aki pap létére színdarabokat ír,
                        éppen az ő darabjára készültünk, melynek a címe: Der 3.
                            November. Ez az egyfelvonásos dráma, amelyben szörnyű végzet
                        nehezedik a szereplőkre, nagyon tetszett nekem. Csak az előadás napján
                        jöttem rá, hogy a címe - November harmadika - az én
                        életemnek is legszörnyűbb dátuma. November 3. Aznap jósolta meg ez a pokoli
                        ember Napóleon visszatérését Elba szigetéről, s aznap történt... Szentséges
                        Isten!... ez a felfedezés olyan hatással volt rám, hogy belebetegedtem, és
                        nem lehetett megtartani az előadást. Két napig feküdtem ideglázban.
                        Stefferlnek levelet küldtem Konstantinápolyba, ahová a jövő hónap elején
                        megérkezik. De a november háromról egy szót sem írtam. Neki vajon eszébe
                        jutott-e tavaly és az azelőtt való esztendő november harmadik napján?</p>
					<p>
                        Bécs, augusztus 15.</p>
					<p>Pál kívánságára feljöttem Bécsbe. Meg kellett látogatnom Lichnovszky
                        Krisztina hercegnőt, akit ezen a kerek világon a legjobban gyűlölök. Ott
                        találkoztam húgommal, Selinával, aki napról napra szebb és kívánatosabb. Én
                        pedig napról napra betegebb és fonnyadtabb vagyok. Selinát körülrajongják,
                        és Christiane tante valami szédületes nagy partit keres neki. - Nem akarom -
                        mondta kegyetlenül -, hogy olyan házasságot csináljon, mint te. - Hogy lehet
                        valaki ilyen tapintatlan? Pál igazán derék, jó ember, nem tehet róla, hogy
                        kiábrándult belőlem, s hogy én mást szeretek.</p>
					<p>Zsófiától hallom, hogy Stefferl szorgalmasan írja a leveleket. Egészsége és
                        hangulata jó, örül az utazási élményeknek, és esze ágában sincs egyhamar
                        visszajönni. Tehát november harmadikát végképp elfelejtette.</p>
					<p>Nem tudom, mit kell cselekednem. Félek a megőrüléstől, undorodom az
                        emberektől.</p>
					<p>
                        Apáti, augusztus 25.</p>
					<p>Pálnak kedve jött vadászni, engem is elhozott Apátiba. Az utazás alatt
                        Andorka is, én is meghűltünk. Stefferl nem válaszolt a levelemre. Vagy nem
                        kapta meg, vagy már egészen elfelejtett. Néhány napig az volt a szándékom,
                        hogy utána megyek. De Andorka is olyan súlyos beteg, hogy nem is gondolhatok
                        az utazásra. Be kell látnom, hogy tehetetlen vagyok. Úgy látszik, ég és föld
                        összeesküszik ellenem. Tegnap horoszkópot csináltattam magamnak.</p>
					<p>
                        Apáti, augusztus 27.</p>
					<p>Andorka még lázas, és én napról napra betegebb vagyok. A méhem körül
                        elviselhetetlen fájdalmaim vannak. Pál, ahogy hazaérkeztünk, nyomban útnak
                        indult, hogy megnézze a birtokait. Nem is tudja, hogy milyen siralmas
                        állapotban vagyunk.</p>
					<p>
                        Augusztus 28.
                    </p>
					<p>Lovas legényt küldtem Bécsbe és megírtam Zsófinak, hogy beteg vagyok. Pál még
                        nincs itthon. Egyedül vagyok a cselédekkel. Andorka jobban van.</p>
					<p>
                        Szeptember 2.
                    </p>
					<p>Zsófi válaszolt. Azt írja, hogy menjek Bécsbe. Betegségem annyira
                        megijesztette, hogy tanácstalanságában megírta Stefferlnek
                        Konstantinápolyba. Nem tudja, helyesen cselekedett-e.</p>
					<p>Én sem tudom. Vajon aggódik-e értem? Boldog vagyok, ha arra gondolok, hogy
                        talán egy kicsit fáj miattam a szíve.</p>
					<p>
                        Karlsbad, 1818. szeptember 10.
                    </p>
					<p>Pál szeszélye ide hozott engem Karslbadba, ahol Metternich vezetése alatt a
                        Szentszövetség diplomatái valamiféle új kongresszust készítenek elő.
                        (Szentszövetség! Be kell vallanom, hogy nem vagyok tisztában, miért nevezik
                        az orosz cár, a porosz király és a mi császárunk szövetségét szentnek. A
                        szövetség eszméje Mme Krüdenertől, egy viharos múltú udvarhölgytől
                        származik, aki hervadt bájaival és misztikus tanácsaival élő illusztrációja
                        annak a közmondásnak, hogy a tolvajból lesz a legjobb pandúr; de én akkor
                        már inkább megbocsátok Lichnovszky hercegnének, aki van olyan szent, mint
                        Krüdenerné, anélkül hogy valaha kurtizán lett volna.) Minthogy Karlsbadban
                        vannak azok az urak, akik a bécsi kongresszuson néhány szerelmi kalandot
                        Napóleon miatt hirtelen félbehagytak, a legszebb bécsi dámák az idén mind
                        Karlsbadba mentek lesoványodni. Most a sovány nő a divat. De a sors iróniája
                        ugyancsak megtréfálta őket. Megjelent közöttük két telt idomú, dús mellű és
                        párnázott csípőjű prima donna assoluta, aki mellett Saurau Zenóné Hunyady
                        Gabriella, Wrbna Flóra grófnő, Fürstenberg hercegnő, Bernstorff grófné, sőt
                        Périgord hercegnő is valóságos csontváz. Az egyik Catalani asszony, aki
                        fülemile csattogásához hasonló hangjával, a másik pedig Récamier asszony,
                        aki szoborszép termetével és azzal tette magát világhírűvé, hogy Napóleonnal
                        és Sándor cárral, sőt még a saját hites férjével szemben is megőrizte
                        ártatlanságát. A démon és a szűz! Nem csoda, hogy Metternich Kelemen herceg
                        a sovány grófnékat és hercegasszonyokat, akik nem tartoznak sem a démonok,
                        sem a szüzek közé, észre sem veszi.</p>
					<p>Csodálatos ember ez a Kelemen herceg. Vállain tartja - mint egykor Atlasz az
                        égboltozatot - a birodalom, sőt egész Európa sorsát, s e törékenynek látszó
                        vállak nem roskadnak le a roppant teher alatt. Sőt közben ráér arra, hogy
                        szerelmi kalandjaival kétségbeejtse Lichnovszky hercegnét, aki viszont -
                        mint Atlasz az égboltozatot - Európa erkölcseit hordja kiaszott vállain.</p>
					<p>Catalani asszony már két esztendővel ezelőtt elbájolta a herceget Firenzében
                        Apponyi Antalné grófnő estélyén. Most, mint régi barátok üdvözölték egymást,
                        és a csalogány, aki tegnap hangversenyt tartott a Kursalonban, megelőzőleg
                        egész nap a herceg lakásán próbált. A hangversenyen a zongorakíséretet a
                        híres Sagan hercegnő unokabátyja, Biron-Wartenfeld Gusztáv herceg látta el,
                        az első hegedűt egy szász ezredes, a csellót gróf Hacke porosz tábornok, a
                        mélyhegedűt pedig Pál, a mogorva, hetyke Pál, az én dörmögő öreg medvém
                        játszotta. Hát ezért jöttünk mi Karlsbadba?</p>
					<p>Récamier asszonnyal is megismerkedtem. Nem csodálnám, ha hárfáját pengetve,
                        égre emelt ábrándos szemével, hófehér bőrével (amely alig enged valamit
                        láttatni selyemmuszlin görög tunikájából), rózsás, gyermeteg arcával és
                        hízelgő hangjával magát Schwarzenberg herceget is letérítené a hitvesi hűség
                        útjáról. Összeszorult a szívem, amikor eszembe jutott, hogy ha ezt az
                        asszonyt Stefferl látná... vagy talán már látta is Párizsban?... Annyi
                        bizonyos, hogy ostoba liba vagyok.</p>
					<p>Két kérdés izgatja most az európai diplomáciai közvéleményt: az egyik, hogy
                        Franciaországból kivonják-e a megszálló hadseregeket, a másik, hogy
                        Catalani és Récamier asszonyok közül melyik fogja megszállni Metternich
                        szívét. Félek, hogy Kelemen herceg mind a kettőnek megadja magát.</p>
					<p>Bolond vagyok én? Olyan dolgokról firkálok, amelyek halálra untatnak, s nem
                        merek arra gondolni, aki most Konstantinápoly felé halad kis karavánjával:
                        az öreg görög nyelvésszel, a festőművésszel, néhány angol globetrotterrel és
                        egy asszony szívével, aki most itt a szíve nélkül, a szerelme nélkül úgy
                        jár-kél Karlsbad sétányain, mint egy álomjáró, kísértet, önmagának élettelen
                        bábja. Mégsem olyan egyszerű az esetem, mint ahogy gondoltam. Nagyon messze
                        van még a megoldás.</p>
					<p>
                        Aachen, október 2.
                    </p>
					<p>Pált újabban nagyon érdekli a világpolitika. Karlsbadból Aachenbe jöttünk,
                        ahol most a bécsi kongresszus reprízét rendezi a Metternich igazgatása alatt
                        játszó vándor színtársulat. (Stefferl jellemezte egyszer így az európai
                        diplomatákat.) Metternich! Az egész diplomáciai kar két pártra szakadt, s
                        nagy összegű fogadások történtek, hogy a kongresszus legfőbb kérdésében
                        milyen álláspontot foglal el Kelemen herceg. De mindenki vesztett. Vesztett
                        a Catalani-párt és vesztett a Récamier-párt is. Győztek a soványak, de nincs
                        köszönet benne. Metternich herceget egy harmadik primadonna hódította meg:
                        egy fantom, egy elvont lény, akinek csak matematikai kiterjedése van, s
                        hozzá képest a legsoványabb bécsi nő is vaskos hájtömeg. Életemben még nem
                        láttam olyan zseniális és titokzatos meszelőnyelet, olyan égig érő
                        holdsugárlajtorját, mint Lieven Dorothea hercegasszony, a londoni orosz
                        követ felesége. Nem is fiatal, nem is szép az arca, ruhájában alig van
                        valami test, testén pedig alig van ruha; Kelemen herceg mégis halálosan
                        beleszeretett. Úgy látszik, ez az ember, aki majdnem gyermekkora óta Európa
                        legszebb asszonyait tartotta a karjai között, megcsömörlött a női hús érzéki
                        szépségétől. Ezt nevezem égi szerelemnek. Ezt megírom Stefferlnek, aki az
                        élet s a szerelem legnagyobb művészének tartja a herceget.</p>
					<p>Pálnak, úgy látom, inkább a Récamier-féle típus tetszik.</p>
					<p>Hát énvelem mi lesz?</p>
					<p>
                        Október 5.</p>
					<p>Stefferl szeret, Stefferl az enyém. Liebenberg Jánostól, Stefferl
                        jószágigazgatójától hallom, hogy a gróf levelet írt neki Konstantinápolyból.
                        Meghagyta neki, hogy azonnal vigyen Bécsbe, vagy ha ez lehetetlen volna,
                        hozassa le Bécsből a legjobb orvosokat. Elállt a lélegzetem. Pálnak ez
                        eszébe sem jutott. És Stefferl sem említi bátyját, mintha Pálnak semmi köze
                        sem volna hozzám. Olyan izgalomban vagyok, hogy írni sem tudok. A levél
                        természetesen nagyon elkésett, de erről nem tehet Stefferl.</p>
					<p>Szerencsére már semmi bajom.</p>
					<p>Ma Selina húgom megérkezett Bécsből Lichnovszkyékkal. Christiane
                        hercegasszony tüntetőleg dédelgeti Selinát, s lehetőleg távol tartja tőlem,
                        hogy meg ne mételyezzem. De nem baj. Stefferl szeret.</p>
					<p>
                        Október 10.
                    </p>
					<p>Roppant izgalom a kongresszuson. Itt van a Néva-parti angyal. Sándor cár
                        rózsásabb és kövérebb, mint valaha, a fehér waffenrock majd szétpattan
                        gömbölyű vállán és szorosra fűzött derekán. Csípője úgy reng, mint a kövér
                        Catalaninak. Az asszonyok azonban csalódtak benne, akárcsak a német
                        fejedelmek, akik egymás után alkotmányt adtak népeiknek. A cár négy esztendő
                        óta nagyon megöregedett. Szenteskedő zsarnok lett belőle, aki teljesen
                        Krüdenerné - a kegyes égi nemtő - és Arakcsejev tábornok - a kegyetlen földi
                        gonosztevő - befolyása alá került.</p>
					<p>Pál azonban rajong a cárért. Lelkesen magyarázta nekem, hogy ez a nagy ember
                        eltörölte a kancsukát, és megtiltotta, hogy tőből kitépjék a parasztok
                        fülét, ami azelőtt a vallatás leggyakoribb eszköze volt. Azonkívül
                        alkotmányt adott Lengyelországnak, ahova Konsztantyin trónörököst küldte
                        főkormányzónak. Szegény Lengyelország! Még jól emlékszem Pavlovics
                        Konsztantyinra és bécsi kalandjaira.</p>
					<p>Itt, Aachenben valósággal idegbeteg lettem. Minduntalan szédülök, kifáradok,
                        ájulás környékez, és minden ok nélkül sírva fakadok. Istenem, mennyivel jobb
                        most Stefferlnek, aki az Ída hegyén kecskéiket legeltető pásztorok között
                        bolyong, és semmit sem tud Metternich, Sándor cár és a kancsuka szent
                        szövetségéről!</p>
					<p>
                        Bécs, október 30.
                    </p>
					<p>Hála isten, megint itthon vagyok. Lichnovszkyék is hazajöttek Aachenből, ahol
                        Rasumovszky herceg érdekében Sándor cár környezetét igyekeztek megpuhítani.
                        Selina is velük jött haza. Selina az utóbbi időben kedvesebb hozzám, és
                        sokat beszél Stefferlről. Szeretné tőlem megtudni, hogy mi volt és mi van
                        köztünk - de nővérek között ilyesmiről teljes lehetetlenség nyíltan
                        beszélni. Ha Selina szemébe nézek, bűntudatom van, amelyet Pállal szemben -
                        Isten tudja, miért - sohasem éreztem. Lichnovszky hercegasszony a minap
                        Oidiposzról példálózgatott. Azt mondta, hogy ma is több családot ismer,
                        amelynek tagjai elkövették a Pelopidák vétkét. Azt hiszem, hogy ezzel
                        Selinát akarja felvilágosítani. Megőrülök ebben a környezetben.</p>
					<p>Stefferlről nem tudok semmit.</p>
					<p>
                        November 13.
                    </p>
					<p>Tegnap Bécsbe érkezett Sándor cár, és a bécsiek azt hiszik, hogy újra
                        felelevenednek a kongresszusi napok.</p>
					<p>Semmi különös okom nincs rá, de én utálom és gyűlölöm a cárt. Egyáltalán
                        kezdek embergyűlölő és életunt lenni.</p>
					<p>
                        November 20.
                    </p>
					<p>Roppant csalódás Bécsben. A cárra alig lehet ráismerni. Ez a megátalkodott
                        öreg csecsemő a fejébe vette, hogy a saját képére és hasonlatosságára fogja
                        átformálni a koravén Európát. Furcsák ezek a zsarnokok. Azt hiszik, hogy az
                        emberek csak akkor boldogok, ha nekik engedelmeskedhetnek. Szeretném látni,
                        Sándor cárnak például milyen véleménye volna a zsarnokságról, ha egy szép
                        napon mint közönséges muzsik ébredne fel, s őt a mindenható és végtelenül jó
                        atyuska nevében végigkancsukáznák. Mit gondolt volna Napóleon, ha mint
                        káplár lett volna kénytelen végigharcolni az orosz hadjáratot? Mit szólna
                        Metternich ahhoz a kancellárhoz, aki betiltja a német diákmozgalmakat, ha ő
                        most mint egyszerű német Bursch a jénai egyetemen jogot hallgatna? Ha rajtam
                        állana, én minden nemzetnek alkotmányt, minden embernek tökéletes
                        szabadságot adnék... eh, bánom is én, hogy az embereknek van-e szabadságuk,
                        engem csak az a rabszolgaság őrjít meg, amelyben én élek.</p>
					<p>Mi az, hát Stefferl sohasem jön haza?</p>
					<p>
                        December 1.
                    </p>
					<p>Két hétig jártam a magnetizőrhöz. Elmondtam neki, hogy rettenetesen szenvedek
                        egy reménytelen szerelem miatt. A doktor biztatott, két hét alatt
                        kigyógyulok ebből a betegségből. Olyan ünnepélyes, főpapi és mágikus
                        fenséggel mondta ezt, hogy kezdtem bízni benne. Kifejtette, hogy az
                        embereket a képzelt bűnöktől való félelem teszi boldogtalanná. Hogyan él,
                        grófnő, a hitvestársával? - kérdezte baljóslatúan. - Sehogy - feleltem én,
                        és elpirultam. - És mással? - Felháborodtam az ilyen gyanúsítás ellen. - A
                        magnetizőr megelégedetten bólogatott: - Tudtam, hogy ez a baj. - Aztán
                        elkezdte a gyógykezelést. Végigsimogatta homlokomat, merően a szemembe
                        nézett, és monoton hangon érthetetlen szavakat mormolt, hogy elaltasson.
                        Éreztem, hogy nem tud, de kíváncsi voltam, mit akar velem. Úgy tettem tehát,
                        mintha álomba merültem volna. A doktor vezényszavakat pattogott: tegyem a
                        szívemre a kezem; álljak fel; induljak meg és menjek az ajtó felé!
                        Megtettem. Majd azt kérdezte: - Kit lát a küszöbön, grófnő? - Ébren voltam,
                        összes érzékeimnek birtokában, világos nappal volt, erősen lehunytam a
                        szemem, és Stefferlre gondoltam. Azt hittem, hogy a magnetizőr elém akarja
                        varázsolni Stefferl képét. Naiv igyekezete annyira meghatott, hogy
                        megsajnáltam, és segíteni akartam neki. Hadd örüljön szegény! Csak azt nem
                        tudtam, hogy ilyenkor meg szoktak-e szólalni a médiumok. De nem sokáig
                        törhettem a fejemet, mert lecsukott szememmel egyszerre csak látom, hogy
                        valaki a szomszéd szoba ajtaját kinyitja, és megáll a küszöbön. Fiatal
                        férfi, katonaruhában, rendjelekkel, zöld dolmányban, fehér, szoros
                        nadrágban, fényes lovaglócsizmában. Hirtelen homály terült a szobára, holott
                        lecsukott szemem azelőtt teljes világosságban látta az ajtót - és alig
                        tudtam kivenni a fiatal tiszt arcát. Csak sejtettem, hogy ez nem lehet más,
                        mint Stefferl - igen, bizonyosan ő, ki is lehetne más? -, majdnem
                        felujjongtam örömömben, mert nem tartottam lehetetlennek, hogy valóságos
                        testi mivoltában megjelenik előttem, és ki akartam mondani a nevét. - Nos,
                        ki áll az ajtó küszöbén? - kérdezte erős, sürgető hangon a magnetizőr. És
                        én... ah, még most is eláll a szívem dobogása... beszélni kezdtem, hallom a
                        hangomat, amint idegenül, mélyről, tompán és szinte fuldokolva jön ki a
                        számon: Alekszandrovics Konsztantyin Orloff gróf. - Egész testemben
                        megremegtem. Hogyan került az ajkamra ez a név, mikor én azt akartam
                        mondani: gróf Széchenyi István? Kinyitottam a szememet, és láttam, hogy
                        csakugyan a kis Orloff gróf áll az ajtóban, szőke fürtjeivel, világos
                        szemével, és imádattól sugárzó arccal néz rám. Felsikoltottam. A doktor
                        hozzám ugrott, és megragadta mind a két kezemet. - Csillapodjék, grófné -
                        suttogta rémülten, és leültetett. - Ön túlságosan kitűnő médium. -
                        Megvetéssel ott hagytam őket. Ezek a sarlatánok közönséges kerítők, akik
                        aljas mesterségüket elnevezték magnetikus vagy lélektani
                        gyógykezelésnek.</p>
					<p>
                        December 4.
                    </p>
					<p>Kétségbeejt, hogy milyen hatással volt rám az az ostoba kaland a
                        magnetizőrnél. Azóta minden pillanatban Stefferlre gondolok, vele
                        foglalkozom, neki élek, minden idegszálam reszket az utána való
                        sóvárgástól, mindig őt lesem, naponta hússzor egész biztosra veszem, hogy
                        elém toppan, mosolyogva vagy szomorúan, ragyogó szemmel vagy villámló
                        haraggal, igen, megérkezett, itt van, eljött értem, víziók egész sorozata
                        jelenik meg előttem ébren, világos nappal, reggeltől késő éjjelig, amíg csak
                        el nem alszom a kimerültségtől. Amikor pedig elalszom, akkor megjelenik
                        előttem Orloff gróf, és a hatalmába kerít. Undorodom magamtól. Ez
                        tűrhetetlen. Ez olyan égbekiáltó szerencsétlenség, hogy ha sokáig így tart,
                        beleőrülök. Az olyan lélekgyilkosokat pedig, mint Veith doktor, fel kellene
                        húzni az akasztófára.</p>
					<p>
                        December 6.
                    </p>
					<p>Ma meggyóntam és megáldoztam. Páter Hofbauer Kelemennek elmondtam az álmaimat
                        is, és ő azt kérdezte tőlem: - Leányom, szokott maga napközben arra
                        gondolni, aki álmaiban oly fertelmes módon üldözi? - Hirtelenében azt
                        akartam mondani, hogy soha! De aztán eszembe jutott, hogy amikor nappal
                        eszembe jut, mennyit vétkezem álmaimban Stefferl és önmagam ellen,
                        önkéntelenül felteszem a kérdést: és miért éppen Orloff gróffal? Ilyenformán
                        természetesen eszembe jut a kis gróf, de irtózattal fojtom el magamban a
                        vele kapcsolatos gondolatokat. A szentéletű, öreg szerzetes megnyugtatott,
                        hogy ez nem bűn, erről nem tehetek, s ha erősen kérem az Istent, hogy
                        szabadítson meg a gonosztól, akkor többé nem is fog kísértésbe vinni.</p>
					<p>
                        December 7.
                    </p>
					<p>Ma éjjel nem álmodtam semmit.</p>
					<p>
                        December 15.
                    </p>
					<p>A gyónás óta egyetlenegyszer sem álmodtam Orloff grófról. Azt hiszem, arról
                        álmodunk, ami néha-néha átvillan agyunkon, de öntudatunk nyomban
                        akaratlanul elnyomja ezt az orvtámadást. Abban a pillanatban, amikor
                        nyíltan merünk beszélni róla, és félelem és titkolódzás nélkül leleplezzük,
                        megszűnik a kísértet hatalma fölöttünk. Most jut eszembe, hogy a gyónással
                        kapcsolatban erről már Stefferl is beszélt nekem. Talán az is jó, hogy
                        naplót írok, s abban leplezetlenül bevallom minden gyengeségemet. Újabban
                        ismét fejgörcseim vannak.</p>
					<p>
                        December 22.
                    </p>
					<p>Tegnap sokat gondolkoztam azon a roppant energián, amellyel Stefferl
                        egykettőre a legműveltebb emberek közé küzdötte fel magát. Német, francia,
                        angol, olasz nyelven már Bécsben is egész könyvtárat olvasott ki, s most
                        eredetiben olvassa Homéroszt és a görög történetírókat. Zsófi azt mondja,
                        hogy bámulatba ejti az embereket a tudásával. És erről a Stefferlről
                        mondták, hogy a kedvéért bele lehet szeretni a tudatlanságba! (Én mindent
                        tudok róla, minden napjának ismerem a történetét, minden könyvnek ismerem a
                        címét, amelyet elolvasott. Vajon ő is éppen így ismeri az én életemet?)</p>
					<p>Úgy gondolom, hogy Stefferl egyénisége éppen az ellenkezőjét mutatja
                        mindannak, ami a csodagyermekeket szokta jellemezni. Huszonnégy éves koráig
                        alig árult el valamit rendkívüli szellemi képességeiből. Fejlődése
                        természetellenesen lassú volt, a talentum sokáig lappangott benne, míg
                        egyszerre csak vulkanikus erővel kirobbant belőle, s most úgy hat, mint
                        valami furcsa idegbetegség. Annyi bizonyos, hogy benne a rendkívüli tehetség
                        (lángésznek mondanám, ha nem félnék, hogy ez a szerelmes asszony túlzása,
                        amellyel már látja is, amit csak szeretne látni a párjában) sokszor torz
                        alakban jelentkezik, ami mások előtt ellenszenvessé teszi. Hiúságnak,
                        túltengő becsvágynak, elbizakodottságnak, fölényeskedésnek és különcködésnek
                        tartják a modorát, szatirikus szellemességét, önálló ítéletét emberek és
                        dolgok felett - s talán ez az oka, hogy Stefferlnek tulajdonképpen nincsenek
                        is barátai. Ha jól meggondolom, nagyon egyedül van. Egyetlen igaz barátja,
                        közönsége, hódolója, híve én vagyok, az egyetlen ember, aki ezt titkolni
                        kénytelen.</p>
					<p>Félek, hogy Stefferlt a nagy magánosok életére kárhoztatja jelleme, amelyben
                        az a kis gőg, türelmetlenség, szeszély, gúnyolódási hajlam és hiúság
                        megmérgezi a rendkívüli ész és szív lenyűgöző hatását.</p>
					<p>Vagyis, egyszóval: kimondhatatlanul szeretem Stefferlt.</p>
					<p>
                        December 23.
                    </p>
					<p>Lichnovszkyéknál nagy estély volt, hajnalig táncoltak. Én csak egy francia
                        négyesben vettem részt, a valcert nem bírom. Hamar kifulladok, és gyötrő
                        fájdalmat érzek. Egyáltalán úgy érzem, hogy egész szervezetem beteg. Éjjel
                        nem alszom, folyton Stefferlre gondolok, és reggelre halálosan fáradt
                        vagyok. Sokszor napokon keresztül nem kelek föl. Eszembe jut, hogy a gyónás
                        milyen jó gyógymód az idegbaj ellen. Az ember felszabadul. Tizennyolc éves
                        voltam, amikor férjhez mentem. Három évig éltem asszonyi életet, azóta
                        Pálnak csak névleg vagyok a felesége. Több mint három éve úgy élek, mint egy
                        zárdaszűz. Erre büszke vagyok, annál is inkább, mert nekem úgy kell a
                        szerelem, akárcsak a falat kenyér vagy a levegő. De emiatt nem tartom magam
                        aljas és állati lénynek, mert hiszen nem tudok vétkezni szerelem nélkül.
                        Miattam beszélhetnek a kihamvadt lelkű Lichnovszky hercegnék, amit akarnak.
                        Én érzem, hogy így elsorvadok.</p>
					<p>A társaságban megint sokat beszéltek Stefferlről. Windischgraetz Weriand
                        hercegné azzal kedveskedett nekem, hogy ő még életében nem látott olyan
                        csúnya férfiút. - Talán szerelmes vagy belé? - kérdeztem tőle, mire a
                        hercegnő hátat fordított, és faképnél hagyott. Czernin grófnő, aki egyike a
                        legelvetemültebb nőszemélyeknek, megkérdezte tőlem: - Hol van az az unalmas
                        Széchenyi kapitány? - Unalmas? A kövér hetéra combjait Stefferl bizonyára
                        elfelejtette megcsipkedni. Némely asszony minden férfit unalmasnak tart, aki
                        nem vall szerelmet neki. Hohenzollern Paulina szerint Stefferl az eszével és
                        becsvágyával még nagy szerepet játszhatik a közéletben, ha kissé
                        meggondoltabb lesz. Nagyképű fajdtyúk! Akkor már sokkal rokonszenvesebb az
                        együgyű Liechtenstein Jánosné, aki Stefferl minden szerencsétlenségének okát
                        vastag szemöldökében látja. Jobban szeretem, ha az asszonyok kicsinyesen
                        szubjektívek, mint ha ostobaságukat nagyhangú szólamok alá rejtik. Szerettem
                        volna nekik odakiáltani: Széchenyi István gróf a Monarchia legkiválóbb
                        embere, Széchenyi István gróf az egyetlen lángész a társaságban, és
                        Széchenyi István grófnak (istenem, milyen jó a nevét leírni) egyetlen
                        szerencsétlensége én vagyok, egyedül én.</p>
					<p>Grassalkovich Antalné Esterházy Tini hercegnőt szerettem volna megcsókolni,
                        amikor kifakadt, hogy Stefferlt még most sem nevezték ki őrnagynak. Ha én
                        volnék a császár, erre az asszonyra bíznám egész Ausztria egész
                        kormányzatát, mindenesetre jobban végezné a dolgát, mint például a vén Zichy
                        Károly. A hercegnő azt mondta: az udvar okosan tenné, ha gyors
                        előléptetéssel a hadsereghez édesgetné Széchenyi Istvánt; mint katona csak
                        az ezredével vagy a dandárával törődnék, így pedig egyszer csak megsokallja
                        a mellőzést, és elkezd politizálni. És akkor jaj lesz a Monarchiának!
                        Metternich is hallotta ezt a megjegyzést, és gúnyosan nevetett: - Hercegnő,
                        túlságosan sokra értékeli ezt a kedves, fiatal rajongót. - Vigyázzon,
                        herceg, egyszer még meggyűlik vele a baja. - A kancellár öntelt mosollyal
                        Napóleont kezdte emlegetni: - Azzal is elbántam, meghajszoltam, bekerítettem
                        és elfogtam, mint egy holtra fáradt nyulat - dicsekedett a szép Kelemen, és
                        meghajolt, mint egy hőstenor a nagyária után.</p>
					<p>
                        1819. január 1.
                    </p>
					<p>Andorkának szép karácsonya volt. Amikor megtalálta Stefferl ajándékát, egy
                        szakasz tetőtől talpig előírásosan felszerelt Merweldt-huszárt pompás harci
                        paripákon, rettentő bajusszal, karddal, csákóval, sarkantyúval, örömében a
                        lélegzete elállt. Hozzám futott, nyakamba ugrott, és fejecskéjét az arcomhoz
                        nyomta. Akkor pedig, amikor kibontották a kapitányi uniformist, amely
                        Andorka termetére szabva, kicsiben tökéletes mása volt Stefferl
                        egyenruhájának, egyszerűen nem bírta el a boldogságot, és sírva fakadt. Alig
                        tudtuk lecsendesíteni. - Miért sírsz, fiacskám? - kérdezte tőle a nagymama,
                        pedig neki magának is könnyben úszott az arca. - Azért, mert nem mutathatom
                        meg Stifa bácsinak - szepegte Andorka, s akkor már mind a hárman
                        sírtunk.</p>
					<p>Éjjel odahívott az ágyacskájához, s beszélgettünk. - Hol van Stifa bácsi?
                        Miért nem jött el karácsonyra? Mami nem szereti Stifa bácsit? - Miért
                        kérdezed? - Mert mamili után őt szeretem legjobban ezen a kerek világon. -
                        Mintha szíven ütöttek volna. - És apát? - kérdeztem rendreutasítóan. Andorka
                        arca elkomolyodott: - Őt is, de azért... - Elhallgatott, és a szájacskája
                        sírásra ferdült. - Mit akarsz mondani? - Azt akarom mondani, hogy én, ha
                        nagy leszek, jobb szeretnék olyan lenni, mint Stifa bácsi. Mami, azt akarom,
                        hogy te is szeresd Stifa bácsit. - Hiszen szeretem. - De nem elég nagyon! -
                        Ki kellett mennem a gyerekszobából.</p>
					<p>
                        Január 5.</p>
					<p>Az öreg Ferenc gróf már nem bízik az orvosaiban. Hetenként kétszer ebédre
                        hozatja magához Hofbauer Kelemen atyát, akit tegnap én is láttam nála. Ez
                        aztán a pap! Valóságos szent. Nem olyan szónokias és egzaltált, mint például
                        Werner Zakariás, nincs benne semmi a próféták és prédikátorok dühöngő
                        életgyűlöletéből és félelmetes rajongásából. Egyszerű, vidám, jókedvű, öreg
                        bölcs; nem keresi, de nem is veti meg az élet szelíd és tiszta örömeit. Az
                        ilyen vallásos ember már a földön üdvözül. Számára a halál nem vége, hanem
                        kezdete valaminek. Csak küszöb, melyen mosolyogva átlép, és kapu, amely
                        tárva-nyitva várja, s ő minden megrendülés nélkül bemegy rajta az
                        örökkévalóságba.</p>
					<p>Az öreg Ferenc gróf, sajnos, nem ilyen egyszerű lélek. Ő néha ijesztően
                        szenved a túlvilági élet titkainak fürkészésében. Ez bizonyára még régi
                        szkeptikus felvilágosodottságának a maradványa. Azelőtt Voltaire, most
                        Hofbauer Kelemen, egyiktől a másikig túl meredek és fárasztó az út. Azt
                        hiszem, Montaigne nyugodtabban nézett a nagy ismeretlen szemébe. Egyszóval
                        az öreg gróf fél a haláltól.</p>
					<p>
                        Január 10.
                    </p>
					<p>Tegnap bál volt Zichy Mollyéknál. Ott volt a cár is. Rasumovszky herceg egész
                        este ott tipegett az autokrata körül, mint ijedt cseléd, aki várja, hogy
                        gazdája egy megengesztelődött pillantást vessen rá. Szánalom volt nézni.
                        Szegény öregember, egykor királyok barátja, izzadt és lihegett, tolakodott
                        és lábujjhegyre állt, a szája szélét rágta kínjában, és majdnem sírva
                        fakadt, amikor a cár eltávozott anélkül, hogy rápillantott volna. Milyen jól
                        tette Stefferl, hogy nem engedett Konsztantyin nagyherceg csábításainak, s
                        nem lett alattvalója ennek a pufók autokratának! Az estélyen Waldstein János
                        gróf érdekes dolgokat mesélt Beethovenről és Brunszvik Teréz császári és
                        királyi alapítványi hölgyről. A gróf nemrégen meglátogatta Beethovent, a
                        zeneszerzőt, és úgy lépett be hozzá, hogy a szegény süket ember észre sem
                        vette. Beethoven egy arcképet csókolgatott, és egész hangosan beszélt: -
                        Milyen szép vagy, milyen tökéletes, hasonlatos az angyalokhoz! - Waldstein
                        tapintatosan visszahúzódott, és csak akkor tért vissza, amikor a mester már
                        megnyugodott, és a zongoránál ült. - Öreg barátom, az ön arcán ma nincs
                        semmi diabolikus vonás - szólt hozzá Waldstein gróf, és Beethoven így
                        felelt: - Mert ma együtt voltam az én jó angyalommal. - Aztán magához
                        beszélt: - Szegény Beethoven, a te számodra már nincs boldogság a földön. -
                        Waldstein szerint az arckép Brunszvik Teréz grófnőt ábrázolta, aki teljesen
                        visszavonulva él most Pesten.</p>
					<p>Stefferl nem vitte magával az én arcképemet.</p>
					<p>Szegény Karolina, a te számodra nincs már boldogság a földön.</p>
					<p>
                        Január 14.
                    </p>
					<p>Selina bevallotta, hogy elutazása előtt sokat volt vele együtt, és ő
                        mindannyiszor olyan kedves volt, hogy beléje tudott volna szeretni.</p>
					<p>Félek, hogy Stefferl többet gondol Selinára, mint rám.</p>
					<p>
                        Január 16.
                    </p>
					<p>Tegnap nagy társaság volt nálam. Pál mindenáron azt akarja, hogy
                        olykor-olykor összegyűjtsük magunk köré a bécsi arisztokráciát, “a család
                        fényének emelésére”. Ezt a frázist az öreg Ferenc gróftól tanulták a
                        Széchényiek. Azt hiszem, vajmi rosszul töltöttem be a háziasszonyi tisztet,
                        de nem tehetek róla. Testileg-lelkileg beteg vagyok; félek, hogy mire
                        Stefferl hazajön, helyemben csak egy nyomorult öregasszonyt talál. Ez Isten
                        büntetése, amiért nem tudok cselekedni. Pedig eleinte mennyire reméltem,
                        hogy erős és vakmerő leszek! Eh, erre nem is jó gondolni.</p>
					<p>Különösen irtózom az asszonyoktól és a hivatásos séducteuröktől. Undorodom az
                        olyan férfiaktól, akiknek mindig a szerelem és az ágy van az eszükben. Ha az
                        ember szerelmes, minden más ember szerelmét ocsmány paródiának látja.
                        Tegnap is szívesebben tartózkodtam abban a szobában, amelyben az (aránylag)
                        okosabb és komolyabb férfiak politikáról beszélgettek. A Monarchiáról, a
                        magyarokról s a mágnásokról volt szó. Valaki azt mondta, hogy az erdélyi
                        mágnások először nem is magyarok, másodszor nem is arisztokraták, harmadszor
                        rebellisek. Windischgraetz szerint (utálatos hangja van) meg kellene
                        szüntetni Magyarország önállóságát; Károlyi György gróf (szép fiú, büszke és
                        bátor) szerint a dinasztia a magyarok hűségének köszönheti fennállását (nem
                        tudom, mennyi ebben az igazság, de rettenetesen lehurrogták), Zichy
                        Ferdinánd elmesélte, hogy a napóleoni háborúk alatt Stadionnak és Gentznek,
                        Metternich famulusának is az volt a véleménye, hogy a birodalom székhelyét
                        Budára kellene áttenni, mert ott a császár nagyobb biztonságban van, mint
                        Bécsben. - De ők úgy gondolták - vágott közbe az öreg Zichy gróf -, hogy
                        abban az esetben Magyarországot is beleolvasztják az örökös
                        koronatartományokba, és testestől-lelkestől németté teszik. - Ekkor
                        legnagyobb csodálkozásomra közbeszólt sógornőm, Zsófi grófnő. Zsófinak sok
                        minden szabad, mert helyre kis magyar menyecske, szoknyás kuruc huszárkadét
                        (mint Ferdinánd főherceg mondta), pirospozsgás kis búzavirág (Werner
                        Zakariás), a legszebb parasztmenyecske a Lajtán túl (Metternich) és egy
                        kicsit butácska liba (Christiane hercegasszony szerint, aki azért szereti
                        Zsófit, mert semmivel sem tudja majd vádolni az utolsó ítéleten, hol
                        tudvalevőleg ő lesz a legfőbb ügyész). Hát Zsófika felpattant, s azt
                        mondta, hogy a magyarok sohasem mondanak le az alkotmányról, mert a magyarok
                        imádják a hazájukat. Windischgraetz megjegyezte, hogy az alkotmánynak semmi
                        köze sincs a hazaszeretethez (csak tudnám, hogy mi az az alkotmány), s
                        különben is minden attól függ, mit nevez az ember hazájának, a birodalmat-e,
                        vagy pedig azt a tartományt, amelyben született. Capodistria, aki most a
                        legdivatosabb ember Bécsben, azt fejtegette, hogy igazán magasrendű ember
                        hazája egész Európa; az alkotmány az összes népek szabadsága, világközösség,
                        tiszta humanizmus, az egész emberiség üdve. Erre Zsófi még inkább tűzbe
                        jött, de kissé félt, hogy a balkáni származású orosz államférfiú
                        ékesszólásával nem tud versenyezni, tehát beszaladt apja szobájába, s onnan
                        néhány levéllel tért vissza. Rám kacsintott, s izgatottan válogatott a
                        levelek között, és perbe szállt a férfiakkal.</p>
					<p>- Mi, Széchényiek éppen olyan hűséges alattvalói vagyunk a császárnak, mint
                        akármelyik más arisztokrata... Stefferl, az öcsém, csakolyan osztrák
                        kapitány, mint a többi ezer osztrák Hauptmann és Rittmeister... azt még maga
                        sem mondhatja, kedves Windischgraetz herceg, hogy Stefferl valami
                        veszekedett rebellis kuruc... de Stefferl például mégis azt írja
                        Görögországból: “Még azt sem tudnám megmagyarázni, hogy mi a szerelem;
                        pedig, amit egy asszony iránt érzünk, semmi ahhoz képest, hogy mit érez az
                        ember egy szent föld s annak népe iránt. Csak azt tudom, hogy ott a levegő
                        jobb, az erdő, a mező szebb, s minden oly kedves és drága nekünk. Mindig
                        csak oda vágyunk, nem találjuk helyünket máshol. Ha idegen földön fenyeget a
                        halál, könnyebben fogadjuk, mihelyt egy jó barát megígéri, hogy csontjainkat
                        a hazába visszaviszi. Drága hazám, ha nem csókolhatom meg többé poros
                        földedet, s ha örökre adósod is maradok, legalább utolsó leheletemet fogadd
                        szívesen. Szerettelek és szeretlek minden hibáddal együtt.”</p>
					<p>Az édes kis Zsófinak nem volt sikere a felolvasással. Stefferl mindig
                        hóbortos volt. Szentimentális és patetikus. - Azelőtt alsószoknya-, most
                        könyvszaga van. - Windischgraetz halkan mormogta: - Szeretném tudni, melyik
                        az a szent föld... - Akarja tudni? - csattant fel Zsófi diadalmasan. - Itt
                        van, ni! - és olvasni kezdte: “Nekem kétségtelenül a legősibb hun fajból
                        kell származnom, mert soha a svájci havasokon vagy Olaszország legszebb
                        völgyeiben sem estem olyan elragadtatásba, mint Magyarország kopár pusztáin.
                        Nyoma sincs lelkemben a hegyilakókat jellemző ösztönnek, amely őket csak az
                        önvédelmi harcra lelkesíti, s támadólag legfeljebb bosszúvágyból szokott
                        fellépni. Bennem - már hogy rossz vagy jó tulajdonság-e ez, nem vitatom, de
                        -, bennem inkább van szenvedélyes hajlandóság a szétáradó, dúló
                        hadjáratokra. Attila lovas vitézei, akik annyi országot elpusztítottak -
                        most nem beszélek kultúráról és ésszerűségről -, boldog és irigylésreméltó
                        emberek lehettek. Chateaubriand nem győzött csodálkozni egy arab felett, aki
                        benső meggyőződése egész hevével állította, hogy soha vidámabb és boldogabb
                        nem volt, mint amikor a homoksivatag közepén egyes-egyedül ügetett a tevéje
                        hátán.”</p>
					<p>Windischgraetz tenorja felcsattant: - Ach, ez jakobinus beszéd. A fiatal
                        Széchenyi Rákóczit akarja majmolni. - Őszintén szólva valamennyien
                        meghökkentünk. Nem tudom, Zsófika a maga kuruc fellobbanásával jó
                        szolgálatot tett-e Stefferlnek! Félek, így sohasem lesz őrnagy. Azazhogy nem
                        félek. Minél rosszabb, annál jobb. Azt akarom, hogy az egész világból csak
                        én maradjak neki! De nem akarom azt sem, hogy a hazáját jobban szeresse,
                        mint engem.</p>
					<p>Csak az a baj, hogy nagyon fáradt vagyok.</p>
					<p>
                        Február 5.</p>
					<p>Metternich hercegnél bál. János főherceg megszólított. - Mikor jön haza a
                        kedves férje, grófné? - kérdezte, és mélyen belenézett a ruhám kivágásába. -
                        Elcsodálkoztam: - Az uram itthon van, fenség. - Ah, hát már megjött
                        Konstantinápolyból? - Megmagyaráztam a főhercegnek, hogy én Széchényi Pál
                        gróf felesége vagyok, s a kapitányt, aki most Keleten jár, Istvánnak hívják.
                        - Lehetetlen - mondta a főherceg, és mintha megsértődött volna.</p>
					<p>Csakugyan lehetetlen, hogy én Pál felesége vagyok. Itt valami szörnyű tévedés
                        van.</p>
					<p>
                        Február 23.
                    </p>
					<p>Nagyon beteg vagyok. Nem tudom, mi lehet a bajom. Végtagjaim néha egészen
                        elzsibbadnak, majdnem mindig vadul kalapál a szívem, és gyakran halálos
                        verejték ül ki a homlokomra. Két héttel ezelőtt kezdtem érezni, hogy a jobb
                        kezem kisujjának hegye állandóan zsibbadt. A zsibbadás aztán átterjedt a
                        gyűrűsujjamra is, most pedig már a bal kezem tenyerén érzem. A doktor
                        szerint ez idegesség. Nem hiszek neki. Gyakran van szívszúrásom, s azzal
                        kapcsolatban hol az egyik, hol a másik pulzusom, néha mind a kettő táján
                        érzek valami furcsa feszültséget. Néha azonban az agyamon szalad végig ez a
                        furcsa zsibbadtsági hullám, amire be kell csuknom a szememet ijedtemben.
                        Eddig azt hittem, hogy nem félek a haláltól, hiszen már úgysem érdemes
                        élnem. De a szédülések és zsibbadtságok közben leküzdhetetlen halálfélelmek
                        vesznek rajtam erőt. Mi lesz Andorkából, ha én itthagyom? Nem, nem, nem
                        akarok meghalni addig, amíg vissza nem jön Stefferl, és meg nem ígéri, hogy
                        Pál mellett Andorkának második apja lesz... Sírni tudnék, ha arra gondolok,
                        hogy búcsúzás nélkül, hirtelen kell itthagynom Andort és Stefferlt. Most
                        mindennap elmondom azt az imádságot, amelyre még a dajkám tanított:
                        Jóistenem, ments meg engem tűztől, víztől, hirtelen haláltól... Stefferl,
                        siess vissza, Andorka mindennap felöltözik gyönyörű huszárruhájába, mert
                        olyan akar lenni, mint a Stifa bácsi!</p>
					<p>
                        Február 25.
                    </p>
					<p>Az öreg Ferenc gróf is nagyon rosszul volt tegnap. Odahívták hozzá Kelemen
                        atyát, aki megáldoztatta, s egész éjszaka imádkozott érte. Apósom Reggeltájt
                        jobban lett, ma már fel is kelt az ágyból, és boldogan mondta, hogy ezt a
                        szentéletű szerzetes imádságának köszönheti. Vajon van-e olyan imádság,
                        amely rajtam is segít?</p>
					<p>
                        Március 1.
                    </p>
					<p>Levél jött tőle Scio szigetéről. A vadregényesen csoportosuló sziklák
                        nyugalma, a selyemfényű tenger, amely a hegy lábánál hol csendesen pihen,
                        hol meg vadul háborog, a Milétosz hegye, amelynek orma hol a felhők közé
                        bújik, hol a nap sugarait veri vissza, a csobogó források, méregzöld fák,
                        pirosló narancsok, amelyek a vidék vadságát enyhítik - valóságos költővé
                        tették Stefferlt. “Ittam Homérosz langyos vizű forrásából, de egyetlen sora
                        nem jutott eszembe sem az Iliásznak, sem az Odüsszeiának. Az Arkhipelágosz
                        szigetei könnyedén tűnnek fel a távolból, és csillognak a tenger tükrében,
                        de közelebbről kitűnik, hogy csak terméketlen sziklacsoportok, s a kőtömbök
                        rendetlen keveréke között néhány árva, csenevész fa szomorkodik: öreg,
                        halavány asszonyarcok, gyémántokkal és gyöngyökkel díszítve; én azonban a
                        leány díszítetlen, friss fiatalságát szeretem. A nap ellenben, amely
                        felhőtlenül teszi meg körútját, mindent megvilágít, és mindent megfiatalít.
                        Az égboltozat olyan, mint egy fényes, kék selyembura egyetlen felhőránc
                        nélkül. Ez teszi oly széppé a vidéket, meg a csillagos, meleg éjszakák, a
                        lágyan simogató szellők s a hűs források örök mosolygása, a boldog
                        életérzés; egyszóval az Arkhipelágosz.” Ezek Stefferl szavai, Goethe sem
                        talált szebbeket, amikor a görög szigetekről írt. A szerelemben az a
                        legnagyobb boldogság, ha csodálhatjuk és imádhatjuk is azt, akit szeretünk.
                        A szerelem vak és ösztönös szenvedély, de csak akkor nyújt tökéletes
                        kielégülést, ha az értelem is azt mondja rá: jól van.</p>
					<p>Azt írja Stefferl, hogy egyiptomi és palesztinai útját jobb időkre halasztja.
                        Tudtam, tudtam, hogy így lesz. Szó sincs arról, hogy két esztendeig kibírja
                        nélkülem.</p>
					<p>
                        Március 4.
                    </p>
					<p>Stefferl Athénben van. Mennyire irigylem őt ezért! Rá fogom beszélni, hogy
                        adja ki külön könyvben útleírásait, amelyek nézetem szerint felül fogják
                        múlni Gell, Holland, Clarke vagy Bertholdi könyveit. Ó, én drága
                        Odüsszeuszom, jöjj minél előbb haza, hűségesen vár a te Pénelopéd; de ha nem
                        sietsz, meghasad a szívem a vágytól és a türelmetlenségtől.</p>
					<p>
                        Március 9.
                    </p>
					<p>Azt írja Zsófinak, hogy erős honvágya van. Szégyelli, hogy annyi országot
                        bejárt, de hazáját alig ismeri. Ha visszatér, beutazza a császár egész
                        birodalmát. “Életemet hazámnak akarom szentelni, mert az én honfitársaim
                        ellenállás nélkül engedték magukat szabadságuktól és boldogságuktól
                        megfosztani.” Furcsa szavak. Stefferl csakugyan rebellis dolgokat forgat a
                        fejében? Ez kétszeresen katasztrófa lenne. Először a császár miatt,
                        másodszor... ki merjem-e mondani?... ha ilyen sokfelé árad az érdeklődése,
                        ha alkotmányról, szabadságról, nemzetnevelésről és mit tudom én miről
                        ábrándozik, akkor számomra alig marad hely a lelkében. Kétségbeejt, hogy
                        olyan jövőre kezd berendezkedni, amelyben én nem foglalhatok el semmiféle
                        helyet. Most jut eszembe: miért nem vitt magával Törökországba?</p>
					<p>
                        Március 14.
                    </p>
					<p>Stefferl néhány nagy láda ajándékot küldött a családnak. Török erszények és
                        tálcák, jeruzsálemi balzsam, rózsaolaj, sál, berber köpeny, szőnyegek,
                        harisnyák, csészék voltak a ládában. Nekem egy márvány darabot küldött
                        Akhilleusz sírjáról, Pálnak csibukot, nargilét, dohányt és egy gyönyörű
                        angol nyerget. Összeszorult a szívem, amikor az egyik ládán ezt a felírást
                        olvastam: “Cenki háztartásom számára”. A ládában cataniai és marsalai borok.
                        Hát tervei vannak a cenki kastéllyal! Önálló háztartás! Miért? Csak nem akar
                        valakit oda beültetni? Lützow gróf, aki visszajött Bécsbe, azt híresztelte,
                        hogy útközben egy gazdag angol hölgynek udvarolt Stefferl. Vagy talán
                        Kaunitz Eleonóra grófnőről van szó? Ha ez igaz, akkor megölöm magamat.</p>
					<p>
                        Március 26.
                    </p>
					<p>Vége a bécsi szezonnak. Holnap megyünk Apátiba. Cseberből vederbe.
                        Stefferltől hallottam, hogy két dolog van a világon, amit ép elmével nem
                        lehet elviselni: az egyik, ha az ember soha sincs egyedül, a másik, ha
                        mindig egyedül van. Bécs és Apáti.</p>
					<p>Szégyellem feljegyezni, de... A buta kis Orloff herceg, aki egész bécsi
                        tartózkodásom alatt ostromolt, tegnap mellbe lőtte magát. Kutyabaja sincs.
                        Olyan óvatos volt a fickó, hogy csak a bőrét húzta fel a szíve fölött, s azt
                        lőtte keresztül. De elérte a célját. 1. Ő most a legérdekesebb kamasz
                        Bécsben, 2. sikerült engem kompromittálnia, 3. Lichnovszky hercegnő boldog
                        és kérlelhetetlen. Úgy látszik, Pálnak ezért sürgős az utazás.</p>
					<p>
                        Apáti, április 1.
                    </p>
					<p>Amíg én itt az apáti kastély börtönében számlálom az unalom napjait,
                        Stefferl, mint egy mesebeli herceg, járja a tengert, amelyen Odüsszeusz
                        hajója imbolygott, s a hegyeket, amelyek ormain a mitológiai istenek laktak.
                        Az olaszok Il Principe d’Ungheria néven emlegetik, s angol ladyk meg szép
                        messinai lányok édesítik meg utazása fáradalmait. Milyen igazságtalanság! Én
                        nem tudnék nélküle gyönyörködni a homéroszi ég szépségében, de még Andorka
                        szép kék szemének ragyogásában sem tudok gyönyörködni, amely pedig fényesebb
                        és drágább, mint az egész csillagos ég, a nap és az egész világegyetem. De
                        hát én csak egy ostoba, romlott és szerelmes asszony vagyok.</p>
					<p>
                        Április 5.</p>
					<p>Bocsáss meg, hogy szemrehányást tettem neked, drága barátom. Megkaptam a
                        leveledet, amelyet titokban Zsófi közvetített. Köszönöm, hogy gondolsz rám,
                        de kimondhatatlanul sajnállak, hogy miattam annyit szenvedsz. Miért furdal a
                        lelkiismeret? Miért írod, hogy tönkretetted az életemet? Mindent, ami
                        történt, én legalábbis annyira akartam, mint te. Mindennek én vagyok az oka,
                        úgy szeretném válladra hajtani a fejemet és füledbe súgni: szeretlek,
                        borzasztóan szeretlek, Stefferl.</p>
					<p>
                        Április 8.
                    </p>
					<p>Új levél tőle. Azt írja, hogy az év végefelé jön haza (kétségbeejtő). Nagy
                        tervei vannak. Velem vagy nélkülem? Új életet kezd. (Istenem, hányadszor?)
                        Elkészítette munkaprogramját. 1. Görögországi útijegyzeteit sajtó alá
                        akarja rendezni. 2. Könyvet ír arról, hogy mily mértékben függ össze a
                        gyakorlati életrevalóság a lelki emelkedettséggel. 3. Értekezés a
                        lótenyésztésről. 4. Értekezés a portyázó hadjáratról s az előőrsi
                        szolgálatról. 5. Általános reform Ausztriában. 6. Nemzeti nevelés terve. 7.
                        Befejezi megkezdett regényét. 8. Lefordítja Byron Childe
                            Harold-ját. 9. Magyarország történelmét s jogrendszerét akarja
                        behatóan tanulmányozni.</p>
					<p>Mennyi badar terv! Szeretném tudni, hogy én melyikben vagyok.</p>
					<p>
                        Április 13.
                    </p>
					<p>Néhány hétre feljöttem Bécsbe. A Lichnovszky ház gyászol, mert Rasumovszky
                        herceg és felesége elutaztak Oroszországba. Én olyan szívesen mennék
                        Írországba. De most jut eszembe, hogy nekem, amióta gróf Széchényiné vagyok,
                        nem Irland, hanem Ausztria a hazám. Vagyis inkább Magyarország! Irland,
                        Ausztria, Magyarország - ha őszinte akarok lenni, be kell vallanom, hogy az
                        én hazám: a Stefferl szíve; de az ő szívében úgy felbuggyant a nosztalgia
                        Magyarország után, hogy számomra semmi hely sem marad. Jaj nekem, a végén
                        lesz három hazám, de életem, az nem lesz egyetlenegy sem.</p>
					<p>
                        Április 15.
                    </p>
					<p>Holdfogyatkozás. Sorvadok. Rémeket látok.</p>
					<p>
                        Április 18.
                    </p>
					<p>Nem találom azt a kis gyűrűt, amelyet nekem 1814-ben Párizsból hozott. Igaz,
                        hogy az utóbbi időben minduntalan lecsúsztak a gyűrűk az ujjaimról, annyira
                        megsoványodtam.</p>
					<p>De Stefferl gyűrűje az este még megvolt, mert elalvás előtt - határozottan
                        emlékszem - az ágyban megcsókoltam, mint négy esztendő óta mindennap.
                        Lehetetlen, hogy meg ne találjam.</p>
					<p>
                        Április 20.
                    </p>
					<p>Tegnap egész nap és egész éjjel kerestem a gyűrűt. Nemcsak a hálószobámat, de
                        az egész kastélyt tűvé tettem érte, de eddig még nem találtam meg. Kezdek
                        megtébolyodni. Ma reggel lefeküdtem, altatóporokat vettem be, s nagy nehezen
                        elszenderedtem; de alighogy elaludtam, álmomban valami furcsa, erős
                        csattanást hallottam, olyanfélét, mintha nagyot loccsant volna az udvaron
                        levő víztócsa, amelyre ablakomból rá lehet látni. Ijedtemben odapillantok,
                        és látom, hogy két vagy három öl magasságból egy emberi test zuhan a
                        tócsába, s aztán a vízből visszapattan, föl a levegőbe, mint a gumilabda. Ez
                        négyszer vagy ötször ismétlődik, de mindig fáradtabban, míg végre ott marad
                        a földön. Borzalmas volt az az ember, amint kezét, lábát kinyújtva, földre
                        zuhant és visszapattant, nagyot nyekkent, míg végre véresen elterült a habzó
                        pocsolyában. Akkor felébredtem, és egész testemben reszketve a paplan alá
                        bújtam.</p>
					<p>
                        Pinkafő, május 3.
                    </p>
					<p>Pinkafőn vagyunk Fanny sógornőmnél. Fanny éppen akkor kapott levelet Stefferl
                        kísérőjétől, Ender festőművésztől az Etna mellett levő Cataniából. Ebben a
                        levélben szörnyű dolgot olvastunk Stefferlről, s remeg a kezem most is,
                        amikor le akarom írni, hogy mi történt vele április 19-én, vagyis azon a
                        napon, amikor az a borzasztó álmom volt. Stefferl reggel kilenc óra tájt
                        elhatározta, hogy az erősen hullámzó tengerben próbára teszi úszási
                        tudományát és lélekjelenlétét. Olasz vezetője mindenáron le akarta beszélni
                        erről a vakmerő vállalkozásról, mert olyankor nemcsak a vízben, de még a
                        parton sem biztos az ember élete. Stefferl nem tud hegyet látni anélkül,
                        hogy azt meg ne mássza, és vizet, hogy abba bele ne vesse magát - most a
                        figyelmeztetés hatása alatt, az erős hullámzás láttára kissé megtorpant, de
                        tüstént elszégyellte magát, és beugrott a vízbe. Vezetője és Zimmermann nevű
                        szolgája a kihűlt lávából képződött partról figyelték, hogy mi történik
                        vele. Az ugrás gyönyörűen sikerült, és Stefferl mosolyogva bukkant fel a
                        vízből; ebben a pillanatban azonban egy hömpölygő hullám derékon kapta, és
                        rettenetes erővel a parthoz vágta. A hullámverés a parton álló vezetőt és
                        Zimmermannt is a tengerbe sodorta; a szerencsétlenek nem tudtak úszni,
                        Stefferl elvesztette az eszméletét, s a közelben sehol egy bárka, sehol egy
                        emberi lény. Úgy látszott, hogy nincs menekülés. Stefferl azonban hamarosan
                        felocsúdott az ájulásból, összeszedte minden erejét, és halálos
                        elszántsággal igyekezett befelé úszni a szabad tengerbe. A kísérletet
                        ötször-hatszor megismételte, de a hullámok mindannyiszor visszasodorták és
                        nekicsapták a kikötőnek. Hogy be ne verje fejét a parton levő lávatömbökbe,
                        két kezét ki kellett nyújtania, s letört minden körme. Feje, keze, csupa
                        vér, izmai már kezdték felmondani az engedelmességet. Végre feltűnt egy
                        csónak, amely meg tudta közelíteni, s az valahogyan kihalászta a
                        haláltusában vergődő Stefferlt.</p>
					<p>Az én reggeli vízióm! Még most is borzadva látom azt az embert, aki mint egy
                        gumilabda, fel-felugrott, s aztán megint visszazuhant ablakom alatt a
                        pocsolyába. Nem tudom, Stefferlt vagy inkább magamat láttam-e abban a véres
                        emberroncsban. Az én életem sem áll másból, mint vissza-visszazuhanásból a
                        pocsolyába.</p>
					<p>Még egy szomorú dolgot kell feljegyeznem. Úgy látszik, végképp le kell
                        mondanom Stefferl gyűrűjéről, amelyet a párizsi bevonulás emlékére kaptam
                        tőle. Hiába minden keresés, elveszett, elnyelte a föld. Reszketek, hogy a
                        hullámveréssel való küszködés alatt Stefferl ujjáról is lesodródott az a
                        gyűrű, amelyet még nápolyi utazása előtt én adtam neki. Ha ugyan már régen
                        el nem dobta.</p>
					<p>
                        Május 5.</p>
					<p>Stefferltől levél jött, és abban ő is megemlíti a cataniai balesetet. Azt
                        írja, hogy utána meggyónt és megáldozott, mert szörnyű
                        lelkiismeret-furdalások gyötörték amiatt, ami köztünk történt. “Tönkretettem
                        egy lelket, elraboltam tőle a gyerekét, de fogadom, hogy egész életemben
                        vezekelni fogok. Magam számára lemondok a családi boldogságról. Járom a
                        világot, hogy tapasztalatokat gyűjtsek, és igazi emberré nevelem az ő fiát,
                        aki naiv gyermeki vággyal olyan akar lenni, mint én. A Jóisten mentse meg őt
                        attól, hogy ez a szándéka valóra váljék.” (Ha Stefferl tudná, hogy egyszerre
                        milyen boldogságot és boldogtalanságot okozott nekem ezzel a levéllel!)</p>
					<p>
                        Bécs, május 10.
                    </p>
					<p>Selina azt mondja, hogy szerencsétlenné teszem az egész családot. Azt hittem,
                        hogy Stefferlre céloz, de kiderült, hogy Orloff grófról van szó. - Az egész
                        város beszéli, hogy viszonyod van vele. - Hát te kitől hallottad? -
                        kérdeztem Selinától. - Tante Christiane mondta. - Nevettem. Lichnovszky
                        hercegnő, úgy látszik, halálra ítélt. Már nem is fáj.</p>
					<p>
                        Május 14.
                    </p>
					<p>Tudtam, hogy Stefferl nem bírja ki az esztendő végéig. A jövő hónapban már
                        Nápolyban lesz. Metternich herceg is oda készül. Ferenc császárt kíséri az
                        új nápolyi királyhoz. Vele mennek Sir Thomas Lawrence, a festő, Stahremberg
                        herceg, Batthyány János gróf, Windischgraetz Alfréd herceg, valamint Zsófi
                        férje, Zichy Ferdinánd is. Az uram megkérdezte, hogy szeretném-e Nápolyt és
                        Rómát látni. Azt feleltem: nem. Pedig majd a szívem szakad meg arra a
                        gondolatra, hogy ott esetleg találkoznék vele. Pál próbára akart tenni.</p>
					<p>
                        Május 20.
                    </p>
					<p>Már Palermóban van, és május 18-án Nápolyban lesz.</p>
					<p>
                        Június 1.
                    </p>
					<p>Azt írja Stefferl, hogy Nápolyban rettenetes nagy volt a sokadalom, nem
                        kapott kocsit, és csak úgy tudott elindulni, hogy Metternichtől állami
                        megbízatást kért. Rábíztak vagy százezer tallért, hogy azt Rómába vigye.
                        Pompás, új négylovas hintaján éppen akkor hagyta el Nápolyt, amikor a
                        császár valami katonai szemléről a városba érkezett. Feltűnt neki a pazar
                        hintó és a benne ülő elegáns kapitány. Megszólította, és elismerését fejezte
                        ki, hogy ezt a fontos szolgálatot elvállalta. Ebből is látszik, hogy a
                        császár olyan embernek tartja, akivel érdemes foglalkozni. Metternichnek
                        talán mégis szöget ütött a fejébe Esterházy Mária hercegnőnek az a
                        megjegyzése, hogy veszedelmes dolog volna őt a politizáló és forradalmár
                        magyarok karjába kergetni. Nem akarja, hogy egy új Rákóczi legyen belőle. Ha
                        rajtam állana - lehet, hogy ezt az ereimben csörgedező ír vér örök
                        ellenzékisége teszi -, én inkább választanám egy Rákóczi Ferenc, mint egy
                        Zichy Károly szerepét. (Erről jut eszembe, hogy az öreg Zichy miniszter fia,
                        a vörös hajú Károly, akinek felesége, Festetich Júlia most három éve
                        meghalt, megunta az özvegységet, és újra házasodni készül. Azt beszélik,
                        hogy már ki is választotta azt a boldogtalant, akit a boldogult utódjává
                        tesz. A szép Seilern Crescence-ról van szó, aki azonban még olyan fiatal,
                        hogy várni kell a házasságkötéssel. Meg kell adni, hogy Károly gróf, amilyen
                        csúnya ember, éppen olyan jó ízléssel válogatja ki a feleségeit. Az első
                        valóban égi szépség volt, s a kis Crescence is tüneményes nő lesz, ha
                        kifejlődik.)</p>
					<p>Egyébként Stefferlt nem féltem. Amióta a külföldet járja, szépen átalakul
                        rebellis magyarrá - nem fél a császári sastól, s fittyet hány az összes
                        osztrák ostobaságok megszentelt hagyományainak. A család körében erről
                        számos anekdota kering. Így például, amikor mostani útjában hat fáklya fénye
                        mellett megnézte a corgnaeli cseppkőbarlangot s meghallotta, hogy azt néhány
                        nappal előbb Ferenc császár tiszteletére kétezer szurokfáklya fényével
                        világították ki, gúnyosan megjegyezte, hogy szerencsét kíván az országnak,
                        ha császárja minden dologban annyival világosabban lát, mint “mi,
                        szerencsétlen lovas kapitányok”. Az osztrák konzulokról vagy a gúny vagy a
                        megvetés hangján ír. Málta szigetéről azt írja, hogy a külügyi kormány
                        különös súlyt helyez arra, hogy külföldön lehetőleg minél nevetségesebb
                        tökfilkókkal képviseltesse magát.</p>
					<p>Az ilyen ember nehezen fog karriert csinálni Metternich alatt. Őszintén
                        megvallva, nem is ilyen jövőt szánok én Stefferlnek. Nem adom őt oda a
                        császárnak, sem az osztrákoknak, sem a magyaroknak. Stefferl az enyém.</p>
					<p>
                        Bécs, június 10.
                    </p>
					<p>Holnap megérkezik Bécsbe.</p>
					<p>Holnapután Pállal Badenbe kell mennem.</p>
				</div>
				<div type="chapter">
					<head>12</head>
					<p>Az öreg Széchényi Ferenc gróf betegsége május végén annyira súlyos lett, hogy
                        a család elkészült a katasztrófára. Ez volt az egyik oka, hogy június 11-én,
                        lemondva a további utazgatás gyönyörűségeiről, már István gróf is apja
                        betegágya mellett állott.</p>
					<p>Mindenki ott volt. Pál gróf és Karolina is. A betegszobában egy
                        irgalmasnővér, a gróf által alapított landstrassei kórház legügyesebb
                        ápolónője, mint egy kisgyermeket, úgy hordta az öreg kegyelmes urat hol az
                        ágyból az ablak mellett álló karosszékbe, hol meg onnan vissza, ahogy a
                        fájdalomtól szeszélyessé vált beteg követelte. Felesége hol bekukkantott a
                        szobába, hol lábujjhegyen kitipegett. A grófnénak olyan nehéz volt a
                        lélegzete, hogy minden tíz lépés kifullasztotta és megállásra
                        kényszerítette. De ha kifújta magát, megint csak felemelkedett, hogy valamit
                        - maga sem tudta, mit - tevékenykedjék, mintha azzal segítene az ura
                        állapotán.</p>
					<p>Pál és Karolina Apátiba készülődtek, és búcsúzni jöttek az öreg grófhoz.
                        István gróf pedig csak néhány órával ezelőtt érkezett, és Pálékat most látta
                        először. Pál és felesége megcsókolták Istvánt.</p>
					<p>István gróf az első pillanatban arra gondolt, hogy Karolina az alatt a két
                        esztendő alatt (utoljára Ürményben a lóversenyen látta) legalább tíz
                        esztendőt öregedett. Így sem mondta volna ugyan senki harmincnál többnek - a
                        valóságban huszonötödik évét sem töltötte még be -, s még mindig a Monarchia
                        egyik legszebb asszonya volt, de egészen más, mint a bécsi kongresszus
                        alatt. Az arca kissé megnyúlt és árnyékos lett, a szeme nem ragyog olyan
                        mély tüzű ibolyakékben, a haja nem olyan pokolian sötét; a termete viszont
                        kissé meghízott és nehézkessé lett. Vagy csak az öltözéke hanyagabb és
                        kevésbé ingerlő, mint akkor, abban az időben?...</p>
					<p>István kénytelen volt magának megvallani, hogy keleti útja alatt, nem
                        számítva a lelkiismeret-furdalás és sötét képzelődés néhány rossz óráját,
                        Karolina képe kissé elmosódott az emlékezetében. Az utazás fáradalma, a
                        temérdek új benyomás, a szabadban való egészséges élet, új emberekkel való
                        megismerkedés és néhány egzotikus fanarióta szépség olcsó szerelme
                        lassanként elmosták azt az érzelgősséget, amely minden percét megrontotta
                        négy esztendőn át. Szíve tele volt most is gyengédséggel, és a
                        legszívesebben azt szerette volna mondani neki: felejtsük el a múltat, és
                        legyünk jó barátok, édes Karolina. De Karolina kétségbeesett arcáról
                        leolvasta, hogy ez volna a legrosszabb, amit mondhatna neki.</p>
					<p>Karolina szája pedig megvonaglott, és egyszer-kétszer kinyílt, mintha mondani
                        akart volna valamit, de aztán megint összecsukódott, mintha elcsuklott
                        volna.</p>
					<p>Az egyik lélekben borzasztó vihar dúlt, a másikban szélcsend honolt. Az egyik
                        szívben kilenc hónapi távolság alatt egész az égig fellobbant a szerelem
                        lángja, a másikban csak kis zsarátnok mutatta, hogy ott valamikor nagy tüzek
                        égtek.</p>
					<p>A szerelem azonban mindig, mindenben kételkedik, legfőképpen pedig két
                        dologban: abban, hogy még tart, és abban, hogy már elmúlt. Ezzel a két
                        kérdéssel szemben ugyanabban az időben, ugyanegy helyzetben is mindig
                        tájékozatlan. Karolina is vigasztalta magát, hogy Stefferl csak Pál
                        jelenléte, az öreg gróf betegágya, a viszontlátás körülményei miatt nem meri
                        elárulni érzelmeit. Még a beteg mellett sürgő-forgó apáca is elég volt arra,
                        hogy igazolja Stefferl közömbösségét.</p>
					<p>Ebben a nehéz órában egyébként mindenki az öreg gróf szavát leste. Csak az
                        öreg grófné zihálása meg egy öreg oszlopos állóóra ketyegése neszelt bele a
                        némaságba. István gróf már találkozott az édesapjával. A viszontlátás öröme
                        el is bágyasztotta a szenvedő aggastyánt. Most, hogy Pál és Karolina
                        megcsókolták a kezét, kissé felélénkült, és beszélgetni kezdett:</p>
					<p>- Pál, nálad már innen-onnan elkezdik aratni a búzát. Milyen termésed
                        lesz?</p>
					<p>- Valamivel jobb a közepesnél - válaszolt Pál a maga rideg és száraz modorán,
                        de a hangjában meghatottság rezgett.</p>
					<p>- Félek, hogy már nem látlak többé.</p>
					<p>Fanny és Zsófi sírva fakadtak, a férfiak tiltakoztak a rémlátás ellen. Az
                        öreg gróf a fejét ingatta, és István felé fordult:</p>
					<p>- Még szerencse, hogy te idejekorán hazaérkeztél.</p>
					<p>Aztán intett az ápolónőnek, hogy igazítsa meg a lábát, amely a karosszék
                        előtt alacsony zsámolyon pihent, betakargatva fehér gyapjúkendőbe. Aztán
                        arra kérte, hogy nyissa ki az ablakot.</p>
					<p>- Szépen csicseregnek a fecskék - szólt halkan, és kimutatott a kertbe. -
                        Istvánnal együtt jöttek délről. A fecskék nekem mindig hoznak valami
                        jót.</p>
					<p>István vigasztalni akarta:</p>
					<p>- Most is meghozzák az egészséget.</p>
					<p>- Gondolod? - kérdezte a beteg mosolyogva.</p>
					<p>- Biztosan tudom. Néhány hét múlva, ha papa is úgy akarja, lemegyünk Cenkre.
                        Meg akarom mutatni az újonnan épült szárnyat.</p>
					<p>- Angolos? - kérdezte az öreg gróf, és megint elmosolyodott. - Te nagyon is
                        túlbecsülöd az angolokat.</p>
					<p>- Hát kit becsüljek? - kapott a témán István gróf, aki örült, hogy a betegnek
                        kedve van egyébről is beszélni, mint a halálról -, kit szeressek és
                        becsüljek, ha nem az angolokat?</p>
					<p>Az öreg gróf arca elkomolyodott, és fájós szemét tágra nyitotta.</p>
					<p>- A magyarokat - válaszolta ünnepélyesen és erős hangon.</p>
					<p>István gróf szíve hangosan vert. Az öreg Széchényi Ferenc grófot még sohasem
                        látta ilyen ünnepélyesnek. A család boldog volt, hogy a beteget legkisebb
                        fiának hazatérése ennyire beszédessé és érdeklődővé tette. Karolina István
                        arcát fürkészte, miközben a magáé kigyúlt, és rajongóvá lett. Az öreg gróf
                        tekintete azonban lassan elhomályosult, és a hangja suttogóra vált. István
                        felé beszélt:</p>
					<p>- Félek, hogy többé sohasem jutok el Cenkre... Pedig szeretnélek látni
                        gazdaságodban... tisztjeid, jobbágyaid és cselédeid között... és... és...
                        egy asszony oldalán, akivel egymást megérdemlitek...</p>
					<p>István odahajolt, és megcsókolta apja kezét:</p>
					<p>- Az is meglesz, apám.</p>
					<p>- Kérem az Istent, hogy még megérhessem.</p>
					<p>- Apám!</p>
					<p>Az öreg grófné fulladozott a sírástól, és hogy a beteget ne zavarja, lassan
                        kilopódzott a szobából. A család tagjai némán álltak a karosszék körül. Az
                        ápolónő alázatosan megszólalt.</p>
					<p>- Exzellenz, kímélje magát!</p>
					<p>Az öreg gróf azonban makacsul tovább foglalkozott ezzel a gondolattal:</p>
					<p>- Azt még szeretném megérni... Stefferl.</p>
					<p>- Mit óhajt, apám? - kérdezte István gróf meghatottan.</p>
					<p>- Nősülj meg, Stefferl.</p>
					<p>Karolina majdnem felsikoltott. Úgy érezte, hogy megingott alatta a szoba
                        padlója, és tántorogni kezd, mint hajó fedélzetén a viharban.
                        Belekapaszkodott egy szék támlájába, és sötéten lobogó szemével István gróf
                        ajkait leste. István pedig erőteljesen, ünnepélyesen - akárcsak előbb az
                        édesapja, még a hangja is éppen úgy csengett - kimondta, amitől Karolina
                        félt:</p>
					<p>- Kegyelmes apám akarata mindig szent volt előttem, apám. Megházasodom.</p>
					<p>Karolina ebben a pillanatban visszanyerte minden nyugodtságát. A nagy
                        fantáziájú emberek eszelősen tudnak félni valami elképzelt veszedelemtől, de
                        egyszerre megkeményednek, és érzéketlenekké lesznek, mihelyt a veszedelem
                        bekövetkezett. Most már úgy érezte, hogy nincs mitől félnie. Az ítélet
                        elhangzott, vége a tortúrának, szinte kellemes bizsergés futott át a testén.
                        Eszébe jutott, hogy sokszor érezte: addig fog élni, amíg be nem
                        bizonyosodik, hogy Stefferl nem szereti. Most bebizonyosodott.</p>
				</div>
				<div type="chapter">
					<head>13</head>
					<p>Legkisebb fia visszaérkezése után Ferenc gróf állapota kissé javult, s a
                        katasztrófa veszedelme elmúlt. A család tagjai szétszéledtek nyári
                        kastélyaikba, a Landstrasse árnyas kertjei között lecsendesült az élet, csak
                        az öreg grófi pár és István maradtak Bécsben. A Széchényi-palota most
                        egészen olyanná lett, mint egy kolostor, amelynek priorja az örökkévalóságba
                        vezető útra készülődik. Papok, vallásos költők, kiszikkadt agyú német
                        bölcselők és testileg hibás fiatal szenteskedők jártak-keltek benne, hogy az
                        öregúr lelkét a halálra megerősítsék. Az apa a túlvilágra vezető ösvényt
                        kereste, a fiú az élet országútját; hogyan és hol találkozhatott volna ez a
                        két lélek a landstrassei házban?</p>
					<p>István gróf olyasvalamit érzett, aminőt még soha. Eddig is sokat töprengett a
                        maga életének iránya és célja felett, s ez a cél körülbelül évenként
                        változott, és most, huszonkilenc éves korára valóságos útvesztőbe tévedt. A
                        beteg, szomorú, mindenből kiábrándult apa aztán megmutatta neki a
                        legegyenesebbet. Az egész probléma megoldása egyszerűvé és egyben kötelezővé
                        lett az apja fogalmazásában.</p>
					<p>...Stefferl, ne feledd, hogy már nem vagy gyermek, férfi vagy, társam és
                        barátom, főúr... Sohasem hallott életében semmit, ami olyan mélyen vésődött
                        volna az emlékezetébe. Sőt még az is eszébe jutott, ami öt-hat évig kiesett
                        az emlékezetéből: hosszú beszélgetése apjával a magyar alkotmányos és
                        társadalmi élet nagy kérdéseiről, a kongresszus alatt, mielőtt
                        Olaszországba utazott volna. Konstantinápolyban, a görög szigeteken,
                        Homérosz szülőhelyén, a tengeren, Nápolyban, éjjel-nappal, viharban és
                        napsütésben, ébren és álmában, minden lombsusogáson, vízcsobogáson, vásári
                        lármán és kocsirobogáson, szélzúgásban és égzengésen keresztül tisztán
                        hallotta az apja reszketeg, öreg hangját: József császár... korszellem...
                        kinek van igaza... Corpus Juris... a nép... és keleti útja alatt látott sok
                        idegen népet - angolt, franciát, oroszt, amerikait, németet, sőt osztrákot
                        is, akiben testvért és honfitársat igyekezett felfedezni -, de mindezek közt
                        idegennek és árvának érezte magát. Az osztrák, aki Bécsből jött, a császár
                        udvarából, Metternich kancelláriájából vagy Zichy Károly gróf pénzügyi
                        kamarájából, éppoly idegen volt hozzá, mint a francia vagy orosz. Mindenütt
                        egyedül volt, holott Bécsből éppen azért menekült távoli országokba, hogy ne
                        legyen egyedül. Ezen sokszor szomorúan eltűnődött és lassanként egészen
                        megzavarodott: Úristen, hát ki vagyok én, hova tartozom, hol van az én
                        hazám?</p>
					<p>Homályosan érezni kezdte, hogy a bécsi császár és a magyar király, a
                        Monarchia és Magyarország két külön fogalom, két ellentétes, sőt ellenséges
                        elv, amely évszázadok óta harcban áll egymással - és ő nem az elsőhöz, hanem
                        ahhoz a másikhoz tartozik, amelyről itt a nagyvilágban semmit sem tudnak. Ha
                        egy idegen azt mondta neki: önök, osztrákok... - azelőtt ezt természetesnek
                        találta, most elpirult, zavarba jött, és valami szégyenkezést érzett. Néha
                        azon volt, hogy megmagyarázza: uram, én nem vagyok sem osztrák, sem német...
                        én... de nem tudta, hogyan folytassa. Az embereknek hiába beszél arról, hogy
                        ő magyar. Nyomban ráolvasták, hogy magyar, cseh, oláh, dalmata, olasz,
                        mindegy, sok mindenféle törzs és népfaj él az osztrák császár birodalmában,
                        azért azok csak osztrák alattvalók, mint ahogy Németországban is vannak
                        szászok, bajorok, poroszok, westfaliaiak, sőt azoknak külön uralkodójuk is
                        van, de azért mégis mind németek... Magyarok, magyarok? Ilyen országról,
                        ilyen államról, ilyen hadseregről, ilyen diplomáciáról nem hallottunk soha.
                        Hiába példázgatott nekik az írekről vagy a norvégokról... az írek is
                        angolok, a norvégok is a svéd király alattvalói... Sokszor felsóhajtott;
                        szegény öreg Széchényi Ferenc gróf, ha most itt volnál, drága, okos,
                        jogtudós apám, a te Werbőcziddel, Hármaskönyveddel, Pragmatica Sanctióddal,
                        alkotmányoddal, hogyan magyaráznád meg a világnak, hogy más az osztrák
                        császárság, és más a magyar birodalom, amelyben magában is tucatnyi népek -
                        németek, horvátok, románok, rutének, szlávok, sőt még magyarok is - élnek
                        Szent István koronája alatt? Vagy talán már csak a szűkagyú magyar
                        táblabírák illúziójában él az a független és szabad Magyarország? Érdemes
                        ezen törni a fejét? Családi körben hallott valamit, hogy Napóleon, ha nem
                        kapta volna meg Mária Lujza kezét, el akarta űzni Ferenc császárt, és
                        kettévágta volna az osztrák birodalmat; az osztrák tartományokat odaadta
                        volna Károly főhercegnek, a magyar királyságot pedig Esterházy Nickerl
                        hercegnek - de lehet, hogy ez csak olyan magyar legenda; komoly társaságban
                        nem lehet beszélni róla. Különben a dologból úgysem lett semmi, az egész
                        mese nem alkalmas arra, hogy Magyarországot vele az ember felfedezze és a
                        külföld előtt rehabilitálja. István gróf rájött, hogy Magyarországról maga
                        is éppoly keveset tud, mint a konstantinápolyi orosz követ vagy Landschulz,
                        a piszkos körmű, lompos filológus.</p>
					<p>Viszont ha útjában valami Magyarországra emlékeztette, könnyekig meghatotta.
                        Rómában megmutatták neki a templomot, melyben egy magyar kanonok holtteste
                        pihen, kőből szépen kifaragott kőlap alatt. Egy másik templomban
                        sírfeliratot talált, amelyből Landschulz kibetűzte, hogy ott temették el
                        Mátyás király dajkáját, kinek a fia Rómában tanulta a szobrászmesterséget.
                        Majdnem megsiratta a háromszáz évvel ezelőtt elhunyt öreg székely
                        parasztasszonyt. Úgy érezte, hogy ehhez a szegény kis dajkához több köze
                        van, mint bárkihez a világon, akivel ott találkozott. Á szíve mindig
                        ellágyul, ha valami hazait lát, egy cimbalom, sőt egy duda is elég, hogy
                        elérzékenyítse és sírásra fakassza.</p>
					<p>A park lombjai között édesen csicseregtek a madarak, s a levegő tele volt
                        korán nyíló rózsák illatával. Bécs felől a munka és nyüzsgő élet morajlását
                        hozta át a reggeli szellő. István grófnak eszébe jutott, hogy Magyarországon
                        nem látott ilyen szép darab ligetet, kivéve az Esterházy-kerteket vagy
                        Festetich György grófét Keszthelyen. Csak sarat és homokot és portengert
                        látott mindenütt, amerre járt, és mégis szinte beteges vágy fogta el, hogy
                        újra lássa. Maga is elmosolyodott, hogy csaknem hangosan szerelmet vallott a
                        Fertő tavának, amelynek partján kisgyermekkorában annyit futkározott.
                        Szeretett volna verset írni hozzá, hogy te édes, te drága, jó kis
                        Fertő-tavam, valami szép nem vagy, de arra kérlek, maradj meg nálunk, mert
                        partjaid nem lévén, nagy jóság tőled, ha el nem szaladsz. Mégiscsak te vagy
                        az én legjobb barátom. Az ország levegője, amelyben gyermekségünket
                        töltöttük, mégis a legjobb. Olyan, mint az első szerelmünk; ehhez is, ahhoz
                        is visszatérünk, bármilyen sokat csavarogtunk idegen országok és új
                        szerelmek között. Ezt szerette volna valahogy versbe szedni, de nem tudott
                        megbirkózni a nagy feladattal. Tehát csak prózában ábrándozott tovább. Nem
                        találta helyét a régi szép, finom császárvárosban, régi barátai, régi
                        szerelmei, régi szórakozásai közepette. Úgy élt, mint azelőtt - olvasgatott,
                        színházba járt, lovagolt, udvarolt, mulatott, néha nagyon is sokat és nagyon
                        is durván, szaladt minden formás nőszemély után, kifáradt az egyik
                        kalandban, és új kalanddal igyekezett magát felüdíteni - de az életét napról
                        napra üresebbnek és céltalanabbnak látta. A szíve keletre vonzotta, de nem a
                        Márvány-tenger vagy az Aranyszarv, hanem csak a Fertő-tó felé. Időnként
                        megnézte, hogy ott van-e még Sopron megyében a maga unalmas, szerény kis
                        partjaival, zsombékjaival, nádasaival, vadkacsáival, rákjaival és
                        csíkjaival. Egyszer gyalog ment Bécsből Cenkre, s az egész úton azon
                        gondolkozott, hogy leveti a császár uniformisát, ott hagyja Bécset, az
                        udvart, egész eddigi nagyvilági életével szakít, és beáll a politizáló,
                        pipázó vármegyei kiskirályok, a tóznemesek, a táblabírák, az alkotmányon és
                        a Corpus Jurison nyargaló magyarok közé, akikről az édesapja beszélt...</p>
					<p>Ehhez azonban az kell, hogy megházasodjék. Családot kell alapítania, Cenken,
                        Pozsonyban és Budán kell élnie... az apja is megparancsolta... Az ő
                        parancsát pedig nem szabad megszegni, mint ahogy a jámbor zsidó nem meri
                        megszegni Mózes törvényeit. Mózes! Igen, az ő apja olyan, mint a bibliai
                        Mózes. Az Úr felvitte őt a Nebo hegyére, és megmutatta neki az ígéret
                        Földjét: megengedem neked, hogy szemeiddel lásd, de oda nem mégy át. És
                        Mózes Józsuéra tette kezeit, mint ahogy apja őrá bízta a magyarok sorsát.
                        Jól van. Tehát megházasodik, és beleveti magát a magyar közélet harcaiba.
                        Néhány hét alatt ez a két ötlet is rögeszméjévé vált, mint minden, amivel
                        nyugtalan lelkét ideig-óráig eddig narkotizálta. A házassággal boldoggá
                        teszi apját és családját, a közéleti tevékenységgel boldoggá teszi hazáját.
                        És a kettő együttvéve boldoggá teszi őt magát is, aki eddig csak
                        boldogtalanságot tudott okozni mindenkinek - ó, Karolina! - és saját magának
                        is.</p>
					<p>A feladat nagyon egyszerűnek látszott. Eszébe jutott, hogy amikor a napóleoni
                        háborúk után visszatért Bécsbe, a fürdőkádban, a víz puha langyosságában, a
                        háború kényelmetlenségei, szennye, fáradsága okozta kimerültségben már
                        egyszer megérlelődött benne a gondolat, hogy megházasodik. Azóta csak néhány
                        év telt el, de egy emberöltőre is elegendő jó és rossz történt vele;
                        valóságos napóleoni háború testileg és lelkileg, szerelem, betegség, henye
                        naplopás és vad tevékenység, s most a keleti út kényelmetlenségei, szennye
                        és fáradtsága után megint természetesnek találja, hogy családot alapítson.
                        Akkor - öt évvel ezelőtt - volt már menyasszonya: a kis Meade Selina,
                        Karolina húga. Most Selina huszonkét éves; a minap látta, hogy mennyire
                        megszépült és megerősödött. Igaz, hogy Sel elfordította a tekintetét, de
                        van-e ennél természetesebb bosszú egy elhagyott kis menyasszony részéről?
                        Sel volt az első női lény, akit szeretett, ő lesz az utolsó is. Az alfa és
                        az omega. Az ő szerelmi élete ilyenformán önmagába visszatérő kör: a
                        legtökéletesebb mértani ábra. Alfa és omega.</p>
					<p>István gróf lelkében előbb támadt az elhatározás, hogy megnősül, s akkor
                        jutott eszébe Selina, de ezt a baljóslatú sorrendet nem vette észre. Néhány
                        nap múlva azonban már úgy érezte, hogy megfordítva történt. Mint ahogy a
                        tolentinói csata előestéjén Batthyány János grófnak mondta: oly erősen
                        tudott valamit elképzelni, hogy azt már meg sem tudta különböztetni a
                        valóságtól - István gróf hat nappal a hazaérkezése után szerelmes lett Meade
                        Selinába. Az, hogy a kis Sel egyszersmind húga Karolinának, István gróf
                        képzeletében csak egy okkal több volt, hogy feleségül vegye. Hiszen azt már
                        Pál gróf esküvőjén is így képzelték. Pál és Karolina, Stefferl és Selina,
                        két Széchényi gróf és két lady Clanwilliam - ebben annyi romantikát látott,
                        mint valami érzelmes regényben. István gróf ettől fogva sokat járt a
                        Lichnovszky házba, és gyakran volt kettesben, bizalmasan a kis
                        Selinával.</p>
					<p>Selina egészen ellentéte volt nénjének, Karolinának. Alacsony, légies
                        termetű, vöröses hajú, tengerkék szemű, hófehér arcú mesebeli
                        királykisasszony; nyoma sem volt benne az egzaltációnak,
                        zabolátlanságnak, önfejűségnek és miszticizmusnak, vagyis azoknak a
                        tulajdonságoknak, amelyek Karolinát oly elbűvölővé és félelmetessé tették.
                        Selina higgadt, okos kis leányka volt, kissé büszke és szenvtelen, de
                        engedelmes és józan, nem olyan, mint egy kelta eredetű irlandi, hanem mint
                        egy skót vagy angol lady. Nem volt rajongó, de érzéketlen sem; majd ha
                        asszony lesz, akkor bontakozik ki nőies érzékisége és határozott energiája;
                        most szép és okos kis szűz, aki jó házasságot akar kötni s élvezni az élet
                        örömeit. Stefferl ezt is elragadónak találta. Úgy magyarázta magának, hogy a
                        házasságnak a viharos és vak szenvedély csak árt. A feleség ne szerető,
                        hanem élettárs legyen. Selina lesz az az asszony, aki őt a magasabb
                        életcélok szolgálatára fogja vezetni s abban megtartani - gondolta a maga
                        fellengős tökéletesedési álláspontján, amelyet mindig segítségül hívott, ha
                        ösztöneivel birokra került a sor. Csak olyan szerelmet szabad belevinni a
                        házasságba, amelyet az ész is helyesel és hitelesít.</p>
					<p>Én még sohasem szerettem úgy, ahogy abba magam is beleegyeztem volna.
                        Remélem, hogy velem együtt most még az édesapám is beleegyezik - azt hitte,
                        hogy ezzel máris átvette Józsué szerepét, aki úgy cselekedik, ahogy azt
                        Mózes megparancsolta.</p>
				</div>
				<div type="chapter">
					<head>14</head>
					<p>Augusztusban már egész Bécs tudta, hogy Széchenyi István gróf házassági
                        terveket forgat a fejében, s választása lady Selinára esett. Efféle hírek a
                        legfelsőbb körökben is mindig élénken megmozgatják a kedélyeket. A
                        Lichnovszky-szalonban, amely újra átvette vezető szerepét a császárváros
                        társadalmi életében, István grófnak, valamint lady Selinának minden
                        lépéséről tudtak. Tudták, hogy köztük a szerelmi postát Esterházy Vince gróf
                        és felesége, Liechtenstein Zsófia hercegnő hordja, egyelőre nem nagy
                        sikerrel ugyan, de napról napra több reménységgel oly irányban, hogy lady
                        Selina érthető vonakodása enyhüljön, és gyermekded szíve sógora iránt
                        felmelegedjék. A teljes sikerben azonban csak néhány egészen érdektelen vagy
                        be nem avatott jámbor lélek bízott. A jólértesültek körében Christiane
                        hercegnő egy esti teáján a Stefferl-Selina kérdésben valóságos pártok
                        alakultak ki.</p>
					<p>Nimptsch Ferdinánd grófné szerint lady Selinának több esze lesz, semhogy egy
                        közismert nőcsábító áldozata legyen, hiszen a fiatal Széchenyi István gróf
                        iszákos, durva, cinikus kéjenc, már egész vagyonát eltékozolta, s azon a
                        ponton áll, hogy megfosztják tiszti rangjától, és száműzik az udvar
                        közeléből. Ez a párt olyan több leányos grófnékból és hercegasszonyokból
                        alakult, akik szerették volna István grófot a saját gyermekük kezével
                        megmenteni és rehabilitálni.</p>
					<p>Hohenzollern Paulina hercegnő és köre viszont azt hangoztatta, hogy az öreg
                        Széchényi Ferenc gróf sohasem engedné meg ezt a házasságot. Az öreg gróf
                        sokat ad a Széchényi név fényének emelésére, s minthogy két idősebb fia
                        amúgy is romantikus szerelmi házasságot kötött, legkisebb fiát, aki a három
                        testvér között nemcsak a legkiválóbb, de a leggazdagabb is, a Monarchia
                        legelőkelőbb családjainak, a Liechtensteinoknak, Esterházyaknak vagy
                        Kaunitzoknak valamelyik ivadékával akarja összeházasítani.</p>
					<p>Windischgraetz hercegné úgy tudta, hogy az öreg Széchényi Ferenc gróf a
                        Monarchia legpénzsóvárabb, István gróf pedig a legbecsvágyóbb embere lévén,
                        csak olyan házasságról lehet, szó, amelyben a menyasszony készpénzhozománya
                        legalább is fölér István gróf birtokainak értékével.</p>
					<p>- Kinek lehet ekkora hozománya? - kérdezte egy elszegényedett Schwarzenberg
                        hercegnő.</p>
					<p>- Vagy egy zsidó bankár, vagy uralkodó herceg leányának. A menyasszonyt tehát
                        a Fries grófok, az Eskeles és Arenheim bankcég, esetleg a frankfurti vagy
                        párizsi Rothschildok között kell keresni.</p>
					<p>- Ez már mégis szörnyűség! - jajdult fel Nimptsch grófné.</p>
					<p>- Hacsak nem gondolunk a bajor király leányára - folytatta gúnyos mosollyal a
                        hercegasszony.</p>
					<p>- Hohó, ez egy kicsit sok volna a jóból.</p>
					<p>- Miért? A bajor király leánya sánta és púpos, és szívgörcsökben szenved.</p>
					<p>Saurau Zenóné Hunyady Gabriella pártja egész más vizeken portyázott. A szép
                        Gabriella, aki nemrég még jóindulatú pajtáskodással kezelte a szerelmes
                        Stefferlt, most - nem tudni, miért - gyilkos gyűlölettel üldözte. Fogadást
                        ajánlott, hogy a gróf a társadalom legfelsőbb, de egyszersmind
                        legromlottabb köreiből fog házasodni. Sagan hercegnőnek például, akinek
                        temérdek vagyonánál csak viszonya, botránya és törvénytelen gyermeke
                        temérdekebb, szüksége volna egy jónevű és elnéző férjre. Périgord hercegnő,
                        Dino herceg felesége is válni akar, s végül a szép meztelen angyal, a kis
                        Bagration, aki ugyan szegény, mint a templom egere, de pénzszerzési
                        lehetőségekben gazdagabb, mint a párizsi Rothschild, szintén kivetette
                        hálóját Széchenyire.</p>
					<p>- Ebben sok a valószínűség. A bécsi kongresszus alatt viszonyuk is volt.</p>
					<p>A kisebb pártok éles ellenzéki álláspontot foglaltak el ezekkel szemben.
                        Zichy-Ferraris grófné azt állította, hogy István gróf elválasztja férjétől
                        Karolinát, és kimegy vele Amerikába. Liechtenstein Vincéné szerint egy
                        gazdag magyar tőzsér leánya a kiszemelt menyasszony - az majd rendbe hozza
                        István gróf szétzilált anyagi helyzetét. Kaunitz hercegné úgy hallotta, hogy
                        egy török hercegnőt szöktetett meg Konstantinápolyból, Pálffy Ferdinándné
                        grófné pedig azt erősítette, hogy a gróf egy táncosnő rabja, és esze ágában
                        sincs a házasodás.</p>
					<p>Lichnovszky hercegasszony termeiben aznap mindenki izgatott volt, mindenki
                        felháborodott, mindenki tiltakozott, s maga a ház úrnője, Christiane
                        hercegasszony dühében tajtékozott, s magához intette Schwarzenberg
                        tábornagyot:</p>
					<p>- Mit szól ehhez, herceg?</p>
					<p>A tábornagy tágra meredt szemmel bámulta egy ideig a hercegnőt, s aztán
                        kifeszítve domború mellkasát, amelyen megcsörrentek a drágaköves arany
                        érdemcsillagok, egész a tüdeje fenekéig teleszívta magát levegővel.</p>
					<p>- Semmit - felelte elszántan, és tüdejéből a levegőt kissé asztmásan
                        kieresztette.</p>
					<p>- Semmit? - lihegte a hercegasszony, és ég felé emelte a tekintetét, mintha
                        félne, hogy a mennyezet rászakad erre a léha katonára.</p>
					<p>A tábornagy meghökkent, és igazolni próbálta magát:</p>
					<p>- Semmit, éppen semmit. Széchenyi kapitány rangjához mérten el tudja látni
                        lady Selinát. A gróf nagyon gazdag.</p>
					<p>- Hát csak erről van szó?</p>
					<p>- A lady nem akarja? - kérdezte a tábornagy félénken.</p>
					<p>A hercegnő intett, hogy ne folytassa:</p>
					<p>- Félek, hogy az a séducteur máris elcsavarta a kicsike fejét.</p>
					<p>- Akkor semmi baj. Gazdagok, szépek, fiatalok, egyenlő rangúak, szeretik
                        egymást...</p>
					<p>- De a férfi múltja! - csattant fel Christiane hercegasszony, aki
                        elérkezettnek látta, hogy a tábornagyot Karolinára emlékeztesse.</p>
					<p>A tábornagy azonban, úgy látszik, nem emlékezett arra a szerencsétlen ügyre,
                        amelyben ő olyan szégyenteljes szerepet játszott.</p>
					<p>- Férfiak múltja!</p>
					<p>A hercegnő elvesztette a türelmét:</p>
					<p>- Kedves tábornagyom, ön elfelejtette, hogy Széchenyi gróf éppen önnek
                        vallotta meg szerelmét sógornője iránt.</p>
					<p>A tábornagy ijedtében zsebéhez kapott, és abból fehér kendőt rántott ki, mint
                        valami zászlót, mintegy jelezve vele, hogy megadja magát. Aztán levegő után
                        kapkodott, és orrát rettenetes harsogással belefújta a békelobogóba. A
                        hercegnő ajkáról ettől fogva zuhogott a szó, a tábornagy pedig növekvő
                        borzadállyal hallgatott.</p>
					<p>- Ha önnek valami fogalma volna a mai fiatalság romlottságáról - kezdte
                        hízelegve, hogy a tábornagyot hiúságánál fogva megfogja -, ha ön, kedves
                        barátom, le tudna ereszkedni az erkölcstelen szenvedélyek olyan mélységeibe,
                        akár csak képzeletben is, aminőkben gróf Széchenyi István fetreng...</p>
					<p>- Fetreng - ismételte öntudatlanul a tábornagy, a hercegasszony pedig
                        folytatta:</p>
					<p>- Akkor ön rájönne, hogy a gróf szándéka a legförtelmesebb perverzitásból
                        ered.</p>
					<p>- Talán jóvá akarja tenni... - hebegte a tábornagy.</p>
					<p>- De emögött a legocsmányabb motívumok vannak. Hallgasson ide, édes barátom.
                        Hallott ön valamit Oidiposzról és a Pelopidákról?</p>
					<p>- Nem - felelte ijedten a tábornagy, és nyakig elpirult.</p>
					<p>- Akkor másként fogom a dolgot megmagyarázni. Selina, ez az édes, ártatlan
                        kis teremtés azért kell a grófnak, hogy szennyes fantáziájában Karolinát
                        helyettesítse.</p>
					<p>- Hogyan? - kérdezte a tábornagy elképedve.</p>
					<p>A hercegasszony haragjában toporzékolt:</p>
					<p>- Szemérmem, amelyre büszke vagyok, megfoszt engem attól, hogy ezt bővebben
                        megmagyarázzam. Legyen elég annyi, hogy Selina a gróf lelkében nem más,
                        mint Karolina alteregója. Vette észre, kedves hercegem, hogy Selina csak
                        első pillanatra más, de ha jobban megfigyeli, különösen hangjában és
                        mozdulataiban hű mása Karolinának? Hogy a szeme éppen olyan kék? Vette ezt
                        észre?</p>
					<p>- Hát hiszen nővérek - szólt közbe a tábornagy, s a hercegnő ezen a
                        bárgyúságon újra felbőszült:</p>
					<p>- Éppen azért tetszik a grófnak.</p>
					<p>- A férfiak rendesen megmaradnak annál a típusnál, amelyik először
                        megtetszett nekik.</p>
					<p>A hercegnő legyintett:</p>
					<p>- Kivéve, amikor az ellenkező típus varázsa izgatja őket.</p>
					<p>- Az is lehetséges - szólt félénken a herceg.</p>
					<p>- Mindegy. A gróf Karolinába volt szerelmes, és most el akarja venni a húgát.
                        Ez jelenti először a behelyettesítés perverz motívumát, de jelent még egyéb
                        förtelmet is. Selinát be akarja vinni a Széchényi családba.</p>
					<p>- Hát hova vigye? - kérdezte naivul a tábornagy, s ezzel végképp maga ellen
                        ingerelte a hercegasszonyt.</p>
					<p>- Nem arról van szó. Pál grófra és Karolinára gondoltam, amikor a Széchényi
                        családot említettem. István gróf romlott fantáziája már abban kéjeleg, hogy
                        a családi bizalmaskodások légkörében... feleség, sógornő, két nővér, első és
                        második szerelem... ért engem, kedves tábornagyom?</p>
					<p>Schwarzenberg herceg homlokáról csak úgy szakadt a veríték. Halántékán ujjnyi
                        vastagon dagadtak ki az erek, és szeme rémülten hunyorgott.</p>
					<p>- Lehetséges ez?</p>
					<p>- Széchenyi-féle kéjenceknél minden lehetséges.</p>
					<p>- Hogy mind a kettő? - dadogta a tábornagy, és ültéből alig tudott
                        felemelkedni, annyira reszketett a lába.</p>
					<p>- Nna, végre megértette - csapott a maga sovány térdére Christiane
                        hercegasszony, majd befejezésül hozzátette: - Nos, kedves barátom, ezek után
                        ön mint az osztrák hadsereg generalisszimusza nem érzi kötelességének, hogy
                        ezt a házasságot megakadályozza? Nos? Feleljen nekem, tábornagy úr!</p>
					<p>Schwarzenberg herceg remegő lábait nagy nehezen egymás elé rakva, fújtatva és
                        zihálva, vérvörösen és verejtékezve kitámolygott a szobából, anélkül hogy a
                        hercegasszony kérdésére válaszolt volna.</p>
					<p>De nemcsak a Lichnovszky-szalonban, hanem a Széchényi családban is mindenki
                        ellenezte István gróf házassági tervét. Az öreg Ferenc gróf már Pálnak sem
                        akarta megengedni, hogy a Lichnovszky házból házasodjék. Édesanyja sírva
                        könyörgött, hogy ne is említse többé ezt a boldogtalan tervet. Bátyjai és
                        sógorai őrültségnek mondták, hogy a vagyontalan, szegény, idegen leányt -
                        Lichnovszky hercegasszony neveltjét - hozza a családba, egyedül a
                        szókimondó, heves és meggondolatlan Zsófia grófnő vágta szeme közé:</p>
					<p>- Stefferl, egyszer már majdnem tönkretetted magadat és Karolinát. Most meg
                        akarod ölni?</p>
					<p>István gróf megrendült, de nem látta be, hogy ez a házasság miért válhatnék
                        Karolinára nézve végzetessé. Az ő szíve már kihűlt; nem tudta elképzelni,
                        hogy a másik szív még mindig lánggal lobog. Rémlátásnak és a szeretet
                        zsarnokságának vélte a család ellenkezését.</p>
					<p>Valamiféle formában mindenki állást foglalt ezzel a házassági tervvel
                        szemben, csak Karolina nem. Karolina nem volt látható sehol. Senki sem tudta
                        megmondani, hol lehetne felkeresni és megkérdezni tőle: nem tartja-e
                        szentségtörésnek, ha azok után, amik történtek, ő a kis Selt választaná
                        élettársul? Pedig mennyire szerette volna tőle megkérdezni!... Ellovagolt
                        Apátiba, hogy négyszemközt beszéljen vele. Pál egyedül volt otthon, és
                        István gróf közömbösséget színlelő kérdezősködésére hanyagul megjegyezte,
                        hogy Karolina Dénesfára utazott Czirákyékhoz. István utána. Dénesfán
                        megtudta, hogy Karolina a Pozsony megyei Barban van, Zichy-Ferraris
                        grófnénál; onnan a Moson megyei Oroszvárra küldték, de Karolinát már ott sem
                        találta.</p>
					<p>- Hol van?</p>
					<p>- Grassalkovich hercegné vendége Gödöllőn.</p>
					<p>Ott is elszalasztotta.</p>
					<p>Gödöllőről Lajos bátyjához sietett Horpácsra, de ott azt hallotta, hogy
                        Karolina már onnan is elment, éspedig Feldsbergbe, Liechtenstein János
                        herceghez vadászatra. Így hajszolta Karolina nyomát Cseklészen Esterházy
                        József grófnénál, utána Galántán, Szereden és Ürményen, ahol azt közölték
                        vele, hogy Karolina visszament Apátiba.</p>
					<p>Most már látta, hogy menekül előle. Lemondott tehát az üldözésről, és
                        visszatért Bécsbe.</p>
					<p>Ekkor már kitavaszodott.</p>
					<p>Ha István gróf választását mindenki helyeselte volna, talán néhány hónap
                        elegendő, hogy Selinából, sőt magából a házasság gondolatából is
                        kiábránduljon. Minthogy mindenki ellenezte, lelkében ez az érzés is dacos
                        szenvedéllyé tornyosult. Később már azt is elhitette magával, hogy Selinát
                        sohasem szűnt meg szeretni, s életében minden kaland csak szeretkezés volt.
                        Levelet írt neki, amelyben elpanaszkodik, hogy szerelme miatt összetűzése
                        volt édesapjával. Aztán így folytatta:</p>
					<p>“Drága Egyetlenem, alig kerültem ki a gyerekszobából, amikor megismertük
                        egymást. Emlékszik még arra, hogy minket milyen édes érzések kötöttek össze,
                        egészen addig az átkos kongresszusig? Gyermek voltam, nevelés nélkül,
                        tanácsadók nélkül. Mindig hirtelen jött ki belőlem minden indulat, és
                        kicsiny koromtól kezdve számtalanszor megsértettem szüléimet nyerseségemmel.
                        Aztán történt valami - amire gondolni sem merek, de mégsem tudom elfelejteni
                        -, és attól a pillanattól kezdve mindenki elhagyott, még szüleim és rokonaim
                        is. Nekik volt igazuk. Arra gondoltam akkor, hogy jó lesz, ha hazámat,
                        szüleimet és még Önt is, drága Selina, elhagyom, és többé nem látom soha.
                        Elhagytam Bécset egyetlen könny nélkül, mert még sírni sem tudtam
                        fájdalmamban. Minden reményem összeomlott, és nekem még önmagamat is
                        kerülnöm kellett, mint minden bűn eleven hordozóját. Már Bécsből való
                        utazásom alkalmával meg akartam az Ön kezét kérni. De a szerencsétlen
                        körülményeknek egész hálózata akadályozta azt, és még valami, amiről
                        beszélni se merek...”</p>
					<p>István gróf nem tudott leírni sem őszinte, sem őszintének vélt tizenöt sort
                        anélkül, hogy abban Karolinát legalább kétszer ne emlegesse. De ezt észre
                        sem vette, valamint azt sem, hogy ezzel milyen fájdalmas sebeket ejt azon a
                        lelken, amelyet meg akar hódítani. Minden ítélőképességet, tapintatot és
                        ésszerűséget megcsonkított az erőlködés, amellyel a Karolinából való
                        kiábrándulást és Selina iránt való szerelmét el akarta hitetni magával.
                        Majdnem egy évig tartott ez az önámítás. Június végén aztán megtudta, hogy a
                        kis Selt eljegyezte Clam-Martinitz Károly gróf ulánus őrnagy.</p>
					<p>Így ért véget a Selinával való házasság rögeszméje, s István gróf
                        elhatározta, hogy ezzel együtt letesz közéleti és politizáló rögeszméjéről.
                        Némi kis szomorúsággal ugyan, de minden nagyobb lelki megrendülés nélkül
                        lemondott a bibliai Józsué szerepéről.</p>
					<p>Most is ugyanazt tette, mint hat évvel ezelőtt, amikor a napóleoni háborúk
                        után visszatért Bécsbe, és Selinát meglátogatta. Elhatározta, hogy nem
                        házasodik meg soha életében. Született agglegény... vén huszár... egykor
                        talán mint tábornok vonul nyugalomba... igen, bevonul az ezredéhez... hol is
                        az az ezred? Debrecen? Jó, hát legyen Debrecen, neki egész mindegy, csak
                        lovat, katonát, fegyvert, kaszárnyát lásson... csak egyebet ne lásson soha
                        életében... és ha elmegy az apáti kastélyba, ahol Pál rövid
                        nankingkabátban... Karolina... s ő mint nagycsizmás, torzonborz öreg huszár
                        ezredes eljátszik a kis Palkókkal...</p>
					<p>István gróf annyira nem ismerte Karolinát, hogy el tudta képzelni ezt a
                        családi idillt.</p>
				</div>
				<div type="chapter">
					<head>15</head>
					<p>Forró július végi nap volt 1820-ban, amikor István gróf négylovas üveges
                        hintója a Hatvani kapun kívül álló Széna tér sártengerén átvergődve, a
                        várost körülölelő árok hídján bedöcögött Debrecen belső piacára. Aznap
                        országos vásár volt, s már a kapu előtt olyan tömeg állta útját az eladásra
                        szánt négylábúaknak, mintha ott egy népvándorlás korabeli szekértábor, vagy
                        a felkerekedett honfoglaló magyarok egész állatállománya vesztegelt volna.
                        Juhok, szarvasmarhák és disznók tízezrei bégettek, bőgtek, röfögtek térdig
                        süppedő homokban vagy a napfényben zöldessárgán csillogó pocsolyákban;
                        csordások, kanászok, juhászok, kupecek nyüzsögtek ebben a szekértáborban,
                        mint valami bábeli zűrzavarban. Erdélyi, odesszai, moldvai és lengyel
                        hajcsárok, subás magyarok, tüszős és bocskoros románok, görögök és bulgárok
                        törekedtek megértetni magukat bécsi, prágai és trieszti kereskedőkkel, s
                        köztük kék inges, széles kalapú, kék nadrágos, csizmás debreceni vásárbírók
                        s polgári katonák iparkodtak a rendet fenntartani. Beljebb sátrak és
                        hevenyészett fa félszerek alatt egész hegyek gyapjúból, tollból, bőrből,
                        gubicsból, hamuzsírból, zsírból és szalonnákból; egész hadseregre való
                        anyagkészlet! Aztán következtek a kézművesek debreceni különlegességei: a
                        fehér szűr, fürtös guba, pipacsutora és vörös pipa raktárai; bécsi zsidók
                        kóboroltak itt sátorról sátorra, s szekérszám vásárolták a pipákat,
                        amelyekből majd francia, angol és észak-amerikai matrózok szívják a
                        méregerős dohányt. István gróf elámult ezen a szokatlan látványosságon.</p>
					<p>Benn a Piac téren ember ember hátán szorongott. Mintha Debrecen húsz és
                        egynéhány ezer lakosa mind ott nyüzsgött volna a bódék előtt, s rajtuk kívül
                        még néhány ezer idegen, aki most itt hagyja a pénzét. Egy helyen szappant
                        árultak fehér gyolcsba vagy bíborvászonba öltözött csinos és erőteljes
                        menyecskék, másutt tejet, kenyeret, vajat, perecet és mézeskalácsot.
                        Kivonultak a csizmadiák, szíjgyártók, gombkötők, késesek, kovácsok,
                        szűrszabók, szekérgyártók, aranyművesek és fazekasok is, és tarkabarka,
                        hullámzó csoportok alkudoztak, kiabáltak, kurjongattak a bódéik előtt.</p>
					<p>István grófnak eszébe jutott Konstantinápoly. Mintha csak a Boszporusz
                        valamelyik kikötőjét látná, mégpedig pestis idején, amikor Kisázsia minden
                        népe összecsődül, hogy egymást fertőzze a bűzhödt levegőben. Ez a debreceni
                        utazás éppúgy tele van egzotikummal és hasznos néprajzi tanulságokkal, mint
                        a tavalyi kóborlás a Földközi-tenger partvidékein. Szarvasmarha, birka,
                        csutora, pipa és cifraszűr - ez a magyarok gazdasági kultúrája. Debrecen
                        messze van Londontól s a magyar takács az angol posztógyárak mérnökeitől.
                        Megfájdult a szíve Anglia után, de úgy érezte, mintha Anglia egy más bolygón
                        volna, amelyben teremtményeinek kevesebb napfényt, de nagyobb szellemet
                        adott az Isten. Hangosan felnevetett, amikor eszébe jutott, hogy Angliában
                        naponta három óra hosszat milyen szorgalmasan vett leckét nemcsak
                        gépészektől, hanem munkásoktól is, hogy kissé kiigazodjék a gépek körül.
                        Reggel faolaj és petróleum, este Eau de Rasumovszky csöpögött róla. Itt a
                        trágya szaga helyettesíti az Eau de Rasumovszkyt, és gépolaj helyett avas
                        birkahájjal kenegetnek középkori talyigákat. Ez az ország éppen olyan vén,
                        mint a napfényes, romantikus, de kiszikkadt és mozdulatlan Kelet. Aggsági
                        kórban szenved. Pedig csak a fiatal nemzeteké a jövő. Akkor már inkább
                        Bécsben lakik a Herrengasse vagy a Landstrasse egy halk, finom kis
                        palotájában.</p>
					<p>István gróf elkedvetlenedve fogadott szállást az Aranybika fogadóban. A
                        piszok, a kényelmetlenség, a levegő hiánya s az emberek barbár viselkedése
                        itt is kétségbeejtették. Hát így fogja leélni katonai élete és férfikora
                        legszebb esztendeit? Nem. Még ennél is rosszabb helyen; valamelyik
                        környékbeli faluban, Balmazújvárosban vagy Bihardiószegen, ahol a százada
                        állomásozik, vályogból épült, gerendás, földes szobában, amelyben évek óta
                        nem takarítottak, bűzhödt levegőjű odúban, szúnyogok, legyek, áporodott
                        szagok, egészségtelen kigőzölgések és mocsárgőz áldozata gyanánt.</p>
					<p>Az első éjjel nem tudott aludni. Tele volt a fogadó férgekkel; a szomszéd
                        szobában számadó juhászok, lókupecek és mészárosok duhajkodtak. Duda és
                        cimbalom szólt, és egyhangú kurjongatások meg csizmák dübörgése verte fel az
                        éjszaka csendjét. Vajon mi vár még rá?</p>
					<p>Másnap kiment az utcára, megnézte a nemrég elkészült kálomista nagytemplom
                        monumentális, de sivár és unalmas épületét, és az olasz városok festői
                        szépsége és a milánói dóm jutott az eszébe. A Péterfia utca merő sártenger.
                        Kövezésnek, vízvezetéknek, világításnak nyoma sincs sehol. Nápoly! Az
                        aranyozott kocsik, a lombfüzérek, a tarkán festett kirakatok! Bécs! A rend,
                        a tisztaság, a fényűzés, a szépség csendes paradicsoma! Selina, Karolina...
                        ah, hol lehet most Rolly?</p>
					<p>Az ezredénél még nem jelentkezett. Simonyi József báró, a parancsnok, nem
                        volt Debrecenben. Egyetlen szál huszárt sem látott, csak nemzetőrök
                        ácsorogtak az utcasarkokon. Meg kell adni, tagbaszakadt, erős és büszke
                        fickók. Gyalogosok és lovasok egyaránt. Alaposan megnézte őket. A
                        gyalogosok búzavirágszínű posztóból készült magyar dolmányban, s valamivel
                        világosabb, teveszőr zsinórral cifrázott nadrágban feszítettek a vásárosok
                        között. Mellényükön gömbölyű sárgaréz gombsor, dolmányuk ujjának végén zöld
                        posztó hajtóka, fekete süvegükön piros, fehér, zöld rózsa, tükörfényes
                        csizmájuk, feketével szegélyezett kék köpenyegük - mindez tetszett neki. A
                        huszár még díszesebb; fekete bárányprém, vörös kard, vörös bélés - s a
                        lószerszám: magyar nyereg, fekete báránybőr nyeregtartó, német zabla,
                        vaskengyel, fekete bőrből kötőfék, kantár, szügyelő, pisztolytok, lekötő és
                        farmatring, fehér csatokkal. Pompás lovas, ahogy első szempillantásra
                        megállapította, s erre kissé felmelegedett a szíve. Ha egyébre nem is, de
                        katonának jó az én magyar népem - gondolta szeretettel, és most már egy
                        kevéssé azonosítani is tudta magát “az én magyar népemmel”, amelyet tegnap
                        még idegen ázsiai hordának látott. Nagyon kíváncsi lett az igazi katonákra,
                        a császári huszárokra, az ő századának legényeire.</p>
					<p>Az első ember, akit az ezredből útjába hozott a sors, Orczy László báró
                        kapitánytársa és a napóleoni háborúkból való jó barátja volt. A fiatal báró
                        Párizsban ötven angol fontot kölcsönvett tőle a bevonulás után való dáridók
                        alatt, István gróf már el is felejtette. A kapitány boldog mosollyal vett ki
                        a tárcájából egy csomó bankjegyet.</p>
					<p>- Vártalak, Stefferl. Hallottuk, hogy jössz. Nézd, kikészítettem neked az
                        adósságomat.</p>
					<p>István grófnak tetszett, hogy Debrecenben legelsőnek a magyar gavallér
                        becsületességével találkozott.</p>
					<p>- Két-három hétig ugyancsak unatkozni fogsz - mondta a báró, és karonfogva
                        bevonszolta őt a lakására. - Az ezredes a bihari divíziókat inspiciálja. Mi
                        újság Bécsben? Nem tudod? Mi az ördög lelt, hogy olyan savanyú az arcod?
                        Mikor hagytad ott a bécsi asszonyokat? Mi? Azt mondod, hogy kiábrándultál?
                        Na, itt majd visszakívánod a bécsi kalandokat. A debreceni cívisek feleségei
                        és leányai olyan tisztességesek, mint a Nagytemplom - mutatott ki a
                        kéttornyú, sárga épületre, amely előtt úgy álltak a komor oszlopok, mint
                        rettenthetetlen bibliai szüzek, akiket semmiféle huszár kapitány nem tud
                        elcsábítani. - A környéken azonban számos nemesi kastély van - folytatta
                        élénk szemhunyorgatással a fiatal báró -, s a vidéki kastélyok dámái nagyon
                        unatkoznak. Hogy téged e pillanatban a lovak jobban érdekelnek? Hát, isten
                        tudja. A debrecenieknek van öt-hatszáz csikóból álló ciframénesük, de nem a
                        te ízlésed szerint valók. A tiszteknek? Arab és angol fajlovat ugyan keveset
                        találsz, de ha nem sajnálod a fáradságot, és bekukkantasz Erdélybe, ott
                        olyan méneseket találsz... Stefferl... Te már az italt sem szereted? Mi?
                        Borzasztóan örülök pedig, hogy berukkoltál, az egész tisztikar úgy vár, mint
                        a Messiást... Stefferl... azért nem kell kétségbeesned, komédiások is vannak
                        ám itt nálunk Debrecenben, mégpedig a kolozsváriak. Mi az, te nem szereted a
                        színésznőket? Itt majd rájuk fanyalodol, arról biztosítlak. Mit szólsz ehhez
                        a barackpálinkához?</p>
					<p>István gróf ezalatt kinézett az ablakon, s elgondolkozva hallgatta a
                        Rákóczi-öregharang mély kondulását. Egyszer csak felkapta a fejét:</p>
					<p>- Hát az ott micsoda?</p>
					<p>Orczy László báró is kidugta a fejét, és elnevette magát. A Nagytemplom előtt
                        hosszú, keszeg figura állott fenséges közömbösséggel, mint valami szobor,
                        mozdulatlanul és gőgösen a maga piedesztálján. A gesztenyeszín hajú, hosszú
                        bajuszú, tatár arcú emberen gombos magyar dolmány feszült, a dolmány alól
                        azonban fekete talár redői omlottak hosszú lábaira. Felül marcona vitéz,
                        alul csuhás pap, zsinóros és sujtásos magyar, de a fején roppant
                        háromszögletű kalap, mint egy copfos német professzornak.</p>
					<p>- Az, debreceni diák.</p>
					<p>- Egyetemi hallgató?</p>
					<p>- Kollégiumi teológus - hahotázott Orczy -, én már megszoktam ezeket a
                        csodabogarakat.</p>
					<p>István gróf hosszan elnézte a háromszögletű kalapot és a zsinóros magyar
                        dolmányt.</p>
					<p>- Komikus figura, mi? - tette hozzá a fiatal báró. - Ezek a kálvinisták mind
                        ilyen nagyképű fickók.</p>
					<p>Ekkor beállított a szobába a fiatal gróf Rédey hadnagy. Istvánnak nyakába
                        borult, és összecsókolta. Ez nem tetszett neki.</p>
					<p>- Nana - mondta kissé epésen -, nem vagyok bajadér, hogy végignyald a
                        képemet.</p>
					<p>A hadnagy sértődötten töltött magának a barackpálinkából.</p>
					<p>Orczy báró újra megrohanta kíváncsiságával.</p>
					<p>- Mióta vagy Magyarországon? Hol jártál mindenfelé? Mi újság túl a Dunán?</p>
					<p>István gróf unottan válaszolgatott.</p>
					<p>- Voltam Oroszvárt, Gödöllőn...</p>
					<p>- Hogy vannak Grassalkovichék?</p>
					<p>- A hercegasszony nagyon kedves teremtés. De a herceg bolond.</p>
					<p>- Ugyan?</p>
					<p>- Agyonköltekezi magát. Végre is egy magyar mágnás nem élhet úgy, mint az
                        orosz cárok. Nem lesz jó vége.</p>
					<p>- Ejnye, de szigorú lettél, Stefferl. Talán bizony te takarékoskodol?</p>
					<p>- Szeretnék.</p>
					<p>- Egye a fene!</p>
					<p>- Egyszer Felsőbüki Nagy Palihoz is ellátogattam.</p>
					<p>- Hát az ki? - kérdezte a báró.</p>
					<p>- A genealógiáját akarod tudni? - kérdezte gúnyosan István.</p>
					<p>A kis báró rántott egyet a vállán:</p>
					<p>- Manapság az sem felesleges. A császár derűre-borúra osztogatja a magyar
                        nemességet. Pékek, nyomdászok, kocsmárosok, tímárok, grófok komornyikjai,
                        örmények s mindenféle szedett-vedett népség máról holnapra nemesek, sőt
                        bárók is lesznek. Azon felül minden második parasztot Nagy Palinak hívnak.
                        Például az én kápláromat is.</p>
					<p>István báró összevonta bozontos szemöldökét, és rászólt a fiatal báróra:</p>
					<p>- Az én Nagy Palim előbb kapta a nemességet, mint te. Az öregapja pedig
                        elnöke volt a... tudom is én melyik országgyűlésnek.</p>
					<p>A fiatal Orczy báró összeütötte sarkantyúját:</p>
					<p>- Ezer bocsánat. Parancsolod, hogy megkövessem?</p>
					<p>István gróf legyintett:</p>
					<p>- Nincs szüksége rá. Nagy Pál - érted? - Felsőbüki Nagy Pál a legokosabb
                        ember Magyarországon. Vár, és csendes házi életben hűtögeti, acélozza
                        kedélyét a sors bekövetkezhető csapásai ellen, hogy száraz szemmel nézhesse
                        hazája pusztulását. Egész nap a kertjében tesz-vesz, hogy az időt nappal
                        elölje, s éjjel aludni tudjon reá. Egész nap nem lehet sopánkodni. Úgy él,
                        mint mindenki, aki már eljutott odáig, hogy ne reméljen semmit, s előbbre ne
                        törekedjék, csak tűrje az életet, amelytől szabadulnia nem lehet, hacsak
                        öngyilkossá nem lesz. Van egy szép élettársa is, nem mintha szeretné, vagy
                        gyermeket óhajtana tőle. Egy haldokló házában, zsibbadt népnél mire való
                        volna a gyerek?</p>
					<p>Orczy báró és a fiatal Rédey elámulva néztek az új bajtársra. Mi ez? Nagyúri
                        szenvelgés vagy színészkedés? Lopva egymásra tekintettek, s hogy zavarukat
                        elpalástolják, az italhoz menekültek. Töltöttek a pálinkából, és ittak.
                        István gróf pedig - akit annyira elfoglaltak a maga gondolatai, hogy a két
                        tiszt megrökönyödését észre sem vette - halk hangon folytatta:</p>
					<p>- Brudern báróval is találkoztam.</p>
					<p>- A bolond báróval?</p>
					<p>- Miért bolond?</p>
					<p>- Egész nap a könyveket bújja, és minden pénzét ócska képekre és szobrokra
                        költi.</p>
					<p>Rédey gróf, aki ezalatt már három-négy pohárkával felhörpintett,
                        elfeledkezett a neheztelésről:</p>
					<p>- A könyveket bújja? Mint egy franciskánus barát? Hihihi! Utálom a betűt. Nem
                        való az magyar embernek. Német dolog az. A német, ha nincs pénze, fogja
                        magát, és összehazudik egy könyvre valót.</p>
					<p>István gróf összeráncolta a homlokát, és végignézett a tizennyolc éves, szőke
                        fiún. Le akarta szidni, de aztán megsajnálta, s csak ennyit mondott:</p>
					<p>- Én pedig imádom a könyveket.</p>
					<p>A kék szemű, finom arcélű, fehér és puha kezű kis gróf, az ezred
                        legkönnyelműbb és legkedvesebb korhelykedője, nem hagyta magát:</p>
					<p>- Imádod a könyveket? Nos, akkor vedd meg az apám könyvtárát. Eladó.</p>
					<p>- Tőled nem veszek könyvet.</p>
					<p>- Miért ne? Olcsón adom. Mázsáját húsz forintért. Pénzre van szükségem.
                        Tegnap kétezer forintot vesztettem fáraón.</p>
					<p>- Bolond vagy, fiam - szólt rá atyai hangon a másik kapitány. - Stefferllel
                        nem lehet könyvek dolgában tréfálkozni. De ha volna egy jó angol
                        versenylovad... - Aztán hirtelen István gróf felé fordult: - Úgy látom, hogy
                        te a fél országot beutaztad. Nos hát, felfedezted Magyarországot?</p>
					<p>- Nem. Nem láttam semmit. Csak vadászatokat, rossz méneseket, csúf
                        kastélyokat, műveletlen hétszilvás táblabírákat és szakácsnékat, akik
                        magukat nemzetes asszonynak hívatják.</p>
					<p>Orczy báró töltött, koccintott és megjegyezte:</p>
					<p>- Nagyon megsavanyodtál, Stefferl. Ennek csak kétféle oka lehet. Vagy
                        reménytelen szerelem, vagy szerelmi csömör. Olyankor szokott az ember
                        ennyire megokosodni.</p>
				</div>
				<div type="chapter">
					<head>16</head>
					<p>Néhány nap múlva váratlanul visszatért Simonyi báró, és István gróf
                        jelentkezett nála. A parancsnok, aki a napóleoni háborúk alatt
                        közlegénységből vitte fel az ezredességig, és Mária Terézia-rendet kapott,
                        nem tetszett neki. Alpárinak és durvának találta; hallotta, hogy
                        rettenthetetlen hős, de nem tartotta képesnek magasabb taktikai feladatok
                        megoldására. A Simonyi-féle zsoldos condottierik csak egyénileg érnek
                        valamit, az alájuk rendelt tiszteket elijesztik a hadseregtől, a legénységet
                        pedig ok és cél nélkül agyongyötrik.</p>
					<p>Az ezredes ridegen fogadta.</p>
					<p>- A kapitány úrról azt hallottam, hogy üveghintóban jött az ezredéhez. Hintót
                        nem akarok látni. A huszárt egyáltalán csak lovon akarom látni. Érti,
                        kapitány úr? Azonkívül ön nagyon sokat van szabadságon. A tiszt legyen az
                        ezredénél. A szolgálat az első. Nem első, hanem egyetlen. Érti, kapitány
                        úr?</p>
					<p>- Értem, ezredes úr.</p>
					<p>- Nálam pedig a szolgálat nehéz.</p>
					<p>- Nem félek tőle.</p>
					<p>- A pontosságot megkövetelem.</p>
					<p>- Én is szeretem.</p>
					<p>- Nálam nincs szabadságolás. Aki nem akar szolgálni, az vesse le az
                        egyenruhát.</p>
					<p>- Parancsára, ezredes úr.</p>
					<p>- Nálam nem lehet lumpolni, kimaradozni, lekésni a kivonulásról.</p>
					<p>- Nincs is szándékomban.</p>
					<p>- Aki elkésik, azt agyonlövetem.</p>
					<p>István gróf nagyot nézett. Ennek az embernek elment az esze? Attól fogva nem
                        felelt a fenyegetéseire.</p>
					<p>- Ön nagyon sovány, és kiéltnek látszik. Ez kár. Nem fogja bírni a
                        fáradalmakat. Sokat iszik? Ha nem bírja a bort, ne erőltesse. Nem tűröm a
                        részegeskedést. Ha nem bírja a szerelmi fáradságot, hagyja békével az
                        asszonyokat. Nna. Ön szereti a lovat, s hallom, jó lovai vannak. Majd
                        meglátjuk. De figyelmeztetem, hogy angol lovaglás, lóverseny, spanyol
                        iskola, karusszel, miegymás cirkuszi műlovaroknak való, nem pedig a
                        huszárnak. Utálom az angol zsokékat. Úgy ülnek a lovon, mint macska a
                        sövényen. Velem nem lehet bolondozni. Abtreten.</p>
					<p>István gróf távozni készült. Ekkor az ezredes hirtelen megfogta a karját, és
                        a szeme közé nézett:</p>
					<p>- Most pedig béküljünk ki, pajtás. Úgy látom, jó pajtások leszünk. Ma este
                        színházba megyünk. Pompás színésznők vannak. A bécsiek elbújhatnak mögöttük.
                        De hát majd meglátod. Nna. Várj csak. Holnap nagy parádé. Őfensége Estei
                        Ferdinánd főherceg lovassági tábornok tart szemlét. Te még nem a csapattal
                        vonulsz ki, de ott kell lenned, hogy lásd, mit tud a Simonyi óbester ezrede.
                        Holnap négykor ébresztő, hatkor az egész ezred künn van a Nagyerdőben. Fél
                        hétkor jön a főherceg. Aki elkésik, azt agyonlövetem. Nna. De azért ma este
                        színházba megyünk. Utána vacsora. Az öreg Boka Károly bandája húzza.
                        Hallottad már valaha a Boka kesergőjét? No, majd meghallod. Szervusz.</p>
					<p>István gróf vérvörös arccal hagyta el az ezredes szobáját. A Mária
                        Terézia-rend iránt való minden bámulata mellett sem fojthatta el magában a
                        szégyenkezés és bosszúság érzését. Az ezredes durva feljebbvalói hangja
                        éppúgy sértette, mint bizalmaskodó és ízetlen pajtáskodása. Ez a közönséges
                        paraszt - gondolta magában - csak azt érzi, hogy ő ezredes, én meg kapitány
                        vagyok.</p>
					<p>E pillanatban az ezredes utána kiáltott:</p>
					<p>- Kapitány úr!</p>
					<p>- Parancs.</p>
					<p>- El ne feledje: ma este színház. Nagyszerű előadás lesz. A vendéglős
                        felesége olasz operaáriákat fog énekelni. Meglátja, micsoda asszony.
                        Aranybánya van a torkában! Este: színház. Szervusz.</p>
					<p>Tehát a vendéglősné operaáriákat fog énekelni. Megint az a szégyenkezés fogta
                        el, amelyet az ember másvalakinek a naivsága vagy ízetlensége miatt
                        érez.</p>
					<p>Este csakugyan hallotta az olasz operaáriákat éneklő kocsmárosnét.
                        Elszörnyedt. Az énekesnőnek nem volt hangja, azt sem tudta, mit énekel,
                        olaszul egy kukkot sem értett, és az ária után egyszerre csak rágyújtott egy
                        magyar csárdásra. Simonyi ezredes torkaszakadtából éljenzett, a tisztikar
                        tapsolt, a közönség, mely az olasz ének alatt ásítozott és beszélgetett,
                        most éktelen ordítozással tombolt és újrázott.</p>
					<p>Orczy báró odahajolt István gróf füléhez:</p>
					<p>- Hallod a debreceni Catalanit?</p>
					<p>- Szegény.</p>
					<p>- És mit szólsz az ezredeshez? Az öreg fülig szerelmes.</p>
					<p>- Szegény.</p>
					<p>- De a színészek jók.</p>
					<p>- Jók volnának, ha volna hol, mit és kinek játszaniok.</p>
					<p>- Ne bántsd a debrecenieket.</p>
					<p>- Azért vagyok elkeseredve, hogy mi, magyarok minden silány táplálékkal
                        megelégszünk.</p>
					<p>- Az ezredesre gondolsz?</p>
					<p>- Hiába, aki velejében nem nemes, előkelő és kiváló, azt sem a rang, sem a
                        hatalom nem teszi azzá. Azon nem lehet segíteni.</p>
					<p>- De rajtad sem lehet ám.</p>
					<p>- Gondolod? Akkor levetem ezt a dolmányt, és megyek haza parasztnak. Vagy
                        talán inkább a börtönbe.</p>
					<p>- Börtönbe. Miért?</p>
					<p>- Mert én ezeket a magyar nyomorúságokat nem tudom szó nélkül hagyni.</p>
					<p>István gróf hirtelen elhallgatott, és belemerült a gondolataiba. Miért vagyok
                        én ilyen keserű és elégedetlen? Vajon csakugyan valami elnyomott
                        nagyravágyás lappang a lelkemben? Érzem, hogy hamarosan választanom kell a
                        lassan kielégített ambíció és az ízlésem között. Nem tudom, a hiúság vagy a
                        kényelemszeretet győz-e majd bennem, mert lelkiismeretről, mely azt
                        parancsolja, hogy szolgáljak, nálam már nem lehet szó. Magyarország
                        kiszenvedett, s legyőzve fekszik leggonoszabb ellenségének lábainál. Nem a
                        küzdelem győzte le, hanem az idő altatta el. Ki tehet ez ellen valamit?
                        Akármit is teszek, lehetek-e más, mint egy unalmas szomorújáték lovagja?</p>
					<p>Az ezredes óriási virágcsokrot dobott az énekesnő lábai elé. István gróf nem
                        tudta nézni, és kiment a csizmadiaszínből a szabad levegőre.</p>
					<p>Miért jöttem én ide? Mi keresnivalóm van nekem ezek között az emberek között?
                        Majd, a legnagyobb vonzódást érzem e durva néphez, amelybe voltaképpen
                        szerelmes vagyok, majd meg látni sem kívánom, s legszívesebben eltaszítanám
                        magamtól. Tudatlansága meghat; életemmel, véremmel szeretnék segíteni rajta,
                        s boldogan osztoznám vele szenvedéseiben. De sokszor elriaszt az
                        ízetlensége, barbár gőgje és önhittsége.</p>
					<p>Harmadnap nagy katonai szemle. A fenséget István gróf már Bécsből ismerte, s
                        így vörösesszőke pofaszakállával, vidám kék szemével, lelógó húsos ajkával
                        és hosszú, napbarnított, vérmes arcával legfeljebb csak annyi hatást tett
                        rá, hogy eszébe juttatta Windischgraetz Alfréd herceget. Még mintha zordon
                        ostobaságát, kellemetlen tenorját és engesztelhetetlen pedantériáját is tőle
                        kölcsönözte volna. Az alattvalók legtöbbször a maguk képére és
                        hasonlatosságára teremtik fejedelmeiket, s beléjük a maguk halhatatlan
                        lelkét lehelik - súgta oda a mellette ülő Almássy gróf ezredsegédtisztnek,
                        de ez egyetlen szót sem értett ebből a megjegyzésből.</p>
					<p>A szemle úgy folyt le, mint minden más szemle, amelyet István gróf látott. A
                        huszárok gyönyörűen gyakorlatoztak, a kardok csillogtak, minden vezényszó
                        akkorát dördült, mint egy ágyúlövés, a lovak szoborszerű mozdulatlansággal
                        álltak, vagy kényesen ficánkoltak. Ha itt lett volna, magának az orosz
                        trónörökösnek, Konsztantyin Pavlovics nagyhercegnek is megdobbant volna a
                        szíve - csak az eső zuhogott kitartóan, s közbe-közbe nagyot dörrent az ég,
                        s cikázott a villám. István gróf észrevette, hogy a bőrig ázott legénység
                        magában dühösen káromkodik. Az ezredes félholtra fárasztotta őket, a
                        főherceg fenséges bambasággal nézte az embertelen kínzást, s a végén
                        rettenetes arccal és villámló szemmel ellovagolt az arcél előtt. Mögötte
                        haladt a kísérete, Radetzky tábornok, mint adlátus, néhány szárnysegéd,
                        aztán a beosztás nélkül való tisztek között István.</p>
					<p>István a mellette lovagló Almássy grófnak halkan odasúgta:</p>
					<p>- Látod, hogy el van ragadtatva?</p>
					<p>- Lehet is - felelte a segédtiszt -, a legények gyönyörűen viselkedtek.</p>
					<p>- De nem a huszároktól van elragadtatva.</p>
					<p>- Hanem?</p>
					<p>- Saját magától. Legszívesebben beszédet intézne a huszárokhoz: “Látjátok,
                        parasztok, ez vagyok én. Esőben, viharban, bőrig ázva itt vagyok köztetek,
                        én, Estei Ferdinánd császári főherceg, saját fenséges testemet kitéve az idő
                        viszontagságainak, hogy megmutassam, mire képes a császári ház egy tagja a
                        hadseregért, a Monarchiáért, tiértetek, büdös parasztokért!”</p>
					<p>A segédtiszt a fejét csóválta; István gróf azonban tovább suttogott:</p>
					<p>- Egész nap oly komor arccal jár-kél a huszárok között, mint Napóleon. Pedig
                        csak egy osztrák tábornok.</p>
					<p>- Hát az milyen arccal szokott járni?</p>
					<p>- Mint ahogy azt Bécsben, az An der Wien színpadán játsszák. Mint ahogy az
                        egy vidám osztrák tábornokhoz illik. Akkor talán tudna maga iránt egy kis
                        szeretetet gerjeszteni a legénység szívében; így kinevetik.</p>
					<p>- Igazságtalan vagy. A főherceg is éppen úgy ázik, mint a legénység.</p>
					<p>- De arról megfeledkezel, hogy a legénységnek fele a csatakos időben
                        megbetegszik, s az ételük megkozmásodik, őfensége pedig a szemle után
                        kényelmesen átöltözködhetik, és pompás menü várja az étkezdében. Ezek az
                        urak azt hiszik, hogy csak meg kell mutatniok magukat, s a komisz csákóban,
                        hitvány csizmában és a pókháló szövetből készült gúnyában didergő legénység
                        elájul a hűségtől és elragadtatástól.</p>
					<p>- Stefferl, te valóságos jakobinus vagy - válaszolt a gróf, és előrelovagolt,
                        hogy ne is halljon több ilyen istentelenséget.</p>
					<p>István gróf pedig úgy érezte, hogy egyenkint meg tudná ölelni a gyönyörű szál
                        kun legényeket. Eltűnődött azon, hogy ezek a magyar parasztfiúk hat vagy
                        tizenkét esztendeig szolgálnak egy idegen hatalom igájában, idegen célokért,
                        s a végén vagy feláldozzák őket egy osztrák tábornok baklövéseinek, vagy
                        szélnek eresztik, hogy a földönfutók, útonállók és betyárok számát
                        gyarapítsák.</p>
					<p>A szemle pompásan sikerült, a főherceg a végén elszánta magát, hogy
                        elmosolyodjék - de csak egyetlen szemvillanásra -, aztán ismét oly fenséges
                        lett, hogy Windischgraetz herceg is megirigyelhette volna. Az eső is elállt
                        erre a mosolyra. A lovak és huszárok gőzölögtek, s meleg pára szállt fel a
                        tisztás csenevész rétjéről. A főherceg lefúvatott, és melegen megrázta
                        Simonyi ezredes kezét. István gróf a főherceg háta mögött bozontos
                        szemöldökét felhúzta, egyik szemével kacsintott, és alsó szája szélét
                        lebiggyesztette, mint egy valóságos Habsburg. A tisztek alig tudták magukat
                        visszatartani a kacagástól.</p>
					<p>Este a huszárok számára mulatságot rendeztek a Nagyerdőben. Megjelentek ott a
                        város főemberei, a patriarchális arcú, hosszú, fehér hajú és apostolszakállú
                        öreg Simonffy Sámuel főbíró, valamint a kövér, ferde szemű, mongol arcú kis
                        Reviczky Gábor polgármester vezetésével. István grófnak átvillant az agyán,
                        hogy ez a két ember huszonháromezer lélek és tizenhét négyzetmérföld, azaz
                        százhetvenezer hold jó alföldi magyar föld felett uralkodik, de azért nincs
                        szavuk a törvényhozásban, s a legutolsó mezítlábas, piszkos kurtanemes nem
                        tartja őket magával egyenrangúnak. Ennek már nem az osztrák császár, hanem a
                        magyar észjárás s az ázsiai magyar vér az oka.</p>
					<p>Aztán jöttek a kollégium vezetői és tanárai a papokkal és presbiterekkel. A
                        főherceg kezet fogott, és nem tudta, mit kezdjen velük. A püspököt, akinek
                        egyházi rangját nem ismerte, mert a reformátusok alkotmányában nem volt
                        járatos, megszólította:</p>
					<p>- Ön mióta lakik Debrecenben?</p>
					<p>A püspök kevélyen kidüllesztette a mellét, és ágyúdörgéshez hasonló mély
                        hangon válaszolt:</p>
					<p>- A tatárjárás óta.</p>
					<p>A főherceg félrehúzta a száját. Nem akarta elárulni, hogy neki eddig még
                        semmit sem jelentettek a tatárjárásról. Feltette magában, hogy ezért
                        alaposan megmossa a hadsegéd fejét. Folytatta tehát az audienciát:</p>
					<p>- Hol járt iskolában?</p>
					<p>- Skóciában - dördült el a válasz.</p>
					<p>- Mi a mestersége?</p>
					<p>- Püspök vagyok - felelte gőgösen a zsinóros dolmányban izzadó, körszakállas,
                        kövér, pirospozsgás pap.</p>
					<p>A főherceg még sohasem látott ilyen furcsa püspököt, és ezt egybevetve a
                        tatárjárással, hirtelen megállapította, hogy eszelős emberrel van dolga.
                        Gyengéden, de kissé félénken ránézett, és megveregette a püspök vállát.
                        Aztán a céhek mestereit, a kereskedőket és fuvarosokat tüntette ki
                        megszólításával.</p>
					<p>István gróf érdeklődéssel nézte a céhmestereket. Megint eszébe jutott Anglia.
                        Eszébe jutottak a gyárosok és kereskedők, hajótulajdonosok és fuvarozók,
                        akik a lordok másod- és harmadszülött fiaiból kerülnek ki, és a nemzet
                        legtekintélyesebb osztályát teszik. Eszébe jutott a hatalom és gazdagság,
                        amely e réven felemelte és elárasztotta a brit birodalmat. Rá-rápillantott
                        a főhercegre, és Angliára gondolt. Vajon ez a magas, vastag ajkú, vörhenyes
                        tábornok járt-e valaha Skóciában? Van-e ennek valami sejtelme Liverpoolról,
                        Manchesterről vagy Londonról? Látott-e ez egyáltalán gyárat, kikötőt vagy
                        vitorlás hajót? Azt hiszem, soha életében. Az a dörgő hangú, körszakállas
                        kis köpcös magyar pedig, négy vagy öt évig szívta levegőjét a világ
                        legfejlettebb országának. Az egyik azt sem tudja, mi a különbség London és
                        Debrecen között, s mégis úgy áll itt, mint az Isten helyettese a magyar
                        földön, s meghibbant eszű barbárnak tartja a másikat. Miféle világ ez?</p>
					<p>Felharsantak a kürtök, vége volt a parádénak, a divíziók hazaügettek, az
                        ünneplő nép szétoszlott, este pedig, a tisztikar díszvacsorát adott a
                        főherceg tiszteletére. A vacsorán magyar cigánybanda játszott, s az öreg
                        prímás még a cseh és német tiszteket is elragadta egzotikus melódiájú
                        kesergőivel és tüzes verbunkosaival. A főherceg arca kipirult a bortól, de
                        merev és fenséges szigorúsága nem engedett fel. Néhány perc múlva
                        kegyeskedett megkérdezni az ezredparancsnoktól:</p>
					<p>- Ki az a vénember, aki állva hegedül a zenekar élén?</p>
					<p>- Boka Károly magyar népzenész, fenséges uram - felelt ragyogó, diadalmas
                        arccal Simonyi óbester.</p>
					<p>A főherceg bólogatott:</p>
					<p>- Szép, szép. De mondja meg neki, hogy bécsi valcert szeretnék hallani.</p>
					<p>A cigányok valcert játszottak, és a főherceg lefittyedt ajka mosolyra
                        torzult:</p>
					<p>- Nahát. Azt akarom, hogy a polgárok is jól mulassanak.</p>
					<p>István gróf szíve vadul kalapált. Estei Ferdinánd főherceg boldoggá akarja
                        tenni a debrecenieket, és valcert húzat nekik. A magyarok pedig
                        torkukszakadtából vivátoznak. Odaszólt a mellette ülő Almássy
                        kapitánynak:</p>
					<p>- Felfordul a gyomrom.</p>
					<p>A segédtiszt ijedten nézett rá:</p>
					<p>- Beteg vagy, Stefferl?</p>
					<p>- Nem - rázta a fejét István gróf, és ujjával arrafelé bökött, ahol a városi
                        polgárok éljeneztek. - Nekem semmi bajom, de ez az egész ország beteg.</p>
					<p>A valcer ütemeire a sarkantyúk halkan megpendültek az asztal alatt. Német és
                        cseh tisztek ájuldoztak a lojalitástól és gyönyörűségtől, István gróf pedig
                        a segédtiszthez fordult:</p>
					<p>- Mikor leszel őrnagy?</p>
					<p>- Októberben. És te?</p>
					<p>- Soha.</p>
					<p>- Miért mondod ezt?</p>
					<p>- Mert ki akarok lépni a hadseregből.</p>
					<p>- Megbolondultál?</p>
					<p>- Éppen azért akarok kilépni, mert nem szeretnék megbolondulni. Pajtás, én
                        nem tudom ezt nézni.</p>
					<p>- Mit?</p>
					<p>- Azt a komédiát, amelyet a császár az én szegény magyar véreimmel
                        játszik.</p>
					<p>Almássy gróf aggódva figyelte barátja elborult arcát, amelyen az olajbarna
                        bőr idegesen rángatódzott.</p>
					<p>István gróf pedig csak maga elé nézett:</p>
					<p>- Pajtás, nem érzed a rothadás szagát?</p>
					<p>- Igyál, Stefferl, a pezsgőtől mindjárt jobb kedved lesz.</p>
					<p>István gróf oda sem hallgatott:</p>
					<p>- A mi hazánk olyan kicsiny, hogy kívülről alig látja meg valaki. A magyarok
                        nem is sejtik, hogy milyen gyengék, tudatlanok, sőt elvetemültek. Bécsi
                        valcer Debrecenben - nem undorodol? Hát ezen változtatni kell. Ez nem mehet
                        így tovább.</p>
					<p>Almássy gróf a vállát vonogatta.</p>
				</div>
				<div type="chapter">
					<head>17</head>
					<p>Másnap véget ért a vásár, a sokadalom lassanként elszéledt, csend és unalom
                        telepedett a roppant alföldi falura, melynek gőgös cívisei este nyolc órakor
                        mindennap eloltják olajmécseseiket, kifeküsznek az ámbitus zsúpfedeles
                        eresze alá, és báránybőr subájukon horkolnak hajnalhasadtáig. István gróf
                        kétségbeejtőnek találta ezt a nagy debreceni csendet. Ajánlották neki, hogy
                        menjen ki az égető nap alá, a végtelen pusztába, amely a várostól nyugatra
                        majdnem a Tiszáig terjed. Ez az ötlet megtetszett neki. Almássy gróffal,
                        Cserey Farkas őrnaggyal és a fiatal Rédeyvel már hajnalban kilovagoltak. Úgy
                        érezte, mintha valami egzotikus földön, Kisázsiában vagy Egyiptomban járna,
                        ahova keleti útja alkalmával nem jutott el. Hát most itt, a maga árva és
                        titokzatos kis hazájában megtalálta azt, amit akkor elmulasztott; ilyen
                        lehetett a magyarok őshazája, ahol Julián barát járt a 13. században, a
                        kaukázusi sivatagon túl, a nagy folyó mellett, amelyet baskírok és tatárok
                        Etilnek neveztek. Ezt a pusztaságot meg a rajta keresztül hömpölygő
                        ingoványos sekély folyót itt Hortobágynak hívják. Angol utazók könyvében
                        csodálatos mesék olvashatók róla; Bécsben úgy emlegetik, mint a
                        Góbi-sivatagot; azt hiszik, hogy ott még primitív őslakók nyargalásznak,
                        tatárok vagy hunok ivadékai, akik nyersen eszik a húst, nyíllal és kopjával
                        hadakoznak, és nomád életet élnek, mint a cigányok. Vadlovak száguldoznak a
                        napégette szikes földön, mint Amerika vagy Oroszország sztyeppéin; a
                        bennszülöttek megtámadják az idegen utazókat, nyársra húzzák, olykor pedig,
                        éhínség, szárazság vagy vízáradás idején meg is eszik. Így beszélnek a
                        Hortobágyról Bécsben - Pozsonyban vagy Pesten azonban sehogy sem; ott nem
                        ismerik.</p>
					<p>Most, hogy egyszerre eléje tárult a maga hajnali szépségében, elragadtatás és
                        egyben végtelen fájdalom járta át a szívét. Eszébe jutott az Alpok alatt
                        elterülő nagy fügefás, narancsligetes síkság, aztán Anglia, a maga
                        smaragdzöld pázsitjaival, kő- vagy sövénykerítéses majorságaival,
                        mesterségesen öntözött legelőivel és kaszálóival; eszébe jutottak a francia
                        gyümölcsös-, veteményes- és szőlőskertek, a kanálisok, a kanyargó folyók,
                        amelyek malmokat hajtanak, a reneszánsz és barokk kastélyok, régi fasorok,
                        gondozott utak, romantikus kőhidak, ligetek, parkok, száz és száz éves,
                        nemes, büszke műemlékek... az egész virágzó, duzzadt kultúra, az emberi
                        munka, ész és képzelet dús panorámája, amelyet Nyugaton látott... Itt,
                        Magyarország kellős közepén, eleinte nem tudott gyönyörködni az őstermészet
                        szűzi érintetlenségében, amelynek egyetlen attrakciója a napfölkelte. Arra
                        gondolt, hogy itt hiába kel föl a nap; nincs, aki életadó sugarait kenyérré
                        és áldássá munkálja.</p>
					<p>A lovak agyagos, szikes, kemény talajon ügettek. Sehol semmi nyoma útnak,
                        erdőnek, pataknak; itt, mint a tengeren vagy Afrika sivatagjain, csak a nap
                        állása, iránytű vagy a csillagok járása szerint lehet eligazodni. Nagy
                        szárazság volt már hetek óta; a föld megrepedezett, a tócsák gödreiből
                        dögletes bűz árad; a pázsit kiégett, a sás, káka, vízililiom elhervadt,
                        majdnem magától kigyúl. Sehol egyetlen élőlény, a madarak elköltöztek,
                        elhajtották a nyájakat, a puszta meghalt; meglepetésszerűen forgószél
                        támadt, és felkavarta a fehér, szikes port; szeme majdnem kisült ebben a
                        forró portengerben. Beduinoknak és tevéknek való, embertelen föld...</p>
					<p>- Ki ismeri az utat közületek? - kérdezte türelmetlenül.</p>
					<p>Cserey őrnagy hátramutatott a lovászok felé, akik a tiszteket követték.</p>
					<p>- Azok a fickók úgy ismerik a Hortobágyot, mint te a Grabent. Ne félj, nem
                        tévedünk el.</p>
					<p>István gróf pedig már nem is bánta volna, ha eltévednek. Fájt neki ez a darab
                        Ázsia Magyarország közepén, de ez a fájdalom nagy gyönyörűséggel kínozta a
                        szívét. Olyan érzése volt, mint néha, egy-egy új, furcsa és titkolnivaló
                        szerelem, esetleg csak erotikus szeretkezés alatt. Majdnem örült, hogy itt
                        minden olyan, amilyen. Ég, föld, nap - egyéb semmi. Mintha még emberfia
                        sohasem járt volna ezen a tájékon. Eszébe jutott Chateaubriand beduinja, aki
                        a Szahara-sivatagban baktat, és tökéletesen boldog. És csodálatosképpen
                        eszébe jutott Karolina, akinek oldalán azelőtt öt-hat esztendővel Bécsben a
                        Stefanskirche körül vagy a Graben zsúfolt embertömegei között, bálokon és
                        hangversenyeken, karusszelen vagy redoute-on sokszor érezte ezt a forró,
                        emésztő beduin-szerelmet. Akkor sokszor gondolt arra, hogy Karolinával jó
                        volna valami egzotikus expedícióra menni (az angolok sokszor elviszik
                        asszonyaikat India rejtelmes hegyei közé, ahol európai ember még nem járt),
                        jó volna kimenekülni abból az egész európai kultúrközösségből, amely úgy,
                        ahogy van, összes hagyományaival, törvényeivel és erkölcseivel, városaival,
                        szalonjaival, Lichnovszky-féle hercegasszonyaival, Windischgraetzeivel, az
                        ő szerelmük elé tilalomfát és tilalomfát és úton-útfélen ezer tilalomfát
                        állít. Most már ez a szerelem csak emlék. Karolinát már nem is tudja, hogy
                        mikor látta. Gabriella és Selina is csak emlék (vagy ez a két utóbbi nem is
                        volt valóság soha?), egész Bécs és Párizs és London is csak emlék - lehet,
                        hogy egész eddig való élete csak álom és képzelődés volt -, de Karolina, az
                        valóság volt, az egyetlen valóság, és Karolina most is valóság, ha el is
                        felejtette. Ugyan hol is lehet most Karolina?</p>
					<p>A nap már magasan járt, és a puszta még mindig végtelennek látszott.</p>
					<p>- Mi ez? Hát errefelé már nem laknak emberek? - kérdezte izgalommal.</p>
					<p>Almássy gróf, aki az elmúlt éjszakát átmulatta, ébredezni kezdett, és
                        bosszúsan dörmögött:</p>
					<p>- Lakik vagy két-háromszáz pusztai ember.</p>
					<p>- Ennyi az egész?</p>
					<p>- És vagy ötvenezer állat. Ló, szarvasmarha, disznó és birka.</p>
					<p>- De csárda is van ám a Hortobágyon! - vágott közbe gyermekes vigyorgással a
                        kis Rédey.</p>
					<p>- És egy óra múlva a pataknál leszünk. Ott aztán megnézheted a hortobágyi
                        ménest - biztatta Cserey.</p>
					<p>István grófnak felcsillant a szeme:</p>
					<p>- No, hát arra kíváncsi vagyok.</p>
					<p>Az őrnagy fitymálva vonogatta vállát:</p>
					<p>- Ha ménest akarsz látni, eredj Erdélybe.</p>
					<p>A társaság némán ügetett tovább. István gróf arca olyan borongóssá vált, hogy
                        barátainak is elvette kedvét a beszélgetéstől. Néma volt a puszta, csak a
                        pacsirták éneke zengett a levegőben, mint valami magasba röppenő kórus
                        hangversenye. Csodálatos, hogy ezek a finom torkú kis művészek milyen
                        boldogan keringőznek a puszta fölött, amelyen sem állat, sem növény nem
                        kíván élni. István gróf úgy érezte, mintha ez annak a belső csendnek volna a
                        szimfóniája, amelyet olyan hiába keresett Bécstől Konstantinápolyig,
                        Párizsig és Londonig, akkor is, amikor egyedül volt, és akkor is, amikor az
                        egymásra zsúfolt lelkek forró sűrűjében bujkált. Topográfiailag ugyan nem
                        tudott eligazodni, de mindegyik társánál jobban tudta, hogy ők e pillanatban
                        egy nagy és fájdalmas múlt fölött járnak, amelyen végigsöpört a tatár és
                        török hódítások, terméketlen és bús évszázadok kiszikkasztó forgószele.
                        Mielőtt Debrecenbe betette a lábát, szokása szerint könyvekből és tudós
                        emberek szájából mindent megtanult, amit tudnia kellett a földgolyónak arról
                        az aprócska pontjáról, amelyet magyar Alföldnek hívnak. Akárcsak a görög
                        mitológiát, az angol alkotmányt, az olasz művészet történetét vagy Dante és
                        Shakespeare költészetét keleti vagy nyugati utazásai előtt, úgy tanulta meg
                        Debrecen múltját is, mielőtt bevonult állomáshelyére. Megtudta, hogy e
                        kiégett vagy posványos puszta végtelen síkján valamikor virágzó magyar
                        falvak voltak. Debrecen is ezek egyike volt, csak nagyobb, mint a többi. Nem
                        védte várfal sem a nagyot, sem a kisebbeket. Félig nomád magyarok csak
                        ideiglenes szállást rögtönöztek egy-egy patak partján, vagy valami csalit,
                        berek oázisában. Néhány száz nádfedeles kunyhó összebújt egy helyen, s
                        azokban asszonynép és gyereksereg jó kis otthont talált az aprómarhával és
                        háziállatokkal. A férfinép azonban a városon kívül tanyázott, karámokban
                        vagy sátrak alatt, gulyája, ménese, kondája vagy juhnyája mellett. Ezek
                        szabad emberek voltak; fullasztotta őket a városi téglaház, untatta a városi
                        rend, s az egy igaz Istenen kívül nem ismertek urat maguk fölött, de valami
                        ősi erkölcsi érzék és büszke lelkiismeret nagyobb rendet tartott fenn
                        köztük, mint a legkeményebb földesúri kéz vagy a legfélénkebb jobbágyi
                        érzés. Valóságos kis köztársaság volt ez húsz négyzetmérföldnyi területen,
                        erős, komor, kevés beszédű, gőgös magyarokból, mint Cromwell kerek fejű,
                        bibliás puritánjainak köztársasága. És ezen a kis köztársaságon, amelyet a
                        középkorban nem tudtak vársáncos, bástyás, kőfalas, szűk utcás, fegyveres,
                        városias életre szoktatni, évszázadok folyamán átviharzott minden keleti és
                        barbár fergeteg. Átrohantak rajta a tatárok, s utánuk nem maradt más, csak
                        sátrak és karámok hamva, leperzselt fű, kiszáradt patak, és levegőben éneklő
                        pacsirta; megdúlta a török, és kiirtotta több mint a felét; fölégette a
                        falvakat, letarolta az erdőket, elhajtotta az állatokat, elriasztotta a vad
                        szárnyasokat, és nem hagyott mást ott, mint a pőrére vetkőztetett magyart az
                        Isten szabad ege alatt, amelynek kékjében a pacsirták röpködve énekeltek.
                        Végiggázolt rajta kuruc és labanc, bécsi katona és erdélyi martalóc, megint
                        romba dőlt minden, és egyenlővé tétetett a földdel. A magyarok és a
                        pacsirták azonban megmaradtak.</p>
					<p>Ezen a magyar tragédián töprengett István gróf, s egyszerre csak azt vette
                        észre, hogy a puszta kezd benépesedni. Itt-ott feltűnt egy-egy palánk, két
                        méter magas, cölöpökkel és gerendákkal jól megerősített deszkafal, tíz-húsz
                        öl hosszú, a középen, merőlegesen, félakkora kiágazással.</p>
					<p>- Ezt szélfogónak hívják - magyarázta Cserey őrnagy -, ide terelik a lovakat,
                        amikor a pusztán végigzúg a vihar; ha a szabadban lepi meg a ménest, néha
                        maga előtt hajtja a Tiszáig.</p>
					<p>Aztán cukorsüveg alakú, nádból összetákolt kunyhókat pillantottak meg,
                        amelyek afrikai néger törzsek házaihoz hasonlítottak. Ez a juhászok
                        szállása, benépesítve asszonynéppel és gyereksereggel, amely önfeledten
                        játszik a karámok körül. Itt néhány ezer évvel maradt el az élet - gondolta
                        István gróf, és észrevette, hogy még a cölöpépítmények is divatban vannak,
                        mert némely karámot vizesárok vesz körül, és hídon járnak be az
                        udvarára.</p>
					<p>- Ez már a hortobágyi puszta - mutatott maga elé Cserey őrnagy.</p>
					<p>A tájkép egészen megváltozott. Növényzet bújt ki a földből; mocsaras és nádas
                        pocsolyák csillogtak az égő nap tüzében, s feltűnt maga a Hortobágy folyó
                        is, amelyen kétkerekű malom őrölte a pásztornép gabonáját. Átlovagoltak a
                        folyó öreg hídján - kőből volt, mint valami római építmény; senki sem tudja,
                        hogy mikor és ki hordta oda a hozzá való követ, ki rakta föl kilenc boltíves
                        pillérét, de olyannak látszott, amelyen nem fog az idő.</p>
					<p>- Azt mondják, hogy a hozzá való meszet tejjel oltották meg, azért olyan
                        tartós.</p>
					<p>A híd mellett meglátták a csárdaépületet; István grófnak a balkáni
                        vendégfogadókat juttatta eszébe.</p>
					<p>A fiatal Rédey boldogan rikkantott:</p>
					<p>- No, de itt már iszunk.</p>
					<p>- Hol van a ménes? - tudakolta István gróf türelmetlenül, mert lovat
                        szeretett volna látni, ménest és csikóst, a maga igazi hazájában, nem pedig,
                        mint színpadi látványosságot Esterházy herceg vagy Festetich László gróf
                        ünnepélyein, amelyeken a császár, a főhercegasszonyok és az udvarhoz közel
                        álló arisztokrácia elé hortobágyi csikósokat vonultattak fel, mint valami
                        indiánokat vagy kozákokat, hogy egzotikus lovasmutatványokkal szórakoztassák
                        a bécsi Olümposz lakóit.</p>
					<p>- Majd arra is rákerül a sor - nyugtatta meg Almássy gróf, és bementek a
                        csárda ivójába, hogy reggelizzenek.</p>
					<p>A hatalmas ivószobában félhomály derengett. A két apró ablakon, amelynek
                        minden második tábláján zsíros papír vagy rongy helyettesítette az üveget,
                        alig szűrődött át valami a napsugarakból. Hűvös földszag csapta meg az
                        orrukat, mintha pincében járnának, s először egy óriási komondoron kellett
                        átlépniök, aztán vigyázva botorkáltak tovább, mert a vertföldes padmalyon
                        egy öreg tyúkanyó a csirkéit vezetgette. Gyalulatlan, hosszú faasztal
                        mellett ugyanolyan egyszerű padok sorakoztak jobbról és balról. A hosszú
                        asztal egyik végén egy bőrbekecses, roppant termetű nemesember ült; mogorván
                        maga elé bámult, s egyik kezében kesztyűjét s lovaglópálcáját, a másikkal
                        pedig borospoharát szorongatta. Az asztal végén öreg csikós könyökölt, és
                        szintén mélységes hallgatásba merülve nézte a borát.</p>
					<p>István gróf meghökkent. Miféle emberek ezek? A fiatal Rédey gróf pincér után
                        kiabált, mintha valami bécsi étteremben volna. Almássy gróf finnyásan
                        nézegetett körül, és aggodalmasan keresett valami aránylag tiszta és
                        biztonságos helyet, ahová letelepedjék. Utolsónak Cserey őrnagy lépett a
                        szobába. Megállt az ajtóban, összevonta sötétszőke, bozontos szemöldökét,
                        füttyentett egyet, és boldogan felkiáltott:</p>
					<p>- Hát te itt vagy, Miklós?</p>
					<p>Mélyen dörgő hang mordult fel az asztal végéről:</p>
					<p>- Adjon isten, Farkas.</p>
					<p>Az őrnagy és a fiatal nemes összeölelkeztek. István gróf csodálkozva nézte a
                        furcsa jelenetet. A nagy, testes vidéki gavallér első pillanatra
                        ellenszenvet ébresztett benne. Bosszantotta, hogy Cserey mint valami
                        egyenrangú urat mutatta be nekik.</p>
					<p>- Báró Wesselényi Miklós.</p>
					<p>Az új ismerősök szótlanul kezet fogtak, és letelepedtek a báró mellé. A
                        fiatal Rédey gróf kényeskedve pislogott az asztal végén ülő juhász felé. Egy
                        pillanatra feltette magában, hogy az öreg magyart elparancsolja onnan az
                        asztaltól, de aztán elképzelte, hogy ő most valamiféle mongol pusztán jár, s
                        ott a fennsíkon egy bennszülött hajcsárt vagy bandavezért nem illendő dolog
                        inzultálni. Ki tudja, nem valami kán vagy rádzsa rejtőzködik-e a kifordított
                        báránybőr subában?</p>
					<p>Ebben a pillanatban azonban a csikós felállt, és indult kifelé.</p>
					<p>- Hova megy, öreg? - kiáltotta utána a gróf.</p>
					<p>A vén pusztai ember megállt, lassan hátrafordult, és félvállról odabökte:</p>
					<p>- Arra, ni! - felelt, és állával az ajtó felé mutatott.</p>
					<p>- És ugyan miért? Hiszen még a borát sem itta ki - évődött vele a rózsás
                        arcú, szőke kis hadnagy.</p>
					<p>Az öreg rándított egyet a vállán:</p>
					<p>- Egyedül szeretek ülni az asztalomnál.</p>
					<p>A kis gróf elpirult.</p>
					<p>A vén csikós pedig nagy, súlyos léptekkel az ajtó felé ment, ahol egy kisebb
                        asztal volt a földbe cövekelve. Leült, és öklével megdöngette az asztal
                        lapját. Erre a lármára már megjelent a korcsmáros is, és szemével
                        odavillantott a csikós felé.</p>
					<p>- Ide a boromat! - parancsolta gőgösen a csikós, és István grófnak eszébe
                        jutott, hogy nem látott sem orosz herceget, sem angol főnemest soha, aki
                        olyan méltósággal adta volna ki a parancsait, mint ez a hortobágyi
                        csikós.</p>
					<p>Ezalatt Cserey őrnagy szinte apai gyengédséggel simogatta a fiatal Wesselényi
                        báró roppant vállát. Szinte látszott rajta, hogy tiszttársaihoz, a három
                        grófhoz csak bajtársi szívélyességet érez, de most igazi magyarral és
                        testvérrel van dolga. Az őrnagy, aki magyarul tudó világfi és arisztokrata
                        bajtársaival állandóan bizonyos tartózkodással érintkezett, most egyszerre
                        megváltozott, felmelegedett, és minden mozdulatával elárulta, hogy nemcsak
                        Wesselényit, hanem még az öreg csikóst is sokkal közelebb érzi magához, mint
                        a három grófot, akiknek ruhájából bécsi illatszer, szájából francia s angol
                        kultúra, és szeméből egy felsőbbrendű világ idegensége áradt. Nem állhatta
                        meg, hogy el ne dicsekedjék tiszttársainak:</p>
					<p>- Ha lovat, ménest és lóidomítást akartok látni, menjetek Zsibóra,
                        Wesselényihez.</p>
					<p>A roppant mellkasból valami ziháló, hörgő, mély hang mordult fel erre,
                        önfeledten, magyarul:</p>
					<p>- Ami jó van a ménesemben, az a boldogult édesapám érdeme.</p>
					<p>Ezt a néhány magyar szót Széchenyi is megértette.</p>
					<p>István gróf elkapta a fejét. Wesselényi hangja, amikor azt mondta,
                        “édesapám”, olyan lágyan és érzelmesen rezgett, hogy őt is meghatotta. Ő is
                        mindig ellágyult, ha az apjáról volt szó. Hirtelen felmelegedett a fiatal
                        báróval szemben, és ami nála teljesen szokatlan volt, egyszerre tegezve
                        szólította meg:</p>
					<p>- Sokat hallottam a lovaidról. Mióta foglalkoztok a tenyésztéssel?</p>
					<p>- Nagyapám nagyapja kezdte ezerhatszázhatvanhat táján.</p>
					<p>István gróf szemöldöke felszaladt, majdnem a haja tövéig:</p>
					<p>- Mit mondasz? Ezerhatszázhatvan? Ez már aztán beszéd. Nem tévedsz az
                        évszázadban?</p>
					<p>A báró mosolyogva rázta a fejét. István gróf felugrott, és melléje ült:</p>
					<p>- És milyen fajta?</p>
					<p>- Eleinte török és arab kancákkal kísérleteztünk.</p>
					<p>- Nem jó.</p>
					<p>- Igazad van. Nagyapám már nápolyi méneket vásárolt.</p>
					<p>- Rossz.</p>
					<p>- Nem egészen rossz, ámbár a spanyol még jobb. Édesapám spanyol ménekkel
                        nemesített, de később megint az eredeti arabs vérrel kísérletezett.</p>
					<p>István gróf ezt sem helyeselte. Ő az angol-arab keresztezés mellett tört
                        pálcát.</p>
					<p>- Kíváncsi vagyok a ménesedre. Eddig még nem láttam olyant Magyarországon,
                        amelyet igazán jól tenyésztettek volna. A magyarországi ménesek egyáltalán
                        nem tetszenek nekem. Láttam báró Orczy László birtokán Tarnaörsön a
                        vadászatra és katonai használatra való fiatal csikókat, láttam a fegyverneki
                        ménest, láttam Örményben az öregebbik Hunyady József félvér angol lovait,
                        megnéztem a gróf Viczay-féle magyarfajta-tenyészetet, Festetich gróf arab
                        csikait, a tatai ménest, Brudern báró és Károlyi Lajos jól futó
                        versenyparipáit, de igazán jó tenyésztést csak Angliában láttam. A legtöbb
                        ménesben minden ragyogó - istálló, lovarda, személyzet, módszer és kezelés,
                        csak éppen a lovak gyatrák.</p>
					<p>Wesselényi Miklós a vállát vonogatta:</p>
					<p>- Nagyon örülnék, ha az én ménesem megnyerné a tetszésedet.</p>
					<p>István gróf úgy érezte, mintha ebben az udvarias kijelentésben egy cseppnyi
                        gúny rejlett volna. Annak az embernek a fölényessége és iróniája, aki a
                        lótenyésztés terén nem öt-hat év, hanem csaknem két évszázad tapasztalataira
                        támaszkodik.</p>
					<p>A fiatal Rédey gróf ezalatt szüntelenül a csárdásné, a menyecskék és a
                        pusztai szép lányok után kérdezősködött. Nagyon szeretett volna bennszülött,
                        egzotikus szépségekkel megismerkedni. A kocsmáros azonban egyszerűen
                        megrémült, amikor a rózsás arcú, vigyorgó kis hadnagy a maga nagyvilági
                        frivolitásával a dolgot szóba hozta. A kis grófot most már a második kudarc
                        érte, és sejtelme sem volt, hogy milyen módon hangolja kedvezőbbre idősebb
                        bajtársai véleményét. Emiatt egészen elszomorodott; unatkozni kezdett.
                        Szerencséjére megpillantotta, hogy Wesselényi Miklós bőrkabátjának zsebéből
                        néhány kisalakú, de vaskos bőrkötésű könyv kandikál ki. Egyszerre
                        felvidult.</p>
					<p>- Hihihi, hát te mivel tömted ki a zsebeidet? - fordult a báró felé.</p>
					<p>Wesselényi komoran végignézett a kötekedőn.</p>
					<p>- Nem gyereknek való dolgok ezek - válaszolt atyáskodó mosollyal, de ez a
                        mosoly felért egy tettleges inzultus gorombaságával.</p>
					<p>A kis gróf hirtelen megszeppent:</p>
					<p>- Nono, nekem ötezer kötetből álló könyvtáram van.</p>
					<p>- És ebből egyet már majdnem el is olvastál - tette hozzá Cserey őrnagy, de
                        egyúttal apai melegséggel magához is ölelte. - Egyébként mind az ötezret
                        megveheted, Miklós, mázsánként húsz forintjával.</p>
					<p>István gróf komolyra fordította a dolgot:</p>
					<p>- Mit olvasol, Miklós?</p>
					<p>Wesselényi válasz helyett kezébe adta a tömzsi kis köteteket. Kleist,
                        Horatius, Berzsenyi... István gróf sem a latin, sem a magyar szöveget nem
                        értette. Érezte, hogy elpirul. Nem érti azt a két nyelvet, amelyet minden
                        magyar nemes szinte már a bölcsőben megtanul. Wesselényi Miklós báró előtt
                        ezt nem merte bevallani. Zavarba jött, és nem tudott mit szólni. Szerencsére
                        Wesselényi fölemelkedett, és elbúcsúzott a társaságtól.</p>
					<p>- Hova sietsz, Miklós? - kérdezte Cserey őrnagy csalódottan.</p>
					<p>- Öreg barátommal van egy kis számadásom - mutatott a báró a vén csikós felé,
                        s súlyos lépéseivel kidobogott a csárda ivójából.</p>
					<p>Cserey őrnagy kikísérte. A három gróf egyedül maradt.</p>
					<p>- Miféle ember ez? Miféle ember ez? - kérdezgette magától István gróf, aki
                        nem tudta a báró egyéniségének nyomasztó súlya alól magát kiszabadítani.</p>
					<p>Almássy gróf nem vette észre azt a megrendülést, amely István gróf lelkét
                        fenekestől felkavarta. Ő a “miféle ember ez” kérdést egyszerűen kíváncsi,
                        sőt kissé felülről jött, gyanakodó tudakolózásnak értette, és a maga minden
                        rosszakaratot nélkülöző, de léha és cinikus hangján meg is felelt rá.</p>
					<p>- Erdélyi ember. Nagyra van vele, hogy egyik őse Magyarország nádora volt.
                        Voltál már Erdélyben?</p>
					<p>- Nem!</p>
					<p>- Nem árt, ha megnézed. Érdekes kis ország. Olyan, mint Franciaországban a
                        Gascogne. Mulatságos emberek vannak ott, duhaj és nagyzoló legények, kissé
                        korlátoltak, dühös protestánsok, és különb magyaroknak tartják magukat a
                        magyaroknál. Nem szeretem őket!</p>
					<p>- Gazdagok?</p>
					<p>- Erdélyi fogalmakhoz mérten. Azt hiszem, te a leggazdagabbat is kifizetheted
                        a mellényzsebedből. Tiszta, keveretlen főnemesi vér alig van köztük. Az
                        erdélyi mágnás összevissza házasodik bocskoros nemesekkel, de amint
                        kancellárrá vagy főudvarmesterré neveznek ki egy-egy Bethlent, Keményt,
                        Telekit, Bánffyt vagy Hallert, az aztán már nagyon szégyelli a szegény
                        rokonságot.</p>
					<p>- Parlagi és műveletlen nép?</p>
					<p>- Többnyire. Van ugyan közöttük néhány família, amely a külföldet járta -
                        protestáns német egyetemeket -, például a Telekiek fene művelt embereknek
                        tartják magukat. De a lóhoz értenek, annyi kétségtelen. Ez a Wesselényi is
                        remek egy figura.</p>
					<p>- Hol lakik?</p>
					<p>- Zsibón.</p>
					<p>- Hol van az?</p>
					<p>- Közel a határhoz a Szamos völgyében, egy hegyoldalban, amely nevét II.
                        Rákóczi Ferenctől kapta. Meg kell adni, gyönyörű tájék.</p>
				</div>
				<div type="chapter">
					<head>18</head>
					<p>István gróf képzeletét napokon keresztül csak az erdélyi báró alakja
                        foglalkoztatta. Tizenhét esztendős kora óta sok mindenfelé járt, sok
                        mindenféle embert látott, de ilyet még soha. Szüntelenül maga előtt látta a
                        magas termetű, oroszlánhangú, nehézkes járású, rettenetes magyart; széles
                        válla, szinte ijesztően domború mellkasa, rövid, tömör és izmoktól dagadó
                        nyaka, hátraszegett feje, rengeteg karja olyan volt, aminőket csak
                        Olaszországban a dór korszakból való görög szobrokon látott. Vastag volt ez
                        az ember, fiatal kora ellenére, szélesebb, mint kellene, de látszott rajta,
                        hogy semmi háj sincs rajta, csak a félelmetesen duzzadó izomkötegek
                        vastagítják, mint a gladiátorokat. Boltozatos homloka is az antik
                        istenekéhez volt hasonló. Figyelő tigrisszemével, ziháló lélegzetével, vörös
                        arcszínével, hullámosra sütött gesztenyeszín hajával, mint egy darab
                        gránitból faragott titán, nem volt éppen főúri szalonokba való finom
                        arszlánfigura, inkább falusi dandynek vagy duhaj kurtanemesnek látszott,
                        csak mozdulataiban megnyilatkozó méltóságos nyugalma és hallgatag büszkesége
                        árulta el rajta az arisztokratát.</p>
					<p>István gróf nagyon sajnálta, hogy olyan rövid időre szólt a találkozásuk. A
                        báró már aznap elhagyta Debrecent, és Cserey őrnagy majdnem megsiratta őt a
                        búcsúzáskor. Ezek az erdélyiek, úgy látszik, jobban szeretik egymást, mint
                        ahogy szeretni tudják mágnástársaikat a Bécsben élő dunántúli grófok. István
                        gróf majd minden estéjét Cserey őrnaggyal a Bika szállóban levő lakásán
                        töltötte. Az őrnagy kifogyhatatlan volt Wesselényi magasztalásában.</p>
					<p>- Hány éves a báró? - kérdezte kíváncsian István, s amikor megtudta, hogy
                        nála öt esztendővel fiatalabb, de Erdély közéletében már vezérszerepet
                        játszik, kissé megirigyelte.</p>
					<p>- És amellett, azt hiszem, a bécsi császár összes tartományaiban nincsen
                        hozzá fogható lovas és céllövő - dicsekedett szinte apai büszkeséggel az
                        őrnagy.</p>
					<p>- Nono - mosolygott István gróf -, ti, erdélyiek, úgy látom, túlságosan
                        nagyra tartjátok egymást.</p>
					<p>Az őrnagy tovább lelkendezett:</p>
					<p>- Jóformán előbb tanult meg lovagolni, mint járni.</p>
					<p>- Talán már a bölcsőben is vadlovakat szelídített? - tréfálkozott István
                        gróf.</p>
					<p>- A bölcsőben még nem, de hatesztendős korában már igen. Kedves Stefferl, ha
                        majd jobban megismered az erdélyi magyart, te is elismered, hogy vannak még
                        mesebeli óriások, mitológiai alakok, kentaurok és csodálatos lények, Orlando
                        Furiosók, Lancelot lovagok, sárkányölő Siegfriedek, vagy amit akarsz. Nem
                        hiszed? Ha egyszer eljössz velem Zsibóra, magad is megösmered ezeket a
                        furcsa hősöket.</p>
					<p>- Beszélj Wesselényiről.</p>
					<p>- Hát igen. Hatesztendős tömzsi kis kölyök volt, amikor apjával - azt is
                        Miklósnak hívták - az udvaron sétált. Éppen egy megveszekedett, zabolátlan
                        csődört hoztak az udvarra az öreg báró elé. A remek állatot, amelyen még
                        alig ült ember, a gyerek szájtátva bámulta. Bámulta, de ösztönszerűleg
                        vissza is húzódott, s bevallotta, hogy bizony ő fél. Ez kellett csak az öreg
                        Miklósnak! Egy Wesselényi, aki fél! Elborult az agya, jobb karjával
                        megragadta a kisfiú ködmönét, nyakánál fogva felemelte, és a ló hátára
                        dobta. Anyja, Cserey Ilona néném a kastély tornácáról látta a vad jelenetet.
                        Felugrott, hogy gyermekét kitépje az apa kezéből, de a ló az alatt már bősz
                        irammal vágtatott árkon-bokron keresztül, ki a szabadba, az úttalan mezőre.
                        Ilona - szeretném, ha megismernéd, Stefferl, nem azért mondom, mert a
                        nagynéném, de testben és lélekben az ég angyalaihoz hasonlatos asszony -
                        sikoltozva rohant vissza a kastélyba, szobájában levetette magát a
                        kerevetre, és fejét a párnák közé dugta, hogy zokogását, elfojtsa, és erőt
                        gyűjtsön arra, ha hírül hozzák a katasztrófát. Órák teltek el így, a
                        megvadult állat beszáguldozta a határt, a kis kölyök úgy ült a hátán, mintha
                        hozzá volna nőve, s addig hajszolta, míg félholtra kínozva, remegő lábakkal,
                        habtól elborítva, megjuhászodva vissza nem hozta a kastély udvarára.
                        Elhiszed, Stefferl?</p>
					<p>István gróf, mialatt az őrnagy beszélt, maga is szinte reszketett a
                        félelemtől és felháborodástól.</p>
					<p>- Miféle apa, miféle szörnyeteg volt a te öreg Wesselényid? - csattant fel
                        dühösen, mert Andorkára, Pál és Karolina fiára gondolt, aki most körülbelül
                        éppen annyi idős, mint volt a kis Miklós, amikor ezt a szörnyű, kegyetlen
                        próbát kiállotta. - Nem szeretem az ilyen vadállatokat.</p>
					<p>Cserey őrnagy szomorúan vonta össze szőke, kuszált szemöldökét.</p>
					<p>- Ha ismerted volna az öreget, nem vadállatokhoz, hanem spártai hősökhöz
                        hasonlítanád.</p>
					<p>István gróf most már az apára is kíváncsi volt, és egész este a
                        Wesselényiekről beszélgettek. Még az előttük álló finom champagne-i borokról
                        is megfeledkeztek, amelyeket István gróf, fényűző szokása szerint, mindenüvé
                        magával hordott. Amit az öreg báróról hallott, az egy középkori barbár várúr
                        s egy gyengédlelkű keresztes lovag arcképét rajzolta a képzelete elé. Az
                        öreg Wesselényi Miklós is a hadseregben szolgált, és II. József császár
                        alatt felvitte a kapitányságig. Olyan katona, olyan ember és olyan magyar
                        volt, hogy híre szétterjedt az egész Monarchiában. A császár is legendákat
                        hallott róla, s amikor Erdélyben járt, Wesselényi édesanyja után
                        tudakozódott. Meglátogatta, és levelet kért tőle, hogy azt elviszi a fiúnak
                        Galíciába. Ki tudja, milyen karriert csinált volna, ha éppen úgy hozzá tud
                        simulni a császárhoz, mint amennyire a császár elhalmozta őt kegyeivel. De
                        ő semmiféle emberi, császári és isteni hatalomhoz nem tudott
                        hozzászelídülni. Feleséget is úgy szerzett magának, mint egy középkori
                        rablólovag. Elragadta és megszöktette a nagyszebeni apácakolostor egyik
                        növendékét, s elvitte magával Galíciába a garnizonba. A mézeshetek alatt
                        jelent meg a császári parancs, hogy a tiszteknek Galíciában nem szabad
                        maguknál tartani a feleségüket. És Wesselényi, aki fizetését állandóan egy
                        ágrólszakadt tiszttársának adta, legényeinek pedig a maga költségén
                        varratott finom egyenruhát és zsoldjukat a sajátjából megkétszerezte, ez a
                        lángeszű katona, ez a marcona hős, ez a duhaj, tivornyás és zabolátlan
                        barbár nem tudott a felesége nélkül élni, s kedvéért faképnél hagyta a
                        katonaságot. Igaz, hogy ezenkívül volt rá más oka is. Egyszer, amikor
                        szabadságra hazament, és látta, hogy II. József, elcsapván az alkotmányos
                        főispánokat, adminisztrátorokkal kormányozza Erdélyt, meggondolatlan dühében
                        csúnyán megcsúfolta a császár emberét. Fejébe vette, és az adminisztrátorral
                        rizsporoztatta s fodoríttatta fürtökbe a haját, mert a szerencsétlen
                        császári beamter gyermekkorában a becsületes fodrászmesterséget tanulta
                        ki.</p>
					<p>Hát ilyen ember volt öreg Wesselényi Miklós, aki lemondván rangjáról, otthon
                        a zsibói kastélyban, mint veszett oroszlán dúlt-fúlt, és napokig tartó
                        vadászatokban, hajmeresztő orgiákban és vérfagyasztó lovas bravúrokban
                        tombolta ki magát. Felesége, vendégei, háznépe állandóan halálfélelmekben
                        remegtek a gladiátori erkölcsök árnyékában, de maga a gladiátor naplemente
                        után órákig hegedült és fuvolázgatott - mind a két hangszernek nagy művésze
                        volt -, vagy Horatiust és Voltaire-t olvasgatta. Fuvola, hegedű, Horatius és
                        Voltaire azonban nem gátolta abban, hogy egy nap, valami lóvásárlás miatt
                        feldühödve, középkori módra, formális hadüzenet után, fegyveres sereggel,
                        ágyúkkal és ostromgépekkel hadat indítson az aulikus Haller gróf gorbói vára
                        ellen. A várat bevette, a védőket foglyul ejtette, s aztán a vitéz
                        ellenállás felett meghatódva, keblére ölelte a várkapitányt, és kész volt
                        minden kárt bőkezűen megtéríteni. Közben a Szamos völgyében, közel
                        Magyarország határához, Erdély álmatag, öreg hegyormai között, a zsibói
                        kastély széles homlokzata, csillogó kupolája és csipkézett bástyaormai körül
                        feltámadt a lovagi középkor minden színes és vad romantikája. Szilaj lovak
                        patkói verték fel a csendet, vadászkürtök harsogtak a szomszédos erdőkben,
                        az udvaron felfegyverzett cselédek gyakorlatoztak, mintha a török vagy a
                        német vagy az egész világ ellen mozgósítanának. A rozsdás családi ágyúkat
                        felhúzták az oromzatokra, és a felvonóhidak mellett jobbra-balra mozsarak
                        álltak őrt.</p>
					<p>Különc angolok, világjáró francia főurak azért keresték fel Erdélyt, hogy
                        megnézzék a Wesselényi-ménest, és megbámulják a gazda lovasművészetét. A
                        báró pedig alaposan megtréfálta őket. Olyan vad kocsikázásokat rendezett
                        számukra árkon-bokron, patakok medrén, dombokon, csalitokon, vízmosásokon
                        át a Szamos mély partjai felé, hogy a legflegmatikusabb lordnak is
                        megállott a szíve dobogása. Este pedig Horatiusról és Shakespeare-ről
                        vitatkozott velük, vagy kamarazenét játszott, ha netalán azok értettek a
                        muzsikáláshoz.</p>
					<p>Nem sokáig tartottak ezek a vidám napok. A császár is megtudta a gorbói
                        hadjáratot, s végre is nem tűrhette ezt a barbár anakronizmust. A Monarchia
                        legjobb lovas kapitányát, akinek egykor maga vitt levelet az édesanyjától,
                        bezáratta a kufsteini várba. Nyolc esztendőt töltött a börtönben, s mikor
                        kiszabadult, sírva borult legkedvesebb lova, az arab Philosoph nyakába -
                        íme, mindjárt megismert engem, mint Odüsszeuszt az ő hű kutyája -, s mielőtt
                        feleségét s fiát megcsókolta volna, vágtában körülnyargalta a zsibói
                        határt.</p>
					<p>Ilyen ember volt az öreg Wesselényi Miklós, és István gróf elképedve kérdezte
                        magától, hogy Úristen, milyen lehet a fia egy ilyen embernek, aki annak
                        idején éppúgy lehetett volna kocsihajtó a római Circus Maximusban, mint
                        hadvezér, akit a légiók Caesar Augustussá választanak, és lehetett volna
                        Bayard-lovag vagy Götz von Berlichingen - s egy olyan anyának, aki
                        egyesítette magában az antik Pénelopé s a Racine-hősnők minden gyengéd és
                        szomorú báját. István gróf sejtette, hogy nyilván mind a két szülőtől
                        örökölte azt, ami bennök emberfeletti.</p>
					<p>Éjfél felé járt az idő, amikor felizgatva, kigyúlt fantáziával, kielégülésre
                        szomjúhozva nekiestek a rajnai boroknak, és vad ivásba fogtak. Cserey őrnagy
                        hosszú, szőke szempillái minduntalan majd leragadtak a lovaglás, lelkendezés
                        és italozás nehéz mámorától, István gróf pedig percről percre élénkebb és
                        izgatottabb lett. A Wesselényiekkel egy új világ tárult elébe, amelyről
                        eddig sejtelme sem volt. Miféle föld ez? Miféle emberek laknak ezen a
                        földön? Miféle titokzatos anyag, iszapos sárarany, micsoda gyémántmező, szűz
                        és fölfedezetlen kincsesbánya? - nem, ez a nemzet nem öreg, ez a nép nem
                        halt meg, ebből a földből óriások nőnek ki, fiatalok és halhatatlanok, ennél
                        szebb ég, föld, ember és állat nincs a kerek világon sehol. Ezen a földön
                        vannak még csodák, itt egy tiszta lelkű ember, ha lemond az udvar sorvasztó
                        légköréről, címekről, rangokról, bécsi szalonok buja atmoszférájáról,
                        csodákat teremthet, összeterelheti ezt az egész magyar nyájat, és tehet
                        vele, amit kénye-kedve, esze-szíve diktál.</p>
					<p>Wesselényi Miklós... - ezt a nevet olyan szerelmesen mondogatta magában, mint
                        egykor Karolina vagy Gabriella vagy Selina nevét. Nem tudott egy pillanatra
                        sem kiszabadulni az igézete alól. Szinte szégyellte magát, és
                        mentegetődzött:</p>
					<p>- Pajtás, én tökrészeg vagyok.</p>
					<p>Cserey, aki közben elbóbiskolt, szép kék szemét kinyitotta és István gróf
                        arcába nézett:</p>
					<p>- Inkább azt hiszem, most kezdesz kijózanodni.</p>
					<p>- Miből?</p>
					<p>- A bécsi részegségből. Te István! Ha te akarnád...</p>
					<p>- Mit?</p>
					<p>- Ha te megengednéd...</p>
					<p>- Mit engedjek meg?</p>
					<p>- Ha te Wesselényi Miklóst a szívedbe fogadnád, ha te ráhallgatnál, ha te
                        magad mellé vennéd... tudod, hogy ki az a Wesselényi Miklós?</p>
					<p>- Még csak kevéssé ismerem.</p>
					<p>- Na látod, még csak kevéssé ismered. De meg kell ismerned egészen, mert
                        Wesselényi Miklós... az én Miklós öcsém... öreg Wesselényi és Cserey Ilona
                        fia... hát ez a Wesselényi Miklós önmagában is az egész magyar nemzet...</p>
					<p>A szálló ivójából cigányzene és duhaj mulatozás lármája hangzott át. Cserey
                        őrnagy asszonyos, szelíd szeme fölcsillant:</p>
					<p>- Nem volna kedved mulatni, Stefferl?</p>
					<p>- Szívesen, pajtás, igyunk a te Wesselényid egészségére.</p>
					<p>Átmentek a szálló ivójába, ahol Simonyi ezredes és néhány tiszt veszett
                        ujjongással húzatta magának az öreg Boka cigányprímással. István gróf, aki
                        eddig szolgálaton kívül csak kénytelen-kelletlen állt szóba az ezredessel,
                        most egyszerre megmagyarázhatatlan örömet érzett, amikor megpillantotta. Az
                        sem bántotta, hogy az ezredes széles öleléssel vonta a keblére, és részeg
                        elérzékenyedésében arcára jobbról-balról borgőzös csókot cuppantott. Szíve
                        tele volt Wesselényivel, a magyar virtussal, a groteszk hősiesség
                        csodálatával, és most Simonyi bárót is valami bizarr magyar mitológiai
                        alaknak látta. Tetszett neki a falusi kocsma hangulata, az üvöltöző
                        társaság, a dorbézolás féktelensége, a cigánybanda furcsa csoportképe, maga
                        is vágyott valami férfias, duhaj kicsapongásra, és boldogan telepedett a
                        tivornyázók közé. Az ezredes Bihari-nótákat parancsolt. István emlékezett
                        arra, hogy a bécsi kongresszus alatt a leghíresebb cigányt maga is hallotta,
                        s akkor azt írta naplójába, hogy Bihari őse bizonyára karmester volt Attila
                        udvari zenekarában. A debreceni cigány szívesen húzta a Bihari-nótákat.
                        István szívdobogva hallgatta azt a különös, izgató és szinte testi kéjt
                        okozó ritmust, amely a hegedűk és sípok, a cimbalom és nagybőgő
                        összhangzásában lüktetett. Valami büszke, férfias, harcos és daliás duhajság
                        volt azokban a kétnegyedes taktusokban, a sírva vigadó vérmérséklet
                        kicsapongó és bizarr szertelenségében... István gróf egyszerre látott kuruc
                        tábortüzeket, főúri menyegzőket, udvari bálokat, ahol rokokó díszmagyarba
                        öltözött, hajporos, copfos, sárga csizmás, sarkantyús, fiatal leventék
                        táncoltak, valamint falusi kocsmákat, amelyekben bujdosó katonák,
                        szegénylegények és parasztmenyecskék sáros csizmája döngette a földet.
                        Látott lovasrohamokat és díszfelvonulásokat, látta Rákóczit, a börtönben
                        szenvedő emigránsokat, a mohácsi csatát, a pogány magyarokat, a
                        forradalmakat és Attila udvarát... a magyar tisztek kurjongtak, Simonyi
                        óbester odaperdült a cigánybanda elé, és csuromvizesen, elkékült arccal,
                        lihegve és csizmáját verdesve egyedül táncolt ez a Mária Terézia-rendes,
                        arannyal elborított ruhájú részeg magyar szatír. István gróf is érezte, hogy
                        a bor, pezsgő és pálinka elvette az eszét. Maga is szeretett volna táncra
                        kerekedni, nagy, felségsértő, istenkáromló szavakat kurjongatni; halántékán
                        a vér egy ütemben lüktetett a verbunkos kétnegyedes taktusával, sírni és
                        nevetni tudott volna örömében és elkeseredésében - ez a részegség egészen
                        más volt, mint életének bármelyik alkoholos és érzéki mámorossága. Most úgy
                        érezte, mintha valami isteni csoda folytán Wesselényi Miklóssá változott
                        volna, és Erdélyt, Debrecent, a Hortobágyot, az Alföldet, a Dunát, széles
                        Magyarországot magában hordozná, és a szíve könnyekbe olvadva patakzanék...
                        Ivott és ivott, és egyszerre minden ok nélkül elkezdett nevetni. Aztán
                        eszébe jutott, hogy Clam-Martinitz gróf, a szegletes arcú, sápadt, kopaszodó
                        őrnagy, aki mindig úgy jár-kél, mintha aktákat hordozna a hóna alatt,
                        eljegyezte a kis durcás Selt... és ő soha életében nem fog megházasodni, de
                        nincs is ideje ilyen érzelgős semmiségekre, mert őrá a császár s egy kis
                        beteg ország vár... magyarok, jobbágyok... az öreg Ferenc gróf, az
                        édesapja... te főúr vagy, kedves barátom, a ház reménye, gróf Széchenyi
                        István... de Karolina milyen ijedten nézett rá ott az apja betegszobájában,
                        milyen tágra meredt, ibolyaszínű szemmel... ó, a Karolina szeme!...</p>
					<p>Az öreg Boka cigány talán megérezte, hogy itt egy huszár kapitány szívében
                        borzasztó viharok dúlnak, vagy csak meglátta a vonagló arc alatt szenvedő
                        fiatal lelket... ki ez a kapitány? Széchenyi István gróf? Még sohasem
                        látta... macskaügyes lépésekkel odaóvakodott, és a fülébe húzott valami
                        ismeretlen, sejtelmes, érzéki melódiát.</p>
					<p>- Micsoda dallam ez? - kérdezte István gróf hangosan.</p>
					<p>Az ezredes torkaszakadtából énekelni kezdett, és szeméből ezalatt
                        szakadatlanul csorogtak a könnyek.</p>
					<p>Csak olyan már a világ,</p>
					<p> Kinek szoros, kinek tág;</p>
					<p> Lám, énnekem a világ</p>
					<p> Se nem szoros, se nem tág.</p>
					<p>István gróf keserűen elmosolyodott.</p>
					<p>Milyen együgyű kis dalocska!... Micsoda betyár vagy vándorpoéta, öreg paraszt
                        vagy két kapitulációs katona jöhetett rá erre a bölcsességre?... Ki lehetett
                        az a boldog ember, aki úgy érezte, hogy neki a világ sem nem szoros, sem nem
                        tág... aki már megbékült a világgal, elhelyezkedett benne, s látta, hogy
                        szépen belefér a világi rendbe, amelyet éppenséggel mintha a testére szabtak
                        volna... vagy talán a testét csonkították, nyújtották, faragták hozzá az
                        örök rend koporsójához? Micsoda belső csend telepedett annak a lelkére, aki
                        olyan mély rezignációval fér meg a bőrében... hej, Széchenyi Stefferl, neked
                        pedig rettenetes szoros ez a magyar világ, te megfulladsz benne, hacsak szét
                        nem feszíted a magyar koporsót...</p>
					<p>István gróf azon kapta magát, hogy ő is oly magyaros részegséggel sír, mint a
                        paraszt Simonyi óbester, a faragatlan hős, az otromba lovas félisten... mint
                        ahogy sírt, üvöltött és bőgött az a másik esetlen vén fickó, Konsztantyin
                        Pavlovics nagyherceg, az orosz trónörökös a balalajka együgyű zenéjén... hát
                        van mégis valami, ami herceggel és paraszttal, gróf Széchenyi Istvánnal és
                        Boka Károly cigányprímással közös, van egy titokzatos faji vagy nemzeti
                        érzés, amely még a szerelemnél is édesebb és több?</p>
					<p>Most úgy érezte, hogy jól van minden úgy, ahogy van, minden rendbe jön
                        szépen, eljön az idő, amikor nem lesz a világ se nem szoros, se nem tág...
                        jól van... az élet olyan édes és szép, a szerelem olyan nagy áldás, mindegy,
                        akármilyen nagy áron is, de meg kell venni a boldogságot, mert olyan jó
                        élni... Nincs jelen, nincs múlt, csak jövendő van, gyönyörű jövendő - és
                        azért érdemes élni, hogy halála óráján az ember... hogy halálom óráján
                        elmondhassam: íme, itt van egy fiatalember, aki általam szerencsésebb lett,
                        semmint nélkülem lett volna. És odahajolt Almássy gróf segédtiszt füléhez,
                        és belesúgta:</p>
					<p>- Nem látod, ott van a “fiatalember”, aki általam szerencsésebb lett...</p>
					<p>Aztán elhallgatott. Ráborult a karjára, és sírt. Andorkára gondolt, Pál és
                        Karolina fiára, aki most nyolcéves. Apátiban játszik, és olyan ember
                        szeretne lenni, mint Stifa bácsi. Hát már Andorka kedvéért is ki kell tenni
                        magáért Stifa bácsinak, aki meg olyan szeretne lenni, mint Wesselényi
                        Miklós...</p>
					<p>- Tudod, pajtás - dadogta Cserey őrnagynak, aki teljesen elázva, üveges
                        szemekkel bámult maga elé, és zsebkendőjével a szája szélén kicsorduló
                        nyálát törölgette -, tudod, pajtás, Andorkát nem szabad becsapni...
                        Andorka... Andorka...</p>
					<p>- Ki az?</p>
					<p>- Ki az? Hát az a fiatalember!</p>
					<p>És görcsösen kacagott, majd együtt énekelt Simonyi ezredessel:</p>
					<p>Csak olyan már a világ.</p>
					<p> Kinek szoros...</p>
					<p>Ennél a szónál szeme a bal keze kisujjára tévedt, amelyen Karolina kis
                        emlékgyűrűjét viselte. A gyűrű nem volt ott. Mi ez? Káprázik a szeme?
                        Megtapogatta minden ujját, a másik kezén is, gyermekes rémülettel és
                        szívszorongással. A cigány a Rákóczi-nótába fogott, mert Simonyi ezredes
                        felállt, és búcsúzkodni kezdett. Marasztalták.</p>
					<p>- Hány óra? - kérdezte vérben forgó szemmel az ezredes.</p>
					<p>- Tizenegy óra, ezredes úr - felelt egyszerre tizenöt hang.</p>
					<p>Almássy gróf odasúgta Istvánnak:</p>
					<p>- Az öreg megy a szeretőjéhez.</p>
					<p>- Hányadika van? - kérdezte tovább az ezredes, mert látta, hogy a tisztikar
                        összemosolyog, és zavarában úgy tett, mintha a dátum valami fontos
                        elintéznivalót jelentene.</p>
					<p>- Augusztus huszonkilencedike, ezredes úr - válaszolt a kórus.</p>
					<p>- Tehát augusztus huszonkilenc, tizenegy óra - hebegte a kipirult, izzadt
                        arcú ember, és elordította magát: - Akkor én megyek. Jó éjszakát, uraim.</p>
					<p>- Jó éjszakát, ezredes úr, jó éjt, nyugodalmas jó éjszakát, szép, jó
                        éjszakát, éjszakát, éjszakát - kiabáltak összevissza a mámoros tisztek,
                        együgyű, gyermekes örömmel célozva az ezredes éjszakájára.</p>
					<p>István gróf pedig a gyűrűt kereste. Úgy emlékezett, hogy néhány perccel előbb
                        még az ujján látta. A gyűrű szoros is volt kissé, lehetetlen, hogy
                        koccintgatás közben csak úgy lesodródott volna az ujjáról. Felállt,
                        félrehúzta a széket, összevissza dobált mindent, átkutatta maga és
                        szomszédai alatt a padlót, azután megkérte tiszttársait, hogy ők is
                        keressék, a cigányoknak száz, ötszáz, majd ezer forintot ígért, ha
                        előkerítik és visszaadják. Tűvé tették az egész termet, mindenkire átragadt
                        István türelmetlensége, izgalma és kétségbeesése - a gyűrűt elnyelte a föld,
                        a mulatság elromlott, a cigányok nem akartak játszani, mindenki a gyűrűt
                        kereste, a teremben végül eszelős keresgélés támadt, még a padlódeszkákat is
                        felfeszegették... István gróf végre kimerült a hajszában, káromkodott,
                        felcsatolta a kardját, és hazaindult.</p>
					<p>Útközben hozzá csatlakozott Károlyi György gróf, aki aznap vonult be az
                        ezredéhez Bécsből Debrecenbe. A fiatal gróf bárgyú arccal lépegetett István
                        gróf mellett, s mindenáron bécsi hírekkel akart kedveskedni neki.</p>
					<p>- Tudod-e, hogy a vörös Zichy Károly...</p>
					<p>- Újra megnősült - folytatta mogorván István gróf -, már tavaly ilyenkor
                        megvolt az esküvő. Újabbat nem tudsz?</p>
					<p>- Nem azt akarom mondani - védekezett a fiatal főhadnagy -, hanem hogy én is
                        szerelmes voltam... azazhogy vagyok is...</p>
					<p>- A kis Seilern Crescence-ba? Úgy hallom, csinos teremtés.</p>
					<p>- Ismered?</p>
					<p>- Azt hiszem, láttam már, de nem emlékszem rá...</p>
					<p>A kis gróf csodálkozva csapta össze a kezét:</p>
					<p>- A földkerekség legszebb asszonya... becsületemre, kapitány úr, a világ
                        leggyönyörűbb... kapitány úr, én főbe lövöm magam.</p>
					<p>István gróf a főhadnagy vállára csapott:</p>
					<p>- Azt megteheted. De előbb meg kell ismerned Wesselényi Miklóst.</p>
					<p>- Igenis, kapitány úr - tisztelgett a főhadnagy, és nagyot botlott a saját
                        kardjában.</p>
					<p>- Na, hát akkor adieu! - búcsúzott el tőle István gróf, és maga sem tudta,
                        miért, de homlokon csókolta fiatal tiszttársát. - Fiam, látod, én is részeg
                        vagyok, és majd szétvet a düh a gyűrű miatt. De mondhatom neked, az élet
                        egyik fele abban telik el, hogy ostobaságot ostobaságra halmozunk, a másik
                        fele pedig abban az erőlködésben, hogy ezeket az ostobaságokat jóvátegyük.
                        Hogy nekünk a világ ne legyen se szoros, se tág...</p>
					<p>S feleletet se várva elrohant a szállására.</p>
				</div>
				<div type="chapter">
					<head>19</head>
					<p>A nap már lehanyatlott az ürményi dombok mögé, és hűvös szellő remegtette meg
                        az útszéli nyárfák leveleit. Négylovas hintó kapaszkodott fel a domboldalra.
                        Keserves kínnal dagasztották a lovak a sarat, amelybe a zöld-sárga batár
                        néha a tengelyig süllyedt. Az elmúlt napokban felhőszakadás paskolta végig a
                        vidéket, s tönkreverte a közeledő ősz minden melankolikus báját. A grófné
                        egyedül ült a hintóban, fegyvertokok, bőrdobozok és úti málhák között, s
                        térdét a nyirkos esti hideg ellen hatalmas tigrisbőr takaró védte, amelyet
                        öccse, Clamvilliam Richard lord küldött neki indiai utazásából. A grófnén
                        könnyű szürke utazóköpeny volt, mókusprémmel szegett vízhatlan japán
                        selyemszövetből, rózsákkal díszített széles karimás kalapja az álla alatt
                        szalaggal megkötve, a nyakán indiai sál. A kalap, szalagok, felöltőgallér és
                        sálak habkönnyű tömkelege sovány, elefántcsontszínű, szomorú arcát csaknem
                        elfedte.</p>
					<p>- Mikor érünk Ürménybe? - kérdezte a kocsist németül, s az tiszteletteljesen
                        hátraszólt:</p>
					<p>- Jó félóra múltán, méltóságos grófné. Még világossal odaérkezünk.</p>
					<p>A grófné ugyan azt sem bánta volna, ha közben leereszkedik az est, mert ő,
                        aki valamikor minden országúton keresztülfekvő jegenyeárnyékban, minden
                        nyírfa fehér kérgében, minden susogó bokorban szellemeket látott, most már
                        nem félt sem az élőktől, sem a halottaktól, a világon semmitől sem félt,
                        mert már nem volt semmi vesztenivalója. A tájékon sem tudott mit nézni,
                        jobbra-balra mindig egyforma piszkos, dagadt partok, iszapos pocsolyák,
                        rothadt széna, varjú, pusztaság, szomorúság. Rettenetesen egyedül van az
                        ember az ilyen záporverte, elhagyott tájon. Bezzeg másmilyen világ lehet
                        most ott Irlandban, az ő hazájában, amelyet ugyan sohasem látott, de olyan
                        sokat hallott róla öccsétől és írországi rokonaitól, hogy lassan-lassan már
                        úgy képzelte, mintha maga is ismerné a mélabús dalok és a kék szemű
                        asszonyok hazáját, a zöld Erint, a smaragdszigetet. Vagy talán ismeri is?
                        Lehet. Hiszen életének első néhány esztendejét csakugyan ott töltötte, a
                        dajkája ott hordozta karján egy nagy, sötétzöld parkban, amelynek sárga
                        homokos útjain később annyit futkározott öccsével és húgával, Sellel,
                        ilyenkor augusztus végén, naplemente előtt. Mintha emlékeznék még a
                        selyemfényű, zöld pázsitokra, a tengerpart festői kőszikláira, és hallana
                        valami furcsa zúgást, habcsapkodást, epedő halászdalokat. Az is lehet, hogy
                        csak a dajkája egyhangú énekét hallotta, amelyben minden benne volt:
                        szellősuttogás, tengermoraj és egész Irland. De mindez csupán ködös
                        visszaemlékezés, vagy a képzelet szülötte. Bizonyos csak az, hogy nem
                        emlékszik sem simogatásra, sem csókra, amely más embert úgy el tud
                        érzékenyíteni. Sem apai, sem anyai hangra nem emlékszik. És nem emlékszik,
                        hogy valakinek azt mondhatta volna: anyám! Csodálatos dolog, hogy ez jut
                        most eszébe, amikor testileg és lelkileg oly erős, mint talán még soha
                        életében. Az ember a sors csapásai alatt megkeményedik, és akkor látja, hogy
                        nem is olyan rossz egyedül lenni. Az egyedülvalóság nemcsak árvaságot
                        jelent, de függetlenséget is, és a függetlenség roppant nagy erő. Nagy
                        szerencsétlenség a szentimentalizmus, amely mindenféle kötelékkel bénítja a
                        lélek szabad röptét. Ha valaki egyszer leszaggatta magáról ezeket a
                        kötelékeket - családot, rokonokat, férjet, gyermeket, szerelmet, kegyeletet
                        s az emberekkel való mindenféle szolidaritást -, akkor bús függetlenségében
                        oly szabadon csapong, mint a kőszáli sas.</p>
					<p>Négy évig szenvedett a szerelem és féltékenység, a vágy és kielégületlenség
                        vergődésében. Nincs a szerelemnek olyan kínja, megaláztatása, kétségbeesése,
                        amelyen át ne esett volna. Aztán kezdte észrevenni, hogy ez a szerelem
                        mindenképpen reménytelen. Nemcsak azért, mert semmiféle tisztességes módot
                        nem lehet találni, hogy István gróffal egyesülhessen, hanem azért is, mert a
                        távolság, amely a maga szerelmét napról napra elviselhetetlenebbé,
                        lángolóbbá, őrültebbé teszi, Istvánét mindjobban elszínteleníti, s végül
                        egészen megsemmisíti. Négy évig volt beteg. Naponként fejszaggatások
                        gyötörték, minduntalan szédült, sokszor fuldoklott, hol egészen megutálta az
                        ételt, hol pedig falánkul behabzsolt mindent, de nyomban ki is hányta.
                        Számtalanszor elájult, és órákig feküdt eszméletlenül. De nem ez volt a baj.
                        Hanem az, hogy ezalatt senkinek oda nem hajthatta a vállára a fejét, senki
                        előtt ki nem sírhatta magát, sőt lassanként mindenkitől elidegenedett, s
                        évekig utálatos színjátékot kellett játszania, hogy a külvilág előtt
                        letagadja szerencsétlenségét. Az ura teljesen elhidegült tőle.
                        Kisgyermekét, Andorkát, akit annyira imádott, elkülönítették. Úgyszólván
                        meg sem volt szabad érintenie. Évenként kétszer vagy háromszor látta, s
                        akkor Stifa bácsiról beszélgettek, aki valahol Keleten, Franciaországban
                        vagy Angliában utazik, és akit valami rejtelmes oknál fogva Andorkának
                        szintén nem szabad látni soha. Csak minden karácsonykor jön tőle egy láda
                        ajándék, és ilyenkor Andorka sírva követeli, hogy vigyék őt Stifa
                        bácsihoz.</p>
					<p>Keserves volt az út. A kocsis minduntalan leszállt a bakról, hogy a lovakat
                        vezesse, mert a lovak itt-ott térdig süppedtek a sárba, s nagyokat
                        csuppogott, ahogy lábukat a ragadós agyagból kihúzták. A jobbra-balra
                        imbolygó kocsin megint úgy érezte, minthogyha tengeri betegség
                        kerülgetné.</p>
					<p>Ha nem volna olyan elviselhetetlen ez a gyomorémelygés, mindezen csak nevetni
                        tudna. Bánná is ő, hogy mikor érkeznek Ürménybe, úgysem igen tudja, hogy mit
                        keres ott Hunyadyéknál. Jóformán az egész életét úton és kocsin tölti,
                        mintha nem is volna otthona, egyik kastélyból a másikba, Bécsbe vagy
                        Badenbe, aztán Velencébe vagy Milánóba, a lombardiai síkságra extraposton
                        vagy valamiféle egyéb vélocifère-en. Mindenütt bál, vadászat, férfiak
                        szemtelen tolakodása, asszonyok gúnyos és rosszhiszemű célzásai... rettentő
                        unalom... szinte üdítő élmény volt, amikor a lombardiai rizsföldeken
                        banditák támadták meg a kocsiját, és mindenét elrabolták. Sajnos, szerelmét,
                        bánatát és betegségét nem tudták elrabolni, ez megmaradt a lombard-velencei
                        királyságban éppúgy, mint itt, Nyitra megyében, és sehol sem találkozott egy
                        fiatal huszár kapitánnyal, akivel pedig égetően sürgős beszélnivalója
                        volna... Ingerlékenységét és érzékenykedését az emberek lassanként kezdték
                        megunni, és ő is unta az emberek baromi nyugalmát, egészségét és
                        lelketlenségét. Azonban egyszerre minden megváltozott, amikor végre mégis
                        találkozott vele az öreg Széchényi Ferenc palotájában, s ott Stefferl az
                        édesapjának megígérte, hogy megházasodik. Azóta nincsen semmi baja.</p>
					<p>A kocsis, aki már megint hetykén ült a bakon, és jó köves útra érve, erős
                        ügetésre szorította az angol-magyar keresztezésű nyurga, de izmos
                        trapperokat, megnyugtatólag hátraszólt:</p>
					<p>- Méltóságos grófné, tíz perc múlva a kastély előtt vagyunk.</p>
					<p>És csakugyan már kibontakozott a falu szomorú, ügyefogyott képe az esti
                        szürkületből. Alacsony, tömzsi torony körül ferde, púpos szalmatetők,
                        nyárfák, kanyargós országút. A kastélyból semmi sem látszik, az ott van
                        jobbra a sötét lombok között, erdőszélen.</p>
					<p>Mindegy. Szinte kár, hogy vége van az útnak.</p>
					<p>Nemsokára elérték a falut. Kutyák ugattak ki a házakból, néhány bámész
                        paraszt megállt az árok mellett hajadonfőn, piszkos fehér gyolcsban,
                        mezítláb, és dicsértesséket mondott az elrobogó kocsinak. A lovak is mintha
                        megérezték volna, hogy nemsokára istállóba kerülnek, abrakot és italt
                        kapnak, és lábukat szakértő szemek vizsgálgatják, tehát fejüket feltartva és
                        orrlikaikból izgatottan fújva a párát, tánclépésekben ügettek a kastély
                        feljárójához. Most már leszállt az est. A faluból idehallatszott az esti
                        harangszó. A tárgyak körvonalai kezdtek elmosódni, mintha szürke köd
                        feküdnék a Mária Terézia-kastélyra. A kastély azonban csodálatosan néma
                        volt, és sötét. A kocsirobogás, amelynek hangjáról meg lehetett tudni, hogy
                        előkelő vendég érkezik-e vagy csak valami gyorsparaszt, esetleg postakocsi,
                        ki szokta csalni a feljáró elé a kastély személyzetét. Ilyenkor az emeleti
                        ablakok is kinyílnak, fejek bukkannak ki, mert örülnek a vendégnek, és
                        kíváncsian találgatják, hogy ki a látogató. Most egy lélek se mutatkozott
                        sehol. A kocsi megállt. A lovak idegesen remegtek, fújtak és kapálóztak, a
                        kocsis sértődötten dörmögött, csak a grófné ült egykedvűen, és maga elé
                        nézett.</p>
					<p>Sehol egyetlen teremtett lélek. A kocsis kurjantott egyet. Nagy keservesen
                        kioldalgott a kastély mögül egy béresgyerek.</p>
					<p>- Nincs itthon senki.</p>
					<p>A grófné elmosolyodott. Úgy látszik, elkéstem - gondolta, és fennhangon
                        kérdezte:</p>
					<p>- Milyen nap van ma?</p>
					<p>- Szerda van, kezét csókolom, méltóságos grófné.</p>
					<p>- És hányadika?</p>
					<p>A kocsis meghökkent:</p>
					<p>- Honnan tudnám én azt?</p>
					<p>Karolina számolgatni kezdett magában, s egyszerre mintha valaminek megörült
                        volna, elkezdett nevetni:</p>
					<p>- Hát természetesen. Ezt is elhibáztam. Ma szerda van, tehát augusztus
                        huszonkilenc.</p>
					<p>- Mikor mentek el az uraságok? - kérdezte bosszúsan a kocsis.</p>
					<p>- Tegnap hajnalban - felelte a gyerek.</p>
					<p>- Senki sincs itthon?</p>
					<p>Nehéz volt a gyereket kivallatni. Lassanként azonban kiderült, hogy az öreg
                        és fiatal Hunyady grófék a vendégekkel együtt, akik itt három napig
                        agarásztak és lóversenyeztek, elutaztak Bécsbe, hosszabb tartózkodásra, és
                        magukkal vitték az egész belső cselédséget is. Mindez nem volt újság a
                        grófné előtt, nagyon jól tudta, hogy a Hunyady család Badenben tölti a
                        szeptembert. Nem történt semmi, csak éppen néhány nappal eltévesztette a
                        dátumokat. Nem baj. Az éjszakát itt tölti, a lovakat megpihenteti, aztán
                        holnap újra útnak indul. Az éjjel majd kieszeli, hova.</p>
					<p>Az igáskocsisokon, tehenesasszonyokon, béreseken és béresasszonyokon kívül
                        csak egy öreg komornyik maradt a kastélyban, mert néhány nappal előbb a
                        parketten elcsúszott, kitörte a lábát, és jómagával majdnem tehetetlen.
                        Mégis elővánszorgott valahogy az öreg, és Karolina számára kinyitott egy
                        szobát, vacsorát adott, ágyat vetett, hogy annyira-mennyire kényelmessé
                        tegye az éjszakai szállást.</p>
					<p>A vendéget mindez inkább mulattatta, semhogy lehangolta volna. Talán jobb is
                        - gondolta magában -, hogy nem találta itthon Hunyadyékat. Gabriellával, aki
                        egyszer Stefferlt mindenáron el akarta tőle hódítani, most éppen nem volna
                        nagy kedve találkozni. Az egészben csak az a baj, hogy megint nagyon fájni
                        kezd a feje. Már egy jó órája fáj, csak nem akarta tudomásul venni. Most
                        azonban szinte elviselhetetlen. Orvosságot kell bevennie, de amilyen
                        szerencsétlen, az is megeshetett, hogy otthon felejtette. És már kutatni
                        kezdett a táskájában fájdalomcsillapító és altató után.</p>
					<p>- Megvan! - kiáltott fel diadallal, mert mostanában ez volt számára a
                        legfontosabb. Nagyobb gyönyört már nem is tudott magának kívánni, mint
                        aludni, aludni, egész az öntudatlanságig elkábulva, álom nélkül, halotti
                        mozdulatlansággal aludni tíz-tizenkét órát egyfolytában. És aztán? Aztán
                        reggel az ágyból felvánszorogni, jéghideg vízben megfürdeni, amitől teljesen
                        felébred, új erőre kap, elszánt és kemény lesz, és valami erős testi
                        fáradalom után kívánkozik. Tehát lóra kell ülni, kivágtatni az országútra,
                        neki a mezőknek, árkon-bokron keresztül rókát kergetni vagy négy kemény
                        szájú csikót összefogni s azokat hajszolni magas sandlauferről...</p>
					<p>Megvacsorázott, de alig tudott valamit enni, annyira fájt a feje. Tehát
                        lemosta magát, és készült lefeküdni. De előbb szép sorban a tükrös asztalra
                        rakta toalettszereit és egész kis házipatikáját. Orvosságokat a nehéz
                        légzés, főfájás, álmatlanság ellen. Aztán még egyet, ha netán görcsei
                        támadnának. Az utóbbi időben bizonyos időszakokban elviselhetetlen görcsei
                        vannak. Meg kellene vizsgáltatnia magát Bécsben, de ez a szándék mindig csak
                        addig tart, amíg rendbe nem jön, s akkor borzad még a gondolattól is, hogy
                        megint orvosokkal és kuruzslókkal kezdjen.</p>
					<p>Éppen be akarta venni az altatóját, amikor hirtelen szédülni kezdett. Érezte,
                        hogy most megint ájulás környékezi, a gyomra is émelyegni kezdett, nem
                        tudta, hánynia kell-e, vagy pedig a tüdejéből felszakadt egy alvadt
                        vércsomó... olyan érzése volt, mintha a vér felbugyborékolna, és ki akarna
                        törni orrán-száján, még a fülén is, és a vércsomó a szíve alól jön. Fel
                        akart állni, kiáltani akart, de sem mozdulni, sem szólni nem tudott, sőt
                        egyszerre minden rossz érzése megszűnt, végtelen nyugalmat, csendet, sőt
                        valami testi és lelki kéjt érzett a tagjaiban... mintha Írország smaragdzöld
                        partjait látná, tengerzúgást és habcsapkodást és epedő melódiákat hallana...
                        Az utolsó öntudatos pillanat a gyönyör és rémület pillanata volt. Hirtelen
                        eszébe, jutott, hogy most megszabadul minden szenvedésétől, de eszébe jutott
                        Andorka is, és a szívéből olyan elemi erővel szakadt fel az anyai érzés,
                        mint még soha életében. Nem, nem, nem akarok meghalni! - ez villant át az
                        agyán - inkább egész életemen át szenvedek és ordítok a fájdalomtól, csak
                        Andorkát ne kelljen elhagynom.</p>
					<p>A mondatot már nem tudta végiggondolni, térdre bukott, aztán egész teste
                        összecsuklott, féloldalt fordult, és elomlott a padlón.</p>
					<p>Félóra múlva a komornyik beküldött hozzá egy béresleányt, hogy megkérdezze,
                        nincs-e valakire vagy valamire szüksége a vetkőztetésnél. A béresleány
                        benyitott az ajtón, elsikoltotta magát, és hanyatt-homlok rohant vissza a
                        komornyikhoz. Útközben eszelősen sikongatott:</p>
					<p>- Segítség! Meghalt! Emberek! Meghalt a grófné!</p>
					<p>Az istállóból, baromfiólból és a szomszéd földekről asszonyok siettek a
                        kastélyba, hogy lássák, mi történt. Nem ijedtek meg, csak a kíváncsiság
                        csalta őket a vendégszoba felé. Érezték, hogy száz esztendő elmúlt, s még
                        száz év jöhet, amíg a falu ilyen látványosság tanúja lehet.</p>
					<p>- Meghalt - mondta az egyik -, el kellene hívni a papot. Ha már nem vehette
                        fel a szentségeket, legalább imádkozzanak a lelke üdvösségéért.</p>
					<p>- Milyen fiatal volt, még élhetett volna...</p>
					<p>Az egyik elszaladt papért, s közben elképzelte, hogy milyen szép temetése
                        lesz a grófnénak. De azért - tisztesség okáért - sírtak és jajveszékeltek. A
                        vén komornyik, aki törött lábával szintén odavánszorgott, keresztet vetett
                        magára, és imádkozni akart, de nem tudott egyébre gondolni, mint arra, hogy
                        ilyen esetben mi az ő kötelessége. Rettenetes felelősség ez. Értesíteni
                        kellene Széchényi Pál grófot, de egyúttal gazdáját, az öreg Hunyady grófot
                        is... az egyik Apátiban, vagy talán Bécsben vagy Badenban van... az Isten
                        tudja, hol vannak most ezek a grófok. Papért elszaladtak, ez rendjén van. De
                        talán még az orvosnak is lehetne hasznát venni. Az öreg ember egészen
                        megzavarodott. Elrémült arra a gondolatra, hogy most minden az ő
                        találékonyságától és erélyétől függ... Egy élet, egy grófné élete... a
                        gazdája vendégének az élete... Szentséges Isten, ebbe bele kell őrülni!
                        Remegett az ajka, ide-oda kapkodott, rettenetesen fájni kezdett a lába.
                        Nyilván elmozdultak a zsindelyek, amelyek között a csontok még nem egészen
                        forradtak össze, mindjárt összeesik, tehetetlenségében ordítani kezdett:</p>
					<p>- Hozzatok orvost! Menjetek papért! Lovas legény vágtasson Pozsonyba!
                        Hívjátok el a faluból a borbélyt! Tegyétek az ágyra! Hol a bábaasszony?
                        Vetkőztessétek le!...</p>
					<p>Az asszonyok engedelmeskedtek. Ketten felemelték a földön heverő, finom,
                        illatos kis testet, és rá akarták fektetni az ágyra. Ebben a pillanatban a
                        grófné magához tért, kinyitotta szemét, az arca őrjöngő kifejezést öltött,
                        és ellökte magától az asszonyokat.</p>
					<p>- Mit akartok velem? - sikoltozta eszeveszett dühvel. - Megölnek!...
                        Segítség!... Gyilkosok!... Ki innen, vén boszorkányok!</p>
					<p>Az asszonyok arcáról lerítt a csalódás. A grófné nem halt meg, Ürményen nem
                        lesz grófi temetés, és ők hiába ontották érte a könnyeiket. Szinte
                        sértődötten elengedték, de az torkaszakadtából üvölteni kezdett:</p>
					<p>- Hagyjatok magamra! Hol van a kocsim?... El akarok menni... - és a kocsis
                        nevét üvöltözte - Johann, Johann, vén gazember, hol vagy? Miért nem fogtál
                        be? Azt akarod, hogy itt megöljenek engem?</p>
					<p>Az asszonyoknak erre felcsillant a szemük, majd furcsa, vonító hangon megint
                        siránkozni kezdtek:</p>
					<p>- Jaj, lelkem, grófném, magát megszállta az ördög, magának vége van, ó, édes
                        Istenem, milyen szép, fiatal teremtés, milyen kár érte!</p>
					<p>A grófné nekirohant a két asszonynak, s öklével az arcukba vágott.</p>
					<p>- Undok boszorkányok! Takarodjatok!</p>
					<p>A komornyik, aki halálsápadtan, egész testében remegve állott az ajtóban,
                        segíteni akart a szerencsétlen grófnén, s ezért ráparancsolt az asszonyokra,
                        hogy erőszakkal is fektessék az ágyba, vetkőztessék le, és csavarják a
                        testét vizes ruhába. Így látta ezt katonakorában, amikor egyik bajtársa
                        megőrült, és a felcser kezelésbe vette.</p>
					<p>Ekkor már az egész szoba tele volt béresasszonyokkal és külső cselédekkel,
                        akik közül néhányan elszaladtak vízért, a többi nekiesett a betegnek, és
                        vetkőztetni kezdte. A grófné rúgott, harapott, üvöltött, s az őrültek és a
                        haláltól remegők rettenetes erejével percekig birkózott az izmos
                        parasztasszonyokkal. Végül is győzött a túlerő, ledobták az ágyra, letépték
                        róla a ruhát, és becsavarták vizes lepedőbe. Szegénykének most már minden
                        ereje elfogyott, lángba borult arcáról lassan leszivárgott a vér, elsápadt,
                        többé nem védekezett, behunyta a szemét, és újra elvesztette az
                        öntudatát.</p>
					<p>Csend lett. Az öreg komornyik kikergette a parasztasszonyokat, s törött lábát
                        maga után húzva, néhány lépéssel közelebb ment az ágyhoz.</p>
					<p>- Méltóságos grófné - suttogta halkan -, az isten szerelmére... méltóságos
                        grófné, ne tessék ezt tenni.</p>
					<p>Nem merte tovább folytatni. Még egy lépést tett a beteg felé. Fejét
                        félrefordította, a szemét becsukta, a száját összeharapta, hogy összes
                        érzékei közül csak a füle legyen működésben, és minden erejét megfeszítve
                        figyelt, hogy hallja-e a grófné lélegzetét. Hallotta. A grófné hosszú,
                        szaggatott lélegzetet vett, olyant, mint a hang nélkül síró gyermek szokott,
                        aztán hosszú csend, majd megint a szaggatott, szepegő lélegzés, mindinkább
                        hörögve, rettentő hosszú szünetekkel közben. Eközben az arca mindig
                        sápadtabb lett, a lélegzése mindig ritkább s szaggatottabb... de egyszerre
                        mintha elmosolyodnék - vagy csak a száját húzta félre? - a szeme kinyílik,
                        és szomorúan néz az öreg komornyikra.</p>
					<p>- Méltóságos grófné! - szakadt fel a vén szolga lelkéből a rémület és a
                        szánalom jajkiáltása. De hirtelen elnémult, mert úgy vette észre, mintha a
                        grófné valamit akarna mondani. - Méltóságos grófné, tessék
                        parancsolni...</p>
					<p>A beteg rettenetesen erőlködött. Arca eltorzult, és szeme kétségbeesett
                        rimánkodással bámult a messzeségbe. Meg akart mozdulni, de csak a jobb kezét
                        tudta kicsit felemelni, bal fele egészen megbénult. Fehér, vékony, hegyes
                        ujjaival a paplant kapirgálta, majd a levegőbe nyúlt, mintha szállongó
                        pihéket akarna elfogni. Közben állandóan reszketett az ajka, mintha
                        beszélne, de hang nem jött ki, csak egy kevés nyál csorgott ki a szája
                        szélén.</p>
					<p>- Tessék parancsolni - könyörgött az inas, és fájó lábával nem bírta tovább,
                        odarogyott az ágy elé, egészen közel Karolinához.</p>
					<p>A beteg egy minden eddiginél hosszabb és szaggatottabb lélegzetet vett, s
                        aztán vértelen ajkai közül leheletfinom, halk fejhangon, nagy kínnal
                        megszólalt:</p>
					<p>- Andorka... Stefferl...</p>
					<p>Mosolygott, és elhallgatott. A komornyik várta, hogy mit akar mondani... de
                        az nem szólt többet... a lélegzése is mintha abbanmaradt volna... a vénember
                        szívdobogva várta, hogy mikor hall megint lélegzetet, és közben kétségbeesve
                        pillantgatott hátra, hogy megjött-e már a pap vagy az érvágó, esetleg a
                        bábaasszony, valami isteni vagy emberi segítség valahonnan. De nem jött
                        sehonnan semmi, s az ajtó előtt a parasztasszonyok Johannak, a grófné
                        kocsisának mindenfélét összevissza fecsegtek a szerencsétlenségről.</p>
					<p>Az öreg komornyik majd megbolondult félelmében, tanácstalanságában és
                        tehetetlenségében. Egész életében megszokta az engedelmeskedést, megszokta,
                        hogy a grófok és grófnők azt teszik, amit akarnak, hogy ők nem olyan
                        emberek, mint a többiek... és igaz, hogy egyszer azok is meghalnak, de
                        nyilván csak akkor, amikor abba beleegyeznek.</p>
					<p>Könyörgésre fogta tehát a dolgot:</p>
					<p>- Méltóságos grófné, borzasztó dolog ez... Tessék nézni... nincs itthon a
                        kegyelmes gróf és a kegyelmes grófné... Én nem tehetek semmit... Méltóságos
                        grófné, ne tessék velem ilyent tenni.</p>
					<p>A grófné mozdulatlanul feküdt az ágyban, vonásai kisimultak, mintha
                        mosolyogna, vagy rajongva nézne a messzeségbe - ugyan kit láthat ott? -, a
                        szája kinyílt, gyönyörű fogai kivillantak, egyet hörgött, egész rövidet, és
                        aztán borzasztó csend. A tekintete mintha fennakadt volna valakin,
                        szerelmesen nézett a messzeségbe, s aztán az ibolyaszín íriszt lassan
                        bevonta valami túlvilági fátyol.</p>
					<p>A vén szolga most már teljesen elveszítette az eszét, sírásra fakadt, és
                        összetett kézzel könyörgött:</p>
					<p>- Méltóságos grófné, ne tessék meghalni... ne tessék meghalni...</p>
					<p>Ebben a pillanatban berontottak a szobába a pap, a jegyző, a felcser és egy
                        fiatal gazdatiszt, akik mind együtt voltak a plébánián, s tarokkot
                        játszottak, amikor a grófi cselédek megtalálták őket.</p>
					<p>- Nyissák ki az ablakot! - kiáltott a küszöbről a felcser.</p>
					<p>A szobába betódult a hűvös éjjeli levegő, amely tele volt a fonnyadó sarjú s
                        a nyár végi rózsák fülledt szagával. Az éjszaka csendjét csak egy
                        hazaigyekvő szekér zörgése zavarta, s távoli kutyaugatás a szekér nyomán. Az
                        ablakon át éppen rá lehetett látni a fogyó holdra, amelyből már csak sarló
                        alakú, keskeny ezüstcsík villant ki a felhők közül. A grófnő megjósolta,
                        hogy együtt fogy el a holddal, és a következő újhold már nem találja őt az
                        élők között. A szoba sarkában megszólalt egy tücsök. A felcser a vállát
                        vonogatta, és a halott állát fehér csipkekendővel - amelyet a toalettszerek
                        között az asztalon talált - felkötötte.</p>
					<p>Mindenki letérdelt. A pap az ebédlőből behozatott két kandelábert, és a
                        gyertyákat sorra mind meggyújtotta. Aztán a halottat megáldotta, és imádság
                        közben kezébe helyezve a feszületet, az ujjait összekulcsolta.</p>
					<p>A jegyző behívatta a grófné kocsisát, és megkérdezte a vendég nevét. A kocsis
                        megmondta.</p>
					<p>Aztán a törött lábú komornyikhoz fordult:</p>
					<p>- Mikor halt meg a grófné?...</p>
					<p>- Tíz perce lehet.</p>
					<p>A jegyző zsebórát húzott ki a kabátja alól:</p>
					<p>- Tehát pont tizenegykor.</p>
					<p>És beírta a jegyzőkönyvbe: “Gróf Széchényi Pálné, Karolina grófnő meghalt
                        ezernyolcszázhúsz augusztus huszonkilencedikén, éjjel tizenegy órakor
                        agyszélhűdés következtében. Élt huszonhat évet.” Aztán az urak felé
                        fordult:</p>
					<p>- Ma éjjel lovas legény viszi a jelentést az alispán úrhoz.</p>
					<p>A pap befejezte az imádságot, mindenki hazament, és Karolinát egyedül hagyták
                        a szobában. Az öreg komornyik leült az ajtó előtt a küszöbre, és sírt. Az
                        istállóban Johann, a kocsis befogott, hogy lóhalálban visszahajtson Apátiba,
                        s megvigye a hírt gazdájának, Széchényi Pál grófnak.</p>
					<p>Az égen még egy pillanatra felcsillant a fogyó hold ezüstsarlója, s aztán az
                        is beleolvadt a tovavonuló felhők gomolyagába. A halottas szoba sarkában a
                        tücsök elhallgatott.</p>
				</div>
				<div type="chapter">
					<head>
                   GRÓF SZÉCHENYI ISTVÁN
                </head>
					<p>Ő szól: s mely szinte már kővé meredten</p>
					<p> Csak hátra néze, mint Lóth asszonya,</p>
					<p> A nemzet él, a nemzet összeretten,</p>
					<p> Átfut szivén a nemlét iszonya;</p>
					<p> Szól újra: és ím lélek ül a szemben:</p>
					<p> Rózsát az arcra élet színe fest;</p>
					<p> Harmadszor is szól: s büszke gerjelemben</p>
					<p> Munkálni, hatni, küzdni vágy a test.</p>
					<p>ARANY JÁNOS</p>
				</div>
			</div>
			<div type="group">
				<head>
                       ELSŐ RÉSZ
                    </head>
				<div type="chapter">
					<head>1</head>
					<p>A Szajna bal partján, a rue de Grenelle-en, a Saint-Germain egyik halk és
                            ódon palotájában August Victor Vincent gróf tábornok képviselte I.
                            Ferencet, Isten és a Szentszövetség kegyelméből Ausztria császárját s
                            több királyi és hercegi korona felkent viselőjét. Az árnyas fák,
                            szabályosra nyírt kertek és barnára avult kőpaloták sorában az osztrák
                            nagykövetség nem állott barátok és fegyvertársak nélkül; ott volt a
                            porosz és az orosz nagykövetség is, s azok fölött szintén Metternich
                            rendszere: a rend, a mozdulatlanság és az örökkévalóságra berendezett
                            legitimitás szelleme lebegett. Ebbe az utcába még nem tette be lábát sem
                            a bonapartista, sem a köztársasági kísértet, amely a Waterlooi csata
                            után tíz és Napóleon halála után négy esztendővel nemcsak Párizs
                            külvárosaiban, hanem az egyetemek, a kaszárnyák, sőt a Palais Royal
                            táján is felütötte fejét. A rue Grenelle palotáinak lakói nem akartak
                            emlékezni sem a nagy forradalomra, sem a császári sasokra, s az osztrák
                            nagykövetség feje, Vincent gróf még a királynál is royalistább volt. Ő a
                            trónörökössel s a királyi hercegekkel tartott, akik alig várták, hogy
                            XVIII. Lajos megtérjen őseihez, és átengedje helyét Artois grófjának. A
                            derék öregúr aránylag előzékeny volt, és nem váratta sokáig a
                            türelmetleneket. Szép csendesen meghalt, éppúgy, ahogyan élt, és
                            holttestét Saint-Denis-ben teljes spanyol etikettel odatették ősei
                            mellé. Az új király, valamint annak gyermekei és leányai a nyolc óra
                            hosszat tartó temetési ünnep alatt elfáradtak, megéheztek, és ájuldoztak
                            az unalomtól. Csak az öreg Vincent gróf könnyezett a meghatottságtól,
                            mert ő mindig tudta, hogy mi a kötelessége a diplomáciai kar
                            doyenjének.</p>
					<p>Victor August Vincent lovassági tábornok olyan generális volt, aki
                            sohasem vett részt egyetlen háborúban sem, és olyan nagykövet, aki a
                            saját fejéből egyetlen jelentést sem írt a bécsi külügyminiszternek. De
                            ő volt a legszebb ember az összes párizsi diplomaták között, és egész
                            vagyonát arra áldozta, hogy méltóképpen képviselje császárját a világ
                            fővárosában. Annyi rendjele volt, mint Wellingtonnak, habár nem ő nyerte
                            meg a Waterlooi csatát, és semmiféle korzikaitól sem mentette meg
                            Európát. Ebből is kitűnik, hogy az államférfiak nagyságát nem lehet a
                            rendjeleik száma után mérni. Viszont a legnagyobb mértékben egyesített
                            magában minden olyan tulajdonságot, amellyel például a Comédie Française
                            színpadán egy nagykövetet el lehet játszani. Finom volt, tapintatos,
                            elegáns és tehetségtelen. Gyönyörűen beszélt franciául, angolul,
                            olaszul, sőt még németül is, noha gondolkodni a világ egyetlen nyelvén
                            sem tudott. De nem is volt rá szükség. A világpolitika intézésében
                            gondolkodott helyette Metternich, a francia udvarnál és a párizsi
                            szalonokban követendő diplomatikus magatartás tekintetében pedig
                            gondolkodott helyette a felesége, aki a Reuss hercegi családból
                            származott, és royalista szellemben nemcsak az Artoisi grófot, az
                            Angoulème-i és Berry hercegnőket, hanem még a saját férjét is
                            felülmúlta. Estélyein Napóleon és XVIII. Lajos vezérkari főnökét, a
                            dalmáciai herceget és feleségét egyszerűen csak mint monsieur és madame
                            Soult-t jelentették be, mert Eleonora hercegasszony nem ismerte el, hogy
                            Bonaparte tábornoknak joga lett volna valakit herceggé kinevezni.</p>
					<p>Az osztrák követ felesége elégedetlen volt a francia közállapotokkal, és
                            csak akkor derült fel, amikor a trónörökös és pártja legalább udvari
                            etikettkérdésekben az öreg királyt is szélsőséges intézkedésekre tudta
                            csábítani. Például, amikor Lajos Fülöp orléans-i herceg feleségével
                            együtt a királyhoz járult, s a feleség előtt, mert az Mária Terézia
                            császárnő unokája volt, a fogadóterem ajtajának mind a két szárnyát
                            kitárták, a férj orra előtt az egyik szárnyat sietve visszahajtották, és
                            Lajos Fülöp csak úgy, a félig nyitott ajtón oldaloghatott be a
                            trónterembe.</p>
					<p>Eddig csak ilyen apró örömei voltak a hercegnőnek, most azonban
                            Franciaország X. Károly koronázására készülődött, s ezzel úgy látszott,
                            hogy minden elölről kezdődik, ami XVI. Lajos és Mária Antoinette alatt
                            oly tragikus hirtelenséggel abbamaradt. Reuss Eleonóra hercegnő tíz
                            esztendővel megfiatalodott, azaz negyvenöt évesre maszkírozta magát.
                            Amióta kitűzték a koronázás napját, nemcsak minden szabad idejét, de még
                            éjszakai álmait is a nagy ünnepre való előkészület foglalta el. A
                            követség vezetését ez alkalomra teljesen átvette férjétől, s a tábornok
                            nem is vonakodott, hogy azt átadja neki. Tudta, hogy a legjobb kézben
                            van; ő ezalatt nyugodtan élt a whistnek, a champagne-i boroknak s a
                            varieték névtelen táncosnőinek.</p>
					<p>Felesége reggelenkint öltözködés közben fogadta a nagykövetet, hogy
                            tájékoztassa őt a diplomáciai ügyiratokról. Különösen az a kérdés
                            izgatta nagyon, hogy kit bíznak meg a császár képviseletével, és kik
                            lesznek a rendkívüli követség tagjai. A titok február végén pattant ki
                            egy emlékezetes reggelen, amikor a bécsi kurír meghozta Metternich
                            rendelkezését. Ezt is a hercegnő olvasta el legelsőnek, és elégedetten
                            közölte férjével, hogy a rendkívüli követség vezetője Esterházy Pál, a
                            káprázatos pompájú és viharos életű Nickerl herceg fia lesz, akinek a
                            fejedelmi vérből való Thurn-Taxis Teréz hercegnő a felesége. Ez rendben
                            van. A császár képviselője mellett mint kamarás azonban ott szerepel egy
                            gróf Széchenyi István nevű huszár kapitány is, akinek a párizsi
                            nagykövetségnél még a hírét sem hallották soha.</p>
					<p>A nagykövet felesége tehát különfutárt menesztett Bécsbe, hogy Sedlnitzky
                            gróftól, a bécsi titkosrendőrség főnökétől hiteles adatokat szerezzen
                            Esterházy herceg kísérőjéről.</p>
					<p>A futár három hét múlva meghozta a kívánt adatokat.</p>
					<p>A nagykövet felesége, aki fejedelmi címeit és előjogait, valamint
                            udvartartásának szertartásait grófi férje mellett is fenntartotta, ezt a
                            jelentést legbensőbb budoárjában, öltözködés közben olvasta el, miközben
                            két-három komorna sürgött-forgott körülötte, hogy másfél óra hosszat
                            tartó művészi munka után az öreg dámát ismét tíz esztendővel
                            megfiatalítsák, és hajdan való szépségének romjaiból egy porcelánarcú,
                            mosolygós, kacér és finom rokokó szobrot építsenek fel. A szertartás
                            alatt ott ült a szoba sarkában Vincent tábornok is, és türelmesen várta,
                            amíg felesége megteszi észrevételeit a fiatal Széchenyi grófra.</p>
					<p>- Nos?</p>
					<p>A hercegnő kissé felhúzta az egyik szemöldökét:</p>
					<p>- Még nem tudom, hogy fogadhatjuk-e.</p>
					<p>- Hm... - jegyezte meg szomorúan a nagykövet, mert nem szerette a
                            komplikációkat, és irtózott attól, hogy jegyzékváltásba bocsátkozzék a
                            bécsi főkancelláriával. Ezért összeszedte magát, és vakmerően folytatta
                            a kérdezősködést. - Ön tehát, ma chère, nem tartja őt közénk
                            valónak?</p>
					<p>A hercegasszony nagyon furcsának találhatta a titkosrendőrség jelentését,
                            mert érdemesnek tartotta, hogy azt felolvassa a nagykövetnek.</p>
					<p>- Exzellenz s a többi, s a többi... nagybecsű érdeklődésére s a többi, s
                            a többi... tehát a Széchényiek 1696-ban kapták a grófi koronát s a
                            többi, s a többi... a most élő három testvér között István gróf huszár
                            kapitány a legfiatalabb, s egyben a legkevésbé megbízható tagja a
                            családnak. Legfőbb kifogás ellene, hogy szoros barátságra lépett egy
                            Wesselényi Miklós nevű erdélyi báróval, aki viszont családjától örökölte
                            lázadó szellemét, és hajlam szerint maga is valóságos forradalmár.
                            Széchenyi István gróf a báróval való megismerkedés után nyomban
                            végigjárta az erdélyi mágnásokat, akiknek kilenctized része rebellis,
                            kuruc, Rákóczi-fajzat. Hónapokig élt a körükben, s az alatt, amíg
                            méneseiket tanulmányozta, beszívta lelkébe az erdélyi szellemet, amely a
                            Monarchia egyik rákfenéje. A következő évben Wesselényi bárót felhozta
                            magával Bécsbe, ahol a Jägerzeilen magának nagy fényűzéssel (angol
                            fürdőszoba, kis angol gázgép, vízvezetékes mellékhelyiség) külön lakást
                            rendezett be... kedves barátom, miféle fajankók szerkesztik Bécsben a
                            rendőri jelentéseket?... Innen 1822-ben kettesben elindultak külföldi
                            országokba, s Münchenen, Augsburgon, Ulmon, Stuttgarton, Strassburgon,
                            Épernayn át Párizsba utaztak, ahol főleg angol főnemesek társaságában
                            vagy húsz napot töltöttek. Érdekes, hogy nagypéntek napját La
                            Trappe-ban, a néma barátok kolostorában töltötték, vagyis olyan helyen,
                            amelyet katonatisztek kerülni szoktak. Gyanús. Ezután Angliába mentek,
                            ahol viszont gyárak, kereskedelmi házak, bankok, ménesek,
                            versenyistállók s az angol főnemesek vidéki birtokai érdekelték őket
                            (gyanús érdeklődések), majd visszatérve Franciaországba, Lafitte bankár
                            szalonjában bonapartista és republikánus bankárok, írók és politikusok
                            között magukat istentelen és forradalmi eszmékkel mételyezték meg. (Úgy
                            látszik, hogy a trappistáknál töltött éjszaka csak alibi volt.) Ősszel
                            jöttek vissza Bécsbe, a farsangot Bécsben töltötték... kedves barátom,
                            az isten szerelmére, hiszen ön alszik... nem szégyelli magát?... nos,
                            tavasszal a báró hazament Erdélybe, Széchenyi gróf pedig Magyarország
                            dunántúli részét járta be, alighanem azért, hogy a magyar politikai
                            élettel megismerkedjék, és magának - ki tudja, mily célból -
                            népszerűséget szerezzen. Ez az utazás azonban visszafelé sült el, mert a
                            magyar táblabírák... - miféle néptörzs ez, drágám?... cigányok?... -
                            mindjárt gondolhattam volna... a táblabírák előtt már csak anglomániája
                            miatt is több ellenszenvet, mint rokonérzést tudott magának szerezni.
                            Egyikük megjósolta, hogy a lóversenyek és angol falkavadászatok után
                            majd a medvejátékok és kakasviadalok következnek, a vége pedig a tékozló
                            és külföldet majmoló magyar főnemesek szokásos sorsa lesz: zárgondnokság
                            és teljes tönkremenés. Drága barátom, maga megint egész éjjel
                            kártyázott?... Nem? Hát akkor ajándékozzon meg a figyelmével...
                            Széchenyi gróf egyébként kissé alacsony, vézna, sárga bőrű, bozontos
                            szemöldökű, túlságosan domború homlokú és csontos arcú ember, a bőre,
                            mintha gumiból volna, gyakran groteszk fintorra torzul, és ezzel hol
                            ijesztővé, hol nevetségessé válik fiatal leánykák és tisztes korú
                            hölgyek szemében. Mindamellett szerelmi kalandjairól, kicsapongásairól,
                            könnyelműségéről, cinizmusáról és léhaságáról sokat lehetne
                            beszélni...</p>
					<p>A tábornok, aki a felolvasásnak már majdnem a második mondatánál
                            elbóbiskolt, most érdeklődéssel ütötte fel a fejét:</p>
					<p>- Szerelmi kalandok?</p>
					<p>A hercegnő lesújtó pillantást vetett férjére, és folytatta:</p>
					<p>- ...De jellemzésül elég lesz, ha megtudjuk, mint vélekednek róla a saját
                            családjában. Ha a gróf, aki különben famíliájától meglehetősen
                            elidegenedett, néha meglátogatja testvérnénjét, gróf Batthyány
                            Miklósnét, a kegyes és istenfélő grófnő mindig megparancsolja a
                            szobaleányoknak, sőt a kastélyban élő minden nőszemélynek, akinek csak
                            félig-meddig tűrhető ábrázata van, hogy ne merje magát mutatni, amíg a
                            vadlélek - így nevezi őt - a kastélyban időzik; mihelyt aztán onnan
                            eltávozott, megkönnyebbülve keresztet vet magára, s hálát ad Istennek,
                            hogy háza megszabadult a gonosz szellemtől. Másik nővére Zichy
                            Ferdinándné, akit a kongresszus alatt az orosz cár beauté triviale-nak
                            hívott, egyszer ezt írta valamelyik bécsi barátnőjének: “Ha Stefferl
                            majd meghal, s amint óhajtom, a mennyország kapujához jut, Szent Péter
                            bizonyára kissé megvárakoztatja őt, s ezalatt felkeresi Szent Orsolyát,
                            hogy figyelmeztesse: rejtse el valahova a vezérlete alatt álló
                            tizenegyezer szüzet, mert itt jön Széchenyi István gróf...” Beauté
                            triviale! A grófnőnek a modora is kissé triviális... Nem gondolja,
                            uram?</p>
					<p>A tábornok arca boldog mosolyra szélesedett. - Ez aztán az ember! -
                            gondolta magában, de fennhangon nem merte bevallani. Ehelyett a fejét
                            csóválta:</p>
					<p>- Hallatlan.</p>
					<p>A hercegnő gúnyosan mosolygott:</p>
					<p>- Hallatlan? Csakugyan? Én már hallottam ilyesmit. Sőt ismerek is nem
                            egy, különben már érettebb korú és magas állásban levő... de hagyjuk...
                            Nézzük csak tovább... Ha excellenciádat érdekelné... s a többi... s a
                            többi... mérvadó körökben meglepően ellentétes vélemények vannak a
                            fiatal grófról. Windischgraetz Lóry hercegnő például a rút és
                            visszataszító férfiak közé sorozza, s emiatt tökéletesen alkalmatlannak
                            tartja diplomáciai szolgálatra. Czernin grófnő szerint pedig nemcsak
                            rút, hanem érdektelen és unalmas is, aki női társaságban
                            hasznavehetetlen.</p>
					<p>- Hopp! - kiáltott fel a nagykövet - Czernin grófnéról legutóbb Bécsben
                            azt hallottam, hogy valamelyik fiatal Széchenyihez gyengéd szálak
                            fűzik... Vajon nem éppen erről van szó?</p>
					<p>- Lehet. Ez az ő dolga. Liechtenstein hercegnét azonban, remélem, csak
                            nem gyanúsítja?</p>
					<p>- Ó...</p>
					<p>- Nos, ahogy itt írják, a hercegné egyszerűen nem tartja normális
                            embernek; leánya, Henriette pedig - akinek a kezét a gróf több ízben
                            megkérte - családi körben úgy nyilatkozott róla, hogy valóságos
                            paprikajancsi, és mindig nevetnie kell, ha megpillantja. És csakugyan
                            kell, hogy legyen rajta valami komikus, mert ez a véleménye báró
                            Schillsonnénak is, sőt unokahúga, Széchényi Mária grófnő, aki rendkívül
                            eszes és gúnyos teremtés, szintén sokat mulat bátyja különcségein és
                            eredetiségén. Lényében van valami - néha önkéntelen, néha tettetett -
                            bohóckodás, ami miatt sokan komédiásnak tartják. Ez a komédiázás olykor
                            szikrázó szellemességben, máskor csak tapintatlanságban és
                            indiszkrécióban nyilvánul. Szereti embertársai gyengéit nevetségessé
                            tenni, viszont a legenyhébb kritikát sem bírja el, mert hiú és
                            becsvágyó. Egyik legjobb barátjának, Esterházy Vince gróf feleségének,
                            Liechtenstein Zsófia hercegnőnek is az a véleménye, hogy az asszonyok
                            jól teszik, ha őrizkednek tőle, mert állhatatlan, és nem tud titkot
                            tartani.</p>
					<p>A hercegnő itt egy pillanatra megállott.</p>
					<p>- Ez baj - mondta önkéntelenül, s szemöldökeit összehúzta.</p>
					<p>- Baj - bólintott udvariasan a tábornok, és ismét ásítozni kezdett.</p>
					<p>- Draskovich Györgyné meg is mondta neki - olvasta tovább a hercegasszony
                            -, hogy ne számítson soha az emberek szeretetére, mert ő sem szeret
                            senkit, minden mély érzésre képtelen, és alapjában véve nem jó ember.
                            Nimztsch grófné pedig egyszer a szemébe vágta: Vannak pillanatok, amikor
                            ön olyan hatást tesz rám, mintha az ördög lakoznék önben.</p>
					<p>- Vagy úgy? - nyomott el egy roppant ásítást a nagykövet. - Akkor megvan
                            a magyarázata a sikereinek.</p>
					<p>- Rendkívüli ember lehet, azt meg kell adni - jegyezte meg elgondolkodva
                            a hercegasszony. - Lássuk csak, mit mondanak róla a barátai. Igen, most
                            a férfiak véleménye következik... Esterházy Vince gróf valósággal
                            lángeszű embernek tartja, de félti, hogy minden zsenialitása kárba vész,
                            mert állhatatlan, következetlen, befolyásolható, ingerlékeny és
                            érzékenykedő. Báró Brudern József mindig ösztönzi, hogy lépjen a
                            diplomáciai pályára, mert villámgyors észjárása, színlelőképessége,
                            ravaszsága és roppant műveltsége a legnagyobb feladatok megoldására
                            képesítik... (Ejnye, mily hízelgő véleménye van a bárónak a
                            diplomatákról!...) Maga Metternich herceg is igen eszes és kedves
                            embernek tartja, de egyúttal kicsit hóbortosnak is. Hohenzollern Paulina
                            hercegnő szerint eszével és képességeivel a legnagyobb szerepet
                            játszhatná a Monarchiában, ha elég megfontoltságra és komolyságra tudna
                            szert tenni.</p>
					<p>A nagykövet ismét felvetette a kérdést:</p>
					<p>- Nos?</p>
					<p>A hercegnő egy másik levél felé nyúlt.</p>
					<p>- Előbb majd elolvasom ezt a levelet, amelyet a Monarchia legokosabb
                            asszonya írt a Széchenyi-ügyben.</p>
					<p>A tábornok felsóhajtott. Már tudta, hogy kiről van szó.</p>
					<p>- Az özvegy Lichnovszky hercegné? - kérdezte teljesen lesújtva, s mint
                            aki elháríthatatlan veszedelem közeledésére lemond a védekezésről,
                            reszkető, fehér kezével elővette arany burnótszelencéjét, amelyet XVIII.
                            Lajos királytól kapott ajándékba, egy csipetnyit felszippantott a
                            legfinomabb havannai dohányporból, hármat vagy négyet tüsszentett, s
                            aztán látható kedvteléssel gyönyörködött az egyik sötét szemű délfrancia
                            komorna kissé túlérett idomaiban. A hercegnő úgy tett, mintha ezt nem
                            venné észre - íme, itt is egy beauté triviale és egy triviális ízlésű
                            férfiú -, és hangosan olvasta herceg Lichnovszky Károlyné, az
                            elképzelhető legfelső bírói szék ítéletét.</p>
					<p>- ...Édes Eleonórám... s a többi... s a többi... ejnye, de átkozott írása
                            van a drága Christiane-nak... a középső Széchényi fiú - mint ahogy tán
                            tudod, egyik nevelt leányomat, Karolinát vette feleségül, aki néhány évi
                            házasság után beleszeretett sógorába, a legkisebbik Széchenyibe, és
                            áldozatává lett ennek a Pelopidák vétkéhez hasonló, bűnös
                            gerjedelemnek... Hogy mi az a Pelopidák vétke?... Ön kedves barátom,
                            sohasem olvasta Szophoklész tragédiáit?... No, nem is önnek való.
                            Szegény Karolina olyan rejtelmes körülmények között halt meg, hogy
                            családja felboncoltatta. Megállapították, hogy agyvérzés ölte meg, de
                            emellett súlyos méhbaja is volt szegénykének.</p>
					<p>A tábornok egy pillanatra megfeledkezett a komornáról, és ijedten leste
                            felesége arcvonásait. Érezte, hogy itt valamit mondania kell.</p>
					<p>- Furcsa történet. Furcsa történetei vannak Lichnovszky barátom
                            özvegyének.</p>
					<p>Ezután hátradőlt, egyik szemét behunyta, a másikkal kíváncsian leste a
                            komorna mozdulatait.</p>
					<p>Eleonora hercegasszony pedig a levelet tovább olvasta.</p>
					<p>- ...A fiatal Széchenyi nyomában egyébként pusztulás és kétségbeesés jár
                            mindenütt. Nem beszélek számtalan aljas viszonyáról, csak a szegény
                            Saurau Zénó gróf feleségét, Gabriellát idézem emlékezetedbe, aki
                            Karolina halála után egy esztendővel, az isteni gondviselésnek
                            félelmetes rendelkezéséből, ugyanabban a kastélyban és ugyanabban a
                            szobában, ugyanolyan hirtelenséggel pusztult el, mint a boldogtalan
                            lady. Az orvosok azt mondták, hogy a halálát sorvadás, azaz mellbetegség
                            okozta, de az orvosok általában véve vagy tökfilkók, vagy
                            megvesztegethető, pénzsóvár sarlatánok. Hajszálon múlt, hogy nem
                            jutottak ugyanerre a sorsra a kis Liechtenstein Henriette, Kaunitz
                            Eleonora, a legidősebb Metternich leány, nemkülönben Zichy Melanie
                            grófnő is. Csodálatos, hogy a kis Melanie, aki egyike a legokosabb, de
                            egyszersmind a legmeggondolatlanabb és legszenvedélyesebb “mai
                            leányoknak”, még most is majd eleped ezért a csörgősipkás jakobinusért.
                            Szomorú tünete a korszellemnek. Széchenyi gróf egyébként újabban egy
                            bájos asszonykára vetette ki hálóját, és én nagyon félek, hogy ezúttal
                            ismét sikerül neki egyik legelőkelőbb családunk hírnevét beszennyeznie.
                            Bizonyára tudod, drága Eleonorám, hogy a fiatal Zichy gróf, a miniszter
                            fia, akinek első felesége, a beauté céleste, az orosz cár, a porosz
                            király és Metternich herceg ideálja, röviddel a kongresszus után
                            hirtelen meghalt. Zichy Károly gróf a gyászév letelte után újra
                            megnősült, és feleségül vette a Monarchia egyik legszebb leányát,
                            Seilern Crescence grófnőt. Crescence grófnő most huszonöt éves, két
                            gyermek anyja, nem valami túlságos okos, de tagadhatatlanul gyönyörű
                            teremtés. Pontosan tudom, hogy tavaly augusztus 24-én kezdődött a dolog
                            Magyarországban. Úgy képzelem a dolgot, hogy ott a magyar sztyeppén
                            valami szennyes romantika fonódott a Nyugat leánya és a barbár gróf
                            között, s a szegény asszonyka magára hagyva, tapasztalt barátnő vagy
                            erkölcsös tante nélkül, kívül az etika és a társadalmi szokások
                            korlátjain, az unalom kétségbeejtő szomorúságában prédájává lett
                            Széchenyi Istvánnak. Crescence grófnő miatt különben a kapitánynak
                            párbaja is volt Brüll Frigyes gróffal, Károly főherceg kamarásával. A
                            párbajban Széchenyi három, Brüll pedig négy sebet kapott, de a
                            legnagyobb sebet a szegény kis Zichy Crescence kapta, mert attól fogva
                            egész Bécs róla és Széchenyiről beszél. A férjét is nagyon idegesíti ez
                            a kellemetlen dolog, s bár nem tartozik a féltékeny emberek közé, biztos
                            tudomásom szerint nem egy viharos jelenet folyt már le emiatt a
                            házastársak között. A gróf annyira nem tud uralkodni magán, hogy ebéd és
                            vacsora alatt a felszolgáló cselédség jelenlétében is naponként
                            skandalumot csap.</p>
					<p>A nagykövet, aki ezalatt elhatározta, hogy szégyen ide, szégyen oda, a
                            telt keblű és fehér bőrű komornát a kínálkozó legelső alkalommal meg
                            fogja csipkedni, most szép lassan felállt, meghajtotta magát, és távozni
                            készült.</p>
					<p>- Ön tehát, ma chère - mondta elmenőben -, lehetetlennek tartja, és én
                            természetesen hasonlóképpen.</p>
					<p>A mediatizált hercegnő kissé félrefordította parókás fejét, és carrarai
                            márványhoz hasonló kezével tagadólag intett.</p>
					<p>- Ön téved, drága barátom, a fiatal Széchenyi István grófot
                            elfogadjuk.</p>
					<p>A nagykövet lába mintha a földbe gyökerezett volna. Ijedten nézett a
                            hercegnőre, és szája tátva maradt a csodálkozástól. A hercegnő pedig,
                            akinek nagy, tengerszínű szeme (valamikor ellenállhatatlan gyilkos és
                            öngyilkos fegyver) a beléje csepegtetett titokzatos összetételű
                            nedvektől már csillogni kezdett, szintén felállt, és mesés értékű indiai
                            kasmír sálját szorosan összefogva a csípője körül, tetőtől talpig
                            végigmérte magát a földig érő toalett-tükörben, s emailfényű arcocskáját
                            kissé oldalt fordítva, erélyesen kijelentette:</p>
					<p>- Kíváncsi vagyok, hogy az én jelenlétem minő hatással lesz Széchenyi
                            kapitány barbár erkölcseire. Biztosítom önt, drága barátom, az a núbiai
                            oroszlán előttem úgy fog táncolni, mint egy pireneusi medve, amelynek az
                            orrába karikát húztak.</p>
				</div>
				<div type="chapter">
					<head>2</head>
					<p>Hálószobájába már reggel hat órakor besütött a nap. Az utóbbi időben
                            szándékosan nem függönyözte el az ablakait, mert feltette magában, hogy
                            beáll a korán kelő emberek közé. Csak az volt a baj, hogy sokat
                            éjszakázott. Sokszor úgy érezte, mintha késsel kellene levakarni a
                            lepedőről, s darabokban kellene tagjait a párnák közül kiszedegetni.</p>
					<p>Ma például Miklósnak, a kürasszír altisztből lett vén komornyiknak minden
                            erőlködése hiábavaló volt, hogy gazdájába déli tizenegy óra előtt életet
                            öntsön. A gróf vértelen ajka hol összepréselődött, hol idegesen remegve
                            ki- és becsukódott, mintha szörnyű álmokkal viaskodnék, vagy azon
                            erőlködnék, hogy hangosan beszéljen. Így, hálóköntösben, szétkuszált
                            hajjal és bajusszal, borostás arccal, az álom és ébredés között való
                            vergődésben, ide-oda dobálva magát a párnáin, beteg, elkínzott
                            negyvenéves embernek látszik, pedig csak az idén, szeptember 19-én lesz
                            harmincnégy, s ha rendbeszedi magát, Bécs egyik legveszedelmesebb
                            nőhódítója. Stefferl... így hívják őt az udvarnál, a grófi és hercegi
                            szalonokban, a Burgtheater és az An der Wien színház kulisszái mögött, a
                            főúri maîtresse-ek és a polgári kurtizánok világában... Stefferl: ez a
                            rangja, hivatása és ismertetőjele, talán nem is lesz belőle sohasem
                            egyéb, még annyira sem viszi, mint a híres Pálffy Ferdinánd, akit
                            Theater-Pálffynak vagy Theater-Grafnak becézgetnek Bécsben. Stefferl...
                            Nem valami mély megtiszteltetés, és nem alkalmas arra, hogy tekintélyt
                            szerezzen egy dúsgazdag magyar főúrnak, születésénél fogva
                            törvényhozónak, ezer és ezer magyar holdak és jobbágyok urának,
                            oligarchának, kiskirálynak. Kezdi is idegesíteni, hogy ezen a
                            gyermekszobából megmaradt, lekicsinylő és pajtáskodó néven emlegetik. De
                            most, átmulatott nappalok és éjszakák egész sorozata után, félig a
                            mámor, félig a kimerültség kábulatában, oly szánalmas és összeomlott kis
                            Stefferlnek látszott, hogy a mogorva, tenyeres-talpas vén küraszír, az
                            aggságában is tölgyfaerős, szálas komornyik megsajnálta:</p>
					<p>- Már megint ölbe kell hogy vigyük a fürdőkádba - mormogott, és
                            átnyalábolta gazdáját. - Gróf úr, kapitány úr, Stefferl... az
                            istenfáját!</p>
					<p>A gróf kézzel-lábbal védekezett a támadás ellen. Ébredezni kezdett, és
                            úgy érezte, mintha minden tagja sebes és kimarjult volna. Égett a feje,
                            szédült, hányási ingere volt, és levegő után kapkodott.</p>
					<p>- Gazemberek! Takarodjatok!</p>
					<p>Ez volt az első szava. Nem tudni, azokra mondta-e, akik álmában
                            gyötörték, vagy Miklós komornyikra, aki az ágyból kiemelte és talpra
                            állította.</p>
					<p>- Na, most gyerünk fürödni.</p>
					<p>A gróf ijedten nézett szét maga körül:</p>
					<p>- Hol vagyok?</p>
					<p>- Itthon, ni, Bécsben - recsegett a vén inas hangja. - Örüljünk, hogy ép
                            bőrrel hazakerültünk. Ez se mindennap történik meg velünk.</p>
					<p>Az öreg komornyik arra célzott, hogy a gróf néha két-három napra is
                            eltűnt, hirtelen felkapaszkodva egy postakocsira, előkelő utazóbatárra,
                            esetleg könnyű sandläuferra, vagy lóháton ügetve a hintó mellett, hogy
                            hercegnőt vagy kurtizánt elkísérjen közeli vagy távoli kastélyba,
                            eldugott villába. Most is egy hétig volt távol. Ezalatt az idő alatt két
                            vagy három kastélyban dőzsölt, s tegnap este érkezett meg Köpcsényből,
                            Esterházy Miklós herceg birtokáról, ahol madame Playden tiszteletére
                            nagy mulatság volt abból az alkalomból, hogy a madame-nak, Esterházy
                            herceg kedvéért, a Meinau bárónője címet adományozták. A bárósághoz való
                            jogcímet természetesen a herceg szolgáltatta, aki a Boden-tóban levő
                            Meinau-szigetet neki ajándékozta. A bárónőt most iktatták be új
                            méltóságába, s ezen az ünnepélyes aktuson Esterházy József, Wrbna és
                            Haugwitz grófokon és Liechtenstein Vencel hercegen kívül Széchenyi
                            István gróf is részt vett, mint valami koronázáson vagy főispáni
                            beiktatáson. Köpcsényből hazajövet aztán a társaság a hernalsi
                            “kártyavárban”, azaz Pálffy Ferdinánd gróf villájában fejezte be a
                            mulatságot, ahol tizenkét serdülő leányka, a gróf nemrég felbomlott
                            gyermekszínházának primadonnái várták a vendégeket. István gróf lelke
                            Esterházy hercegnél is, Pálffy grófnál is fellázadt az ellen, ami ott
                            történt. Főúri gőgje ágaskodott, hogy egy másik, akármilyen nagy rangú
                            és hatalmas férfiú szeretőjét ünnepelje, férfias és egészséges
                            érzékisége pedig tiltakozott a gyermeklányokkal való tivornyázás ellen.
                            De mindez csak addig tartott, ameddig gőgjét, tiszta férfiasságát és
                            ízlését az alkohol el nem kábította. Aztán már minden mindegy volt, és
                            ha jól emlékszik, az egyik kis primadonnát meg is hívta, hogy másnap
                            délelőtt a lakásán látogassa meg.</p>
					<p>Fájt a feje, a gyomra émelygett, alig bírta tagjait mozgatni, a
                            kicsapongások elmaradhatatlan utóíze undorral töltötte el, s az undor
                            lassanként mélységes szomorúságba olvadt, amint ott ült a langyos
                            vízben, és szempillái minduntalan leragadtak. Minden erejét összeszedte,
                            hogy el ne aludjék. Eszébe jutott, hogy május tizedikén indulnia kell,
                            ha a kellő időben jelentkezni akar Esterházy Pál hercegnél, akit elkísér
                            az új francia király koronázására. Nem, ő képtelen most Párizsba utazni.
                            Verje meg az Isten ezt a rothadt bécsi életet - hiszen én már alig tudom
                            a tagjaimat mozgatni. Kicsapongásokban kimerült aggastyán, beteg barom
                            vagyok.</p>
					<p>A meleg víz elbágyasztotta, és felcsiklandozta érzékiségét. Ha nagy
                            bánata volt, ha valami fölött túlságosan restelkedett, ha sok pénzt
                            vesztett, és csapás vagy szerencsétlenség érte, mindig hatalmába
                            kerítette valami kétségbeesett vad vágy a szeretkezésre. Szinte
                            öngyilkossági szándékkal kereste az érzékek örömét; a képzelete soha
                            nem tapasztalt gyönyörűségeket ígért, és magában az élvezőképesség
                            kimeríthetetlen erejét érezte. Lassanként most is erőt vett rajta ez a
                            beteg vágy, s eszébe jutott a tegnap este látott kis
                            gyermekszínésznő.</p>
					<p>- Miklós! - kiáltott ki a kádból - hány óra, Miklós?</p>
					<p>A komornyik bedugta az ajtón sűrű, hófehér hajjal koronázott, lilásvörös,
                            vén arcát.</p>
					<p>- Tizenegy.</p>
					<p>- Nincs itt még a kislány?</p>
					<p>A vén szolga dühösen morgott.</p>
					<p>A gróf elszégyellte magát. Jobb is - gondolta -, az Isten őrködik
                            fölöttem. Hiszen alapjában véve tiszta, jó szándékú ember vagyok, csak
                            gyenge és következetlen. Az a legnagyobb baj, hogy bennem egymással
                            harcban álló két ember lakik. Az egyik ostoba és buja fickó, képtelen
                            minden komoly és férfias munkára. Utálom ezt az ugrifüles, hitvány
                            bohócot. A másik mindennap új életet akar kezdeni, nevetségesen
                            nagyképű, unalmas és pedáns, borzasztó büszke a tudományára, rajongó,
                            fellengős, és boldogítani akarja az egész világot. Egyformán utálom mind
                            a kettőt. Emiatt sohasem vagyok természetes, óráról órára a pillanat
                            hatalma ragad magával, és sem jó, sem rossz szándékaimban nem merek
                            olyan eszközökhöz nyúlni, amelyek célhoz vezetnének. Saját magamat is
                            minduntalan meglepem valami ostobasággal. Sokszor észrevettem, hogy a
                            legkevésbé sem hasonlítok önmagamhoz. Vagy talán minden ember ilyen?</p>
					<p>A homloka sűrű ráncba borult.</p>
					<p>Már magában véve az is férfiatlan dolog, hogy folytonosan analizálom
                            önmagamat. Jó, jó, önismeret! Első áldozásra készülő iskolás
                            gyermekeknél nagyon szép, de Metternich nyilván sohasem törekedett
                            önismeretre. Napóleon sem. Az igazi nagy ember nem önmagával, hanem
                            embertársaival, a valóságokkal, a dolgok összefüggésével, a világgal s
                            azon felül csak kötelességeivel és érdekeivel foglalkozik. Én is sokkal
                            okosabban tenném, ha kevesebbet törődnék magammal, és többet a
                            hivatásommal, a karrieremmel, a birtokaimmal. - És úgy is lesz! -
                            kiáltott fel olyan dühös keserűséggel, mintha valakit már a hangjával is
                            le akart volna terrorizálni. - Megyek haza Cenkre. Átveszem a
                            birtokaimat. Gazdálkodni akarok. Itt az ideje!</p>
					<p>Erről eszébe jutott, hogy sok az adóssága, gyarapítani kellene
                            jövedelmeit, s evégből uradalmaiban meg kellene kezdeni a többtermelési
                            és földjavítási beruházásokat. Nemrégen meglátogatta József nádor
                            alcsuti uradalmait. Az már aztán igen! Mikor a főherceg átvette,
                            tizenegyezer holdnyi allódiumából mindössze még csak hatszáz hold volt
                            saját kezelésben, ezer hold pedig feles gazdálkodásban. A szántó soha
                            trágyát nem látott, és nem is hozott többet, mint három-négy szemet; rét
                            kevés, ami volt, az is valóságos vadon, a nagy legelő még közös a
                            jobbágyokkal, tagosítás nélkül; beruházás semmi, igásmarha semmi, az
                            egész állomány négy-ötezer birka. (Nekem magamnak több mint negyvenezer
                            van a pusztáimon, amelyeket német és örmény göbölyösök és birkások
                            bérelnek potom pénzért.) A birtokon nyoma sem volt útnak, szabadon
                            járhatott akárki, ahol nem volt vetés. (Az én birtokaimon is csupa
                            közbitang szabad csapás van járható út helyett.) A nádor a földeket
                            vegytanilag elemeztette, minőségük szerint felosztotta majorságokra, az
                            utakat nyárfa- és platánsorral szegélyezte; most még túlnyomólag
                            takarmányt termel, hogy a humusz gyarapodjék, aztán megy át majd a
                            szemtermelésre. Istállói szebbek és tisztábbak, mint a szomszéd
                            birtokosok kúriái; a birkaaklok mellett a nyírószíneknek üvegajtóik
                            vannak. Hát még a gépek! Taligás ekék, lengő ekék, szecskavágó gépek,
                            gőzüstök... Alcsutból nemsokára aranybánya lesz.</p>
					<p>- Én pedig drága utazásokra, fajlovakra, agarakra, tivornyákra és céda
                            lányokra költöm a pénzt. Utálom magamat!</p>
					<p>Erre a gondolatra olyan izgalomba jött, hogy nem tudott tovább a meleg
                            vízben ülni. Bekiáltotta a komornyikot, és hideget zuhanyoztatott
                            magára.</p>
					<p>Az öreg szolga örömmel nézte, hogy gazdájába mint tér vissza a piros,
                            egészséges élet. Most már meg merte mondani, hogy igenis, járt itt
                            valami éretlen kis nőstény.</p>
					<p>István gróf nagyokat kurjantott a testére záporozott jeges víz alatt:</p>
					<p>- Brr... huj... huj... csak bőven, ne sajnáld, tyű, a teremtésit!</p>
					<p>És ahogy végigcsorogtak rajta a gyöngyöző cseppek, didergett, vacogott a
                            foga, tenyereivel mellét, hasát s a combjait paskolta, amíg csak ki nem
                            melegedett.</p>
					<p>- Itt volt?</p>
					<p>- Itt.</p>
					<p>Miklós apró, fekete, hűséges szemei csillogtak, s mialatt a grófot
                            dörzsölte, dögönyözte, gyúrta és öklözte, olyan szeretettel nézte, mint
                            egy anya a csecsemőjét. Tizenhat esztendős kora óta szolgálja a házat,
                            mostani gazdája apját még daliás ifjúnak ismerte. Nincs előtte családi
                            vagy egyéni titok, s magát a gazdájával jóban, rosszban, kis és nagy
                            dologban egyaránt azonosítja. Bármely pillanatban meg tudna érte halni,
                            de úgy bánik vele, mint ahogy egy vén küraszír őrmester az ezred
                            legfiatalabb hadnagyocskájával.</p>
					<p>István gróf kissé szégyellte magát a vén cseléd előtt.</p>
					<p>- Remélem, kidobtad?</p>
					<p>A komornyik rándított egyet a vállán:</p>
					<p>- Hiszen mi rendeltük ide.</p>
					<p>- Mondd meg, hogy még alszom, még nem jöttem haza, és elutaztam. Vagy
                            mondj, amit akarsz. - De hamar meggondolta: - Nem tudod, kicsoda?</p>
					<p>- Nem volt nálunk soha.</p>
					<p>- Szép?</p>
					<p>- Nem a mi gusztusunk. Lapos, csenevész, girhes.</p>
					<p>- Adj neki valami pénzt - mondta kiábrándulva.</p>
					<p>A komornyik kifelé indult. Halkan dörmögött magában, és eltűnt az ajtó
                            függönye mögött.</p>
					<p>A gróf megnyugodott. Majd az öreg Miklós elintézi. Ezt, igen, ezt ő
                            elintézi, de ideje volna, hogy végre-valahára az összes effajta ügyek
                            elintéződjenek.</p>
					<p>Aztán odaült a két ablak között levő nagy, csiszolt falitükör elé, amely
                            alatt hosszú, keskeny pipereasztalon kenőcsök, olajok, kések, ollók,
                            borotvák, szagos vizek, kézitükrök, ráspolyok, csiszolók, titokzatos
                            tartalmú tégelyek, üvegcsék, illatszerek szép rendben sorakoztak, mint
                            valami nagyvilági dáma öltözőjében. Ott ült hosszú, nehéz brokátselyem
                            házikabátjában, vörös papucsban, amelynek orra törökösen felkunkorodott.
                            A kabátot is törökös, széles, vörös selyemsál szorította össze. A
                            borbély a haját kezdte sütni, amelynek ritkulását egy idő óta aggódva
                            figyeli. Kopaszodik. A teremtésit, korán kezdődik a dolog. Pál bátyja
                            két évvel idősebb, de valóságos sörénye van, és göndör fürtjeit
                            pomádéval is alig lehet lesimítani. Legokosabb volna talán, ha egy ideig
                            a fejét is borotváltatná, s parókát hordana. Azt mondják, így a haj
                            újból kinő. A szemöldöke azonban annál sűrűbb, sőt most aggasztóan
                            bozontos és göndör. Újabban bajuszt hord, felkunkorodó, illatos
                            kenőccsel összeragasztott magyaros bajuszt és görögös pofaszakállt,
                            amely az álla alatt majdnem összeér. Ez nagyon illik erőteljes barna
                            arcához, villogó szemeihez és széles, kiugró állához.</p>
					<p>Aztán észrevette, hogy kissé meghízott. Puha és hájas. Csodálatos dolog;
                            pedig alig alszik naponta két-három órát, nem fukarkodik az
                            élvezetekkel, sőt, igazság szerint, mindent elkövet, hogy minél
                            gyorsabban tönkretegye magát. Emiatt sokat betegeskedik is, nem is jó
                            erre rágondolni. Bécsben és Londonban mindenféle utálatos és fárasztó
                            gyógykezeléssel sanyargatták, de minduntalan furunkulusok támadnak
                            itt-ott a testén, egyszer a száján is volt valami baj, az ajka
                            megdagadt, a saját zsebkésével maga vágta fel, csoda, hogy nem kapott
                            vérmérgezést. Tavaly az egyik szemén valami daganat keletkezett s már
                            azt hitte, hogy elveszíti a szeme világát. Hála isten,
                            kigyógyították.</p>
					<p>Közben a borbély elkészült, és ő, a tükörbe pillantva, egyszerre kibékült
                            önmagával.</p>
					<p>- Na, a helyzet nem olyan veszedelmes. Azért még megállom a sarat
                            nálamnál tíz évvel fiatalabb legények közt is. Nem hiszem, hogy
                            Wesselényi bárón és Sándor Móric grófon kívül valaki jobban megülné a
                            lovat, mint én. A Dunát nem itt Bécsben, hanem akár Pesten vagy
                            Mohácsnál is átúszom, ha éppen kedvem tartja, és gyalog is bármikor
                            hajlandó vagyok Bécsből Cenkre vagy akár Pestre is elkutyagolni.</p>
					<p>Hálószobájának nyitott ablakán keresztül csak úgy dőlt be a májusi
                            napfény. Erről eszébe jutott, hogy a birtokain már jócskán
                            előrehaladhatott a mezei munka. De még nem is látta.</p>
					<p>No, éppen most volna kedvem megnézni, de most meg el kell utaznom
                            Párizsba - gondolta hozzá bizonyos öngúnnyal. - Milyen szerencsém van. -
                            Aztán elkomolyodott. - Hányszor feltettem magamban, hogy utánanézek a
                            gazdaságnak! Elméletileg úgyis már kész gazda vagyok. Ha annyi hetet
                            töltöttem volna el a földjeimen, mint ahány könyvet elolvastam a helyes
                            mezőgazdálkodás módszeréről... akkor... akkor én is írhatnék egyet -
                            nevetett magában ezen az ötleten, mert évek óta mindenről mindig könyvet
                            akar írni. - Egy konok német könyvíró veszett el bennem: gazdálkodás,
                            katonai tudományok, hadseregszervezés, lótenyésztés, vadászat, ember,
                            állat, növény, szerelem, politika, nevelés, erkölcs, költészet, ég, föld
                            és minden mintha csak arra való volna, hogy könyv legyen belőle... Ez is
                            az én lustaságom jele: ahelyett, hogy cselekednék valamit, mindent egy
                            rongy könyvvel, üres irkafirkával akarok elintézni. Ostobaság. Okosabb
                            volna, ha például otthon, Cenken megpróbálkoznék a zöldségtermeléssel.
                            Igen, a zöldség is elég volna kezdetnek... Aztán jöhetne a többi.</p>
					<p>Elábrándozott. Milyen jó volna jobbágyait rászoktatni, hogy káposztát,
                            répát és tököt is egyenek, ne csak romlott húst, avas szalonnát,
                            birkasajtot, tarhonyát és kölest. Először az uradalom belsőségein
                            kellene erre példát mutatni. Így legalább az asszonyoknak is volna
                            valami dolguk, s nemcsak a kukoricakapálásban, gyűjtésben és
                            szőlőkötözésben segítenének a férfiaknak. Ideje volna, hogy többet és
                            jobban termeljünk. Vége azoknak a jó időknek, amikor a búza csak úgy
                            ontotta a pénzt. Ezelőtt tíz esztendővel még ötszáz garas volt a búza
                            pozsonyi mérőjének ára, aztán fokozatosan leesett, s most már alig kap
                            érte negyven-ötven garast. Tízszer annyit kellene termelni, hogy
                            ugyanakkora legyen a jövedelme, mint közvetlenül a napóleoni háborúk
                            után. Jószágkormányzója, Liebenberg János úr azt mondja, hogy ez nem is
                            lehetetlen. A mezőgazdaságot éppúgy be lehet rendezni haszonra, mint
                            valami gyárat vagy bankot. Természetesen ehhez pénz kellene. Az
                            állattenyésztést is egészen más alapokra szeretné fektetni. Liebenberg
                            úr azt mondja, hogy svájci tehenekkel lehetne kísérletezni, mert a fehér
                            magyar tehén, a sovány riska sem tejelésre, sem húsra, sem munkára nem
                            való.</p>
					<p>- De ehhez először rendbe kellene hozni a pénzügyeimet - gondolta
                            elkedvetlenedve, és bement a szomszéd szobába, hogy megreggelizzék.
                            Farkasétvággyal esett a sonkának, paprikás szalonnának, sajtnak és
                            almának, és hozzá teát ivott, angolosan. Gondolatai eközben
                            visszatértek a birtokára. Szerencse, hogy szegény édesapám oly szép
                            rendben hagyta ránk, fiaira az ország különböző részében elszórt
                            birtokokat. Szegény, jó apám! Drága édesanyám!</p>
					<p>Elérzékenyedett, mint mindig, ha a halottaira vagy a halálra gondolt. Az
                            idén sógornője, tavaly édesanyja, két éve az öreg Hunyady József gróf
                            (azt is nagyon szerette a lóversenyek miatt), három éve az öreg Hunyady
                            gróf menye, a gyönyörű Gabriella, akibe egykor nagyon szerelmes volt,
                            négy éve az apja - minden évre esik egy-egy drága halott -, öt éve...
                            Itt megállt, mert egy pillanatra megállt a szívverése is. Augusztus
                            29-én lesz öt esztendeje... Este tizenegy óra... Ürmény...</p>
					<p>Egész testében összerándult, kés és villa kiestek a kezéből, szeme
                            üvegesen meredt ki mély üregéből, szája reszketni kezdett. Mintha az
                            egész ember összezsugorodott volna félelmében, egy hirtelen villámcsapás
                            alatt. Arca megnyúlt, kezével a szájához kapkodott, hangosan mondogatott
                            összefüggéstelen szavakat: Karolina... Rolly... gyűrű... december
                            négy...</p>
					<p>Aztán megijedt a saját hangjától és átszaladt a könyvtárszobába. Ott
                            beledobta magát egy antilopbőrrel bevont öblös angol karosszékbe és
                            homlokát a kezére hajtotta. Lassanként össze tudta szedni a gondolatait.
                            Augusztus 29-én lesz öt esztendeje, hogy Debrecenben este tizenegy
                            órakor elvesztette Karolina gyűrűjét, s szeptember hatodikán megtudta,
                            hogy szegényke abban az órában meghalt. Amikor a halálhírt megkapta, úgy
                            érezte, hogy Karolinával ő maga is elvesztette az élethez való minden
                            jogát. Majdnem öngyilkossá lett. Miért nem tette? Gyávaságból. Gyáva
                            volt élni és meghalni is egyaránt, rettenetesen gyáva. Pedig borzasztó
                            rémképek gyötörték, hogy Karolina halálával ő és gyermekei és azok
                            gyermekei, minden unokái és azok unokái bűnhődni fognak hetedíziglen;
                            jobb lenne mind e szerencsétleneknek, ha valamennyien a titokzatos
                            Kozmosz ölében maradnak, örökkön. Örökké, az idők végezetéig; a
                            pisztolyai szinte kínálgatták magukat, szinte kidugták a csövüket
                            tarsolyból, nyeregkápából, asztalfiókból, csak éppen a férfias, bátor
                            kéz hiányzott, amely utánuk nyúl, homlokához vagy szívéhez tartja, és
                            meghúzza a ravaszt.</p>
					<p>- Ehelyett egy kissé megtébolyodtam - fűzte hozzá valami önkínzó
                            gyönyörűséggel, mintha önmaga fölött törvényt ülne, s a halálbüntetést
                            átváltoztatná életfogytiglan tartó őrületté.</p>
					<p>Azóta egyetlen alkalmat sem mulasztott el, amikor megnézhetett valamely
                            tébolydát, amely az útjába került. Charentonban, Bécsben órákat töltött
                            a bolondok között, s fél napot Bedlamben, az angolok híres
                            őrültekházában. És az öngyilkosság!... Ha az öngyilkosság nem volna
                            égbekiáltó bűn, ő a régi sztoikusok álláspontjára helyezkednék. Élni nem
                            kötelesség, de becsületes és büszke embernek lenni, az kötelesség.
                            Napóleon is jobban tette volna, ha a Waterlooi csata után főbe lövi
                            magát. De a császár akkor már elpuhult és kövér ember volt. Akárcsak ő
                            most. Napóleon amíg sovány volt, egyetlen csatát sem vesztett el, és
                            meghódította az egész világot. Az oroszországi hadjárat alatt azonban
                            már pocakos és puha, mint egy keleti kényúr, és alig tudta megülni a
                            lovat - nem csoda, hogy elvesztette a lipcsei és a waterlooi
                            csatát...</p>
					<p>Észre sem vette, hogy gondolatai lassanként eltávolodnak Karolinától, és
                            átcsúsznak az őrültségtől és a haláltól való rettegésbe. Rettenetes
                            dolog volna megbolondulni. Ha egyszer rájön, hogy elméjében baj
                            mutatkozik, nyomban előveszi pisztolyait, amelyeket mindig magával hord.
                            Eszébe jutott a szegény Castlereagh tragédiája. Castlereagh különc volt,
                            de okos és becsületes ember, hasznos fia a hazájának, és Ausztria igaz
                            barátja. És micsoda nyomorult vége lett! Egyszer csak elkezdett félni a
                            haláltól, és félelmében beretvájával elvágta a torkát. Hát az is
                            lehetséges, hogy az ember a halál elől éppen abba menekül, amitől
                            reszket, vagyis a halálba?</p>
					<p>Hogy kínzó gondolataitól megszabaduljon, keresett valamit, ami figyelmét
                            lekösse. Valami könyvet vagy folyóiratot. Ekkor vette észre, hogy keze
                            önkéntelenül a karosszék mellett levő asztalon dobolt, és az Österreichische Beobachter legújabb számát
                            gyűrögette. Hitvány kis újságocska volt ez, csak udvari, társasági,
                            egészségügyi és gazdasági híreket közölt, amelyek a Monarchia rendjét és
                            belső nyugalmát nem veszélyeztették. Mégis kinyitotta és olvasgatni
                            kezdte. Megtudta belőle, hogy Zichy Ferenc gróf államminiszter nagy
                            ebédet adott, hogy Weber Károly zeneszerző Londonban meghalt, és
                            ugyanott egy Liszt Ferenc nevű tizenhárom éves fiúcska hangversenyt
                            adott. - Ez a Liszt Ferenc - jelentette a londoni tudósító - Ausztriából
                            származik, ahol a híres Esterházy herceg birtokán gazdatiszt az apja, s
                            máris dicsőségére válik a német zenekultúrának. Aztán volt egy cikk a
                            sèvres-i porcelángyárról, egy léghajó-szerencsétlenségről, az amerikai
                            Wright új barométeréről, valamint a dühöngő öngyilkossági járványról. A
                            cikk keményen nekiment Goethének, Byronnak, Shelleynek, akik istentelen
                            és pesszimista könyveikkel megmérgezték az emberek lelkét. Majd
                            csodálatos példákat hozott fel az öngyilkosságok hajmeresztő
                            furcsaságairól. Egy leány Bécsben varrótűket nyelt le egy mézes lepénybe
                            rejtve, egy misztikus lelkű költő keresztre feszíttette magát, egy
                            szplínes angol izzó kemencébe bújt. Napóleon rajongói a Vendôme-oszlop
                            tetejéről ugráltak le, és egy meghibbant lelkű indiai asszony Rómában
                            estélyt adott, amelyen ő maga gyertyákkal teletűzdelt ruhában jelent
                            meg, a dőzsölés kellős közepén aztán a gyertyákat meggyújtotta, és mint
                            égő fáklya, vendégei szeme láttára tűzihalált halt, Stiglitz Sarolta, az
                            ünnepelt díva pedig megölte magát, hogy ezzel élményt szolgáltasson
                            tehetségtelen férjének egy halhatatlan remekmű megírására.</p>
					<p>Fel és alá járkált a könyvtárszobában, és magában beszélve öklével
                            valakit valamiért megfenyegetett. Aztán körülnézett, és megenyhülve
                            elmosolyodott. A könyvei között mindig megbékélt önmagával és a
                            világgal. Hét-nyolc esztendő óta gyűjtögette, rakosgatta, s napról napra
                            gyönyörködött a barna, vörös és kék bőrbe kötött könyvek gyarapodásán.
                            Nem tartozott azok közé, akik a könyvet mint valami műtárgyat vagy
                            ritkaságot gyűjtik, nem volt amatőr, aki a kötés, papír és nyomtatás
                            szépségeit többre becsüli a mű tartalmánál. Azok közé sem tartozott,
                            akik a könyvtárban szobaberendezést látnak, s a falakat aranynyomású,
                            bordás bőrkötések tarkaságával kárpitozzák ki - ő a könyvet azért
                            vette, hogy elolvassa. Most azonban a világos, habos kőrisfából készült,
                            berakásokkal és finom, lapos faragásokkal ékített könyvespolc is
                            gyönyörködtette, amely körülfut a szoba négy falán. Megbízható, nagy,
                            néma barátait vagy tiszteletreméltó ellenfeleit, álmatlan éjszakáin
                            hűséges virrasztó társait, fegyveres őreit és útmutatóit látta maga
                            körül. Jó titoktartók ezek a vaskos fóliánsok, kecses Elzevirek, lenge
                            kis füzetek, röpke újságok és folyóiratok, nem gúnyolódnak fölötte
                            sohasem, nem rosszhiszemű, ravasz vitatkozók, kémek, árulkodók. Ezeknek
                            a szélére mindent oda lehet írni, amiért a bécsi titkosrendőrség az
                            embert a császárnál feljelentené. Ezekből a legtiltottabb tanokat
                            csendben, tanúk nélkül meg lehet tudni. Ha ezekre néz, megelégedéssel
                            gondol arra, hogy minden lángelme neki dolgozik, és száz és száz tudós,
                            költő, szakember, próféta, álmodozó és bölcselő végzi el helyette azt a
                            roppant munkát, amely nélkül nem tudna a legegyszerűbb probléma
                            megoldásához sem hozzáférkőzni; ez az ezer és ezer könyv pótolja nála az
                            iskola és az egyetemi képzettség hiányát; van-e nagyobb, jobb, gazdagabb
                            egyetem, mint egy jól összeválogatott, szép, gazdag könyvtár?</p>
					<p>Hét-nyolc év óta alig volt nap, hogy egyik vagy másik könyvét ne vette
                            volna a kezébe. Utazás, vadászat, katonai szolgálat, társadalmi élet,
                            szerelem és szeretkezés nem akadályozta, hogy naponta szenvedélyes,
                            elmélyülő, szinte egzaltált és rajongó olvasási dührohamban négy-öt-hat
                            órát a könyvei közt töltsön.</p>
					<p>Nemrég rendezte könyvtárát egy fiatal tudós segítségével. Akkor látta
                            csak, hogy milyen rengeteg könyvet olvasott össze. Ezt bizonyára nem
                            hinnék el sem a főúri, sem a katonai körök Bécsben, nem sejtik magyar
                            barátai sem, legfeljebb nővérei, s néhány főúri dáma; csodálatosképpen
                            mindig nyíltabb és őszintébb tudott lenni Esterházy Vincéné
                            Liechtenstein Zsófiához, mint például Lichnovszky Eduárdhoz, aki pedig
                            maga is valóságos könyvmoly lett a kongresszus óta. De a legtöbb
                            emberrel hiába is kezdene könyvről beszélni. Úgy veszi észre, hogy az
                            édesapja nemzedékével szemben, amely agyontömte magát a 18. század
                            végének szellemiségével, most durva, műveletlen, sőt buta emberek
                            korszakát éljük.</p>
					<p>Sokszor eszébe jutott, hogy mit is akar voltaképpen ezzel a roppant
                            készülődéssel? Sokszor furdalja a lelkiismerete, hogy nem magáért a
                            tudományért falja a könyveket, de nem is valami határozott, önzetlen és
                            nemes cél szolgálatában, például a közért, a hazájáért vagy az
                            emberiségért; csak homályosan jelentkező becsvágyból, hiúságból és
                            feltűnni vágyásból. Hogy az asszonyokat meghódítsa, és a férfiak előtt
                            fölényét kimutathassa. Nem tudja elviselni azt a gondolatot, hogy valaki
                            valamiben őt felülmúlja. Mindent jobban vagy legalábbis annyira akar
                            tudni, mint más. Nagyobb költő akar lenni Byronnál, nagyobb politikus
                            Metternichnél, nagyobb nemzetgazdász Bentham Jeremiásnál, és nagyobb
                            természettudós Voltánál vagy Aragónál. Ezért mindig minden érdekli, s ha
                            valahol egy ismeretlen népet, ismeretlen verset, ismeretlen tudományos
                            tételt, ismeretlen történelmi elvet vagy eseményt hall, elsápad,
                            elszégyelli magát, nem akarja elárulni tájékozatlanságát, hazarohan,
                            könyvtárában kutat, új és új könyveket vásárol, és titokban
                            felfegyverkezik a legközelebbi összecsapásra. Hiúság. Becsvágy.
                            Mindegy. Nem tud ellenállni a vágynak, hogy mindenhol ő legyen az első,
                            a legkülönb, a verhetetlen. Hiúság. Sokszor belekábul, ájuldozik, és az
                            őrület szakadéka fölé sodorja ez a beteg ambíció. Hiúság. De vajon nem a
                            hiúság egy ilyen furcsa fajtája vezeti-e az összes nagy embereket? Csak
                            az a kérdés: ez a szörnyű kényszer, ez a belső nyomás mire lesz jó,
                            micsoda tetteket fog sugalmazni ennek a túlterhelt agynak, micsoda
                            termés lesz ezen az agyontrágyázott, buja szántóföldön?</p>
					<p>Most, ahogy tekintete átrepült a könyvek százai fölött, szinte
                            megdöbbent, hogy mi mindent igyekezett ő rövid hét-nyolc év alatt a
                            fejébe szedni. Szerencse, hogy a különböző fajtájú könyveket különböző
                            színű bőrbe köttette. Így egyetlen szempillantásra el tud igazodni.
                            Tudja, hogy a vallási munkákat a kék, a szépirodalmi tárgyúakat a vörös,
                            a történelmieket a barna, a közgazdaságiakat a zöld, a politikaiakat a
                            fekete, a természettudományiakat a szürke és a bölcseletieket a
                            violaszínű kötések között lehet megtalálni. Emellett egymás mellett
                            sorakoznak az angol, francia, olasz, német nyelvű könyvek. Latin és
                            magyar könyv - sajnos - kevés van. De legközelebb ezekből is megszerzi a
                            legjobbakat Wesselényi Miklós tanácsai szerint.</p>
					<p>Már-már belemerült egy új angol szemle, a Blackwoods
                                Edinburgh Magazine legújabb füzetének olvasásába, amikor
                            beosont a szobába Miklós komornyik, és a torkát köszörülte.</p>
					<p>- Mit akarsz?</p>
					<p>- Három óra elmúlt, méltóságos gróf.</p>
					<p>- És aztán?</p>
					<p>- Öltözzünk fel. Megyünk Károlyi grófhoz.</p>
					<p>- Nem megyek - rivallt rá torkaszakadtából. - Hova tetted a lányt?</p>
					<p>- Szükség van reá? - kérdezte a vén lakáj, aki ismerte gazdáját, és
                            tudta, hogy egyik parancsát öt perc múlva egy ellenkező parancs követi,
                            s jaj, ha egyiket a kettő közül nem tudja teljesíteni.</p>
					<p>- Remélem, nem küldted el?</p>
					<p>- Nem. Beeresszem?</p>
					<p>István gróf elszégyellte magát:</p>
					<p>- Azt mondtam, hogy küldd el.</p>
					<p>- Igenis, elküldtem.</p>
					<p>- Akkor miért kérdezed, hogy behozhatod-e?</p>
					<p>- Igenis, behozhatom.</p>
					<p>- Hát ez hogy lehetséges? Itt van, vagy nincs itt?</p>
					<p>- Igen is meg nem is. Jégre tettem a szomszédban, a Hét
                            választófejedelemhez címzett fogadóban.</p>
					<p>A gróf elpirult és elszomorodott. Hát már ezt a derék, tiszta lelkű, öreg
                            szász parasztot is így megrontotta a szeszélyességével. Nem tudta, mit
                            csodáljon inkább: azt az állati hűséget-e, amellyel a marcona katona
                            kiszolgálja az ő hóbortjait, vagy azt a körmönfont ügyességet, amellyel
                            a saját helyzetét védelmezi? Szeretett volna tőle bocsánatot kérni,
                            szerette volna megragadni a kezét, és megcsókolni, mint egykor, régen,
                            kisfiú korában, amikor egy öreg béressel gorombáskodott, s boldogult
                            apja - milyen nagy ember volt a szegény öreg! - megcsókoltatta vele a
                            vén jobbágy kezét, mégpedig az egész cselédség előtt.</p>
					<p>Nagy nehezen visszanyerte szokott leereszkedő, nagyúri öntudatosságát, és
                            megveregette a vén komornyik vállát:</p>
					<p>- Nem kell a kislány. Utálom az ilyen disznóságot. Megyünk Károlyi
                            grófhoz. Öltöztess fel, öreg.</p>
				</div>
				<div type="chapter">
					<head>3</head>
					<p>Öltözködés közben eszébe jutott, hogy Károlyi György grófnál valakivel
                            találkozni fog, akire most mindenkinél és mindennél nagyobb szüksége
                            van. Wesselényi Miklós báró az alatt, amíg Köpcsényben dőzsölt,
                            váratlanul megérkezett Bécsbe. Wesselényi Miklós! Öt esztendő óta
                            majdnem mindennap átvillant agyán ez a név, s úgy érezte, hogy amióta
                            ismeri, felfedezett egy egész kis világot. Ez a világ nem túlságosan
                            szép, nem is az egyetlen; de egészen az övé. Eddig csak a maga lelkét
                            hordozta magában, aminthogy csak a maga életét élte; de a legerősebb
                            lélek is fél a magánosságtól. Wesselényi szereti az édesanyját, szereti
                            a cselédeit, jobbágyait, erdélyi atyafiságát, népét, fajtáját, szereti a
                            magyarokat, az élőket és a halottakat, akik kilencszáz esztendő óta a
                            föld alatt pihennek, s ebben a megsokszorozott és meghosszabbított
                            életben Wesselényi milliók életét éli - roppant vágyat érzett, hogy ő is
                            milliók élete legyen.</p>
					<p>Valahányszor a báróra gondolt, mindig feldobbant a szíve, de egyúttal
                            furdalta is a lelkiismerete. Tulajdonképpen mindig nagyon rosszul bántam
                            vele - gondolta magában. - Amikor feljött hozzám Bécsbe, nem adtam neki
                            szállást a lakásomon, s noha az ő őse nádorispán volt - még belőle is
                            lehet! -, én mégis úgy bántam vele, mint valami szegény rokonnal vagy
                            titkárfélével. Ha valamiben ellentmondott, durván leintettem, mint egy
                            kotnyeles diákot. Sakkozni jobban tud, mint én, mégis ráförmedtem, ha
                            egy húzásomat kifogásolta. Micsoda jogon? Mert gazdagabb vagyok, mert
                            többet láttam a világból, mint ő? Pedig úgy szeretem és bámulom
                            Miklóst... ezt ma meg is mondom neki. De azt azért mégis elismerheti -
                            vigasztalta magát -, hogy alapjában véve megtettem a kötelességemet.
                            Elvittem Franciaországba és Angliába. Nélkülem talán sohasem jutott
                            volna oda. Természetesen ő az utazás alatt is különbül viselkedett, mint
                            én. Kedvemért még a trappista kolostort is meglátogatta, ő, a nyakas
                            kálomista. Milyen gyönyörűen viselkedett az én bigott ájtatoskodásaimmal
                            szemben, amikor esténként térden állva imádkoztam... meg kell adni,
                            finom, tapintatos lélek lakozik abban a gladiátori testben. Párizsban
                            természetesen magára hagytam. Périgord herceg feleségéhez például már
                            nem vittem el, nem mutattam be Metternich Kelemen hercegnének és Viktor
                            hercegnek, az attasénak sem. Brogly hercegnő, gróf Vilièle és gróf
                            Sebastiani körül csak magam legyeskedtem, Wesselényit csak a sèvres-i
                            porcelángyárral és a merinói juhokkal ismertettem meg. Angolországban
                            Esterházy herceg nagykövet, lord Stewart, lord Holland és Wellington
                            herceg estélyeire is nélküle mentem. Hitvány ember vagyok.</p>
					<p>Ebben a pillanatban jelentették, hogy Wesselényi báró keresi a
                            grófot.</p>
					<p>- Hol van? Engedjétek be.</p>
					<p>És ahogy Wesselényi báró vaskos alakja megjelent a hálószoba ajtajában,
                            eléje ugrott, és egyenesen a nyakába esett. Olyan jó volt ráborulni erre
                            a medveerős, vastag, vörös arcú, villogó szemű, roppant magyarra; úgy
                            érezte, mintha ő is erősebb, bátrabb, daliásabb volna. Egyszerre
                            elszállt lelkéről minden beteg bizonytalanság, és biztos talajt érzett a
                            lába alatt. A becsületesség és hűség leheletét érezte a homloka körül.
                            Egyszerre vidám lett, sőt hetyke és kihívó.</p>
					<p>- Hogy vagy, cimbora? Ejnye, de megvastagodtál. Mi újság Erdélyben? Igaz,
                            hogy eladtad a ménesedet? Mi? Ezentúl csak angol telivérekkel
                            kísérletezel? Én meg éppen most határoztam el, hogy megpróbálkozom a
                            magyar-arabs keresztezéssel. Bocsáss meg, pajtás, hogy ilyen pongyolában
                            vagyok. Te persze utálod ezt a férfiatlan selyem fehérneműt. Mi? Te még
                            mindig kapcát viselsz harisnya helyett? De a szakállammal csak meg vagy
                            elégedve? Zordon államférfiúi pofaszakáll, az arcomat bekeretezi, mint a
                            csimpánzokét. Collier grec - hősies szakáll, a jövő szakálla,
                            szabadságszakáll, akárcsak a tied.</p>
					<p>Örömében összevissza fecsegett mindent, s közben az öreg komornyik buzgón
                            öltöztette. A báró, aki hat évvel volt fiatalabb nála, szinte apai
                            elnézéssel mosolygott barátja bohókás modorán, István gróf pedig
                            túláradó jókedvében hirtelen fordulattal odaszólt a komornyikjához:</p>
					<p>- Mit tudsz a grófnéról?</p>
					<p>A vén küraszír becsukta az egyik szemét, a másikkal lopva a gazdája arcát
                            leste:</p>
					<p>- A kegyelmes grófné reggel tíz órakor misére ment Júlia és Felicia
                            grófkisasszonyokkal.</p>
					<p>- És aztán?</p>
					<p>- A Praterban egy negyedórát sétakocsikázott.</p>
					<p>István gróf izgatott lett:</p>
					<p>- Kivel találkozott?</p>
					<p>- Brüll Frigyes gróf úr kísérte a hintót lovon.</p>
					<p>- Ki mellett lovagolt a gróf?</p>
					<p>A vén inas lehunyta a másik szemét is:</p>
					<p>- A grófkisasszony mellett.</p>
					<p>- Elég.</p>
					<p>- Igenis. De ma éjszaka ne dorbézoljunk. Nem lesz okos dolog.
                            Csomagolnunk kell. Holnapután indul a kocsink.</p>
					<p>Miklós báró arca elkomolyodott. Még csak két napot töltött a
                            császárvárosban, de István gróf legújabb szerelmi szeszélyéről már
                            mindent tudott. Féltette Istvánt, mert tudta, hogy minden ilyen
                            fellángolás alapos rombolást okoz kedélyállapotában, és esetleg
                            esztendőkre hasznavehetetlenné teszi minden szép és jó ügy számára. De
                            féltette a grófnét is, akiről már úgy beszélnek Bécsben, mint a hírhedt
                            nőcsábító legújabb áldozatáról. Végül pedig sértette, hogy a találkozás
                            pillanatában, amely őt a szíve mélyéig meghatotta, István gróf a
                            komornyikjával tárgyal, s oly léha hangon, amely őt mindig
                            felbőszítette. Legszívesebben sarkon fordult volna, hogy örökre hátat
                            fordítson István grófnak; de nem akarta megalázni őt, s nem akarta
                            nevetségessé tenni saját magát. Arcvonásain azonban nem tudott
                            uralkodni, s ezt István is észrevette.</p>
					<p>- Mi bajod van, Miklós, talán megbántottalak? - riadt fel hirtelen, és a
                            bárót újra megölelte. - Hidd el, azért vagyok ilyen eszelős, mert nagyon
                            örülök neked. Miklós, olyan jókor jöttél - tette hozzá elérzékenyedett
                            hangon, és ez a bárót is zavarba hozta.</p>
					<p>- István - kezdte mély gordonkahangján -, mi megfogadtuk egymásnak, hogy
                            nem titkolódzunk.</p>
					<p>István gróf sejtette, hogy miről lesz szó. Olyan mozdulatot tett, mintha
                            untatná a dolog, pedig titokban örült, hogy beszélhet Crescence-ról.</p>
					<p>- Nincs semmi titok - mondta erőltetett léhasággal -, egész Bécs
                            tudja.</p>
					<p>- Annál rosszabb.</p>
					<p>- Egyébként már az egész ügy a múlté.</p>
					<p>- Igen - mordult fel a mély, rekedt basszus -, a grófné nyugalma, családi
                            békessége és a jó hírneve is már a múlté.</p>
					<p>István gróf szíve megdobbant, de folytatta ügyetlen és zavart taktikáját,
                            amellyel rosszabbnak akart feltűnni, mint amilyen a valóságban volt.</p>
					<p>- Szóra sem érdemes az egész. Tetszett, megkívántam, nem sikerült, vége.
                            Nem vesződöm vele.</p>
					<p>- És ő?</p>
					<p>- Azt hiszem, már el is felejtett.</p>
					<p>- És ha nem?</p>
					<p>István gróf, ahogy belenézett Miklós báró szeretettől csillogó,
                            becsületes szemébe, hirtelen ellágyult. Ez az ember feltételezi, hogy
                            Crescence grófnő szenved, ez a naiv, erdélyi barbár talán ösztönszerűleg
                            megérzi az igazságot, amivel a legédesebb bókot nyújtja át neki...
                            Crescence talán csakugyan szenved, tehát előbb-utóbb, de mégis az övé
                            lesz; Istenem, némely asszonynál ez mégsem megy olyan egy-kettőre.
                            Megragadta Miklós báró kezét és erősen megszorította.</p>
					<p>- Üljünk le ide. Parancsolsz egy pohárkával? Mi az, a te struccgyomrodnak
                            ez sem elég erős?... Miklós... akarok neked mondani valamit. Miklós! A
                            tévedés és igazság, ha eléggé szenvedélyes módon jelentkezik, egyformán
                            erős benyomást tesz ránk - fordult Wesselényi felé.</p>
					<p>- Mit akarsz ezzel mondani?</p>
					<p>- Miklós! Nem jutott még neked eszedbe, hogy én, amilyen gyorsan és
                            szenvedéllyel lettem a barátod, éppoly gyorsan el is foglak hagyni?</p>
					<p>- Remélem, hogy nem - mordult fel a báró, de ebben az oroszlánmorgásban
                            valóságos asszonyos ellágyulás rejlett.</p>
					<p>- Magam sem tudom, hogy - ne vedd rossznéven ezt az emberevő hasonlatot
                            -, hogy valódi vagy hamis étvágy vonzott-e feléd.</p>
					<p>- Nem értelek...</p>
					<p>Most István gróf kezdett elérzékenyülni:</p>
					<p>- Miklós, én sokszor rossz voltam hozzád.</p>
					<p>A báró homloka elsötétült, de a szája mosolyra húzódott:</p>
					<p>- Nem vettem észre.</p>
					<p>- De észrevetted. És éppen ezért akarlak most biztosítani, hogy barátom
                            vagy, s az maradsz rokonszenvből éppúgy, mint meggyőződésből. Most
                            beszélhetünk másról.</p>
					<p>A komornyik ezalatt István grófot nagy nehezen felöltöztette.</p>
					<p>- Na, megnézhetjük magunkat a tükörben.</p>
					<p>Löncsről lévén szó, a gróf csak neglizsé-kimenőt öltött magára. Ez a
                            neglizsé rikítóan színpompás öltözék volt, a legújabb angol divat
                            szerint, amelyet a bécsi szabó néhány Párizsból hozott ötlettel kissé
                            puhábbra és negédesebbre szelídített. A gróf lábszárain rövid Abd
                            el-Kader-pantalló feszült, amelynek látszólag durva szövésű pettyezett
                            kelméjét az előkelő szabás ellensúlyozta. A tubákszínű frakk, a
                            halaványzöld, roppant kivágású bársonymellény aranygombokkal, a puhán
                            vasalt “nagyapó-fodros” fehér batiszt inggallér és a hosszú széles
                            fekete nyakkendő - Günckel Józsefnek, a Graben híres szabómesterének
                            megállapítása szerint - valóban heroikus hatást tett a szemlélőre.</p>
					<p>István gróf kiküldte a szobából a komornyikot, Miklós bárót maga mellé
                            ültette a kanapéra, és vallani kezdett:</p>
					<p>- Belefáradtam...</p>
					<p>Miklós báró szomorúan hajtotta le a fejét:</p>
					<p>- Hát te nem tudod elképzelni, hogy egy asszony tisztességből vagy
                            kötelességérzetből hűséges marad az urához?</p>
					<p>- Miklós, én azt nem tudom elképzelni, hogy a mogorva, vörös Csicserlinek
                            joga van Crescence grófnőtől hűséget követelni.</p>
					<p>- Hát akkor vedd el feleségül - szólt Miklós báró egyszerű, természetes
                            hangon.</p>
					<p>István gróf meghökkent:</p>
					<p>- A válás nálunk nem olyan egyszerű dolog, mint nálatok, reformátusoknál.
                            És ha őszinte akarok lenni, nem vagyok bizonyos, hogy hűségesen tudnám
                            Crescence-t szeretni. Ehhez én túlságosan komplikált vagyok, Crescence
                            pedig túlságosan egyszerű lélek.</p>
					<p>- Vagyis nem szereted - jelentette ki a báró szomorúan. - Csak a hiúságod
                            és a kalandvágyad szeretne kielégülni.</p>
					<p>István gróf félbeszakította:</p>
					<p>- Szerelem vagy kaland... csak akkor válik el, hogy miről van szó, ha a
                            vágy már beteljesedett. Az tagadhatatlan - folytatta kissé elgondolkodva
                            -, hogy vannak tünetek, amelyekből szerelemre lehetne következtetni.
                            Ezzel az asszonnyal szemben például érthetetlenül gyáva vagyok.
                            Jelenlétében bizonyos zavart érzek, és teljesen cserbenhagy közmondásos
                            bőbeszédűségem, frivolitásom és vakmerőségem. Ezt még sohasem éreztem...
                            kivéve talán az egyetlen Karolinát... de az mégis más volt. Crescence
                            nem Karolina. Karolina magával ragadott, elsodort. Karolina testileg és
                            lelkileg valósággal szédületes látvány volt, rendkívüli
                            tulajdonságokkal, Crescence pedig olyan, mint egy enyhe illatú
                            gyöngyvirág. Csendes, halk, szemérmes, bátortalan. A külseje is más.
                            Szép, finom, szabályos és egyszerű, vagyis jelentéktelen. Karolinát
                            egyetlen példányban mintázta meg az isteni művész: Crescence millió
                            példányban van meg rézmetszetben és közepes festők ábrázolásában. Akarod
                            tudni az igazat? Crescence már nem is tetszik nekem. Rájöttem, hogy nem
                            nekem való. Már csak a hibáit látom, de azért nem tudok nem gondolni rá.
                            Rögeszme.</p>
					<p>Miklós báró kissé felmelegedett:</p>
					<p>- Ha így beszélsz, akkor mégis azt kell hinnem...</p>
					<p>- Ne higgy semmit, Miklós - szakította félbe -, én sem hiszek semmit. Te
                            vagy az egyetlen ember, akinek bevallom, hogy Crescence grófnővel már
                            csaknem megértettük egymást. Már csaknem belehelyezkedtem a győzelmes
                            szerető kényelmes, boldog szerepébe... talán csak órák választottak el a
                            diadaltól... amikor Brüll Frigyes, utálatos fickó, félkegyelmű udvari
                            lakáj, egyszerre csak elébem toppant, és azt mondja nekem: Zichy
                            Károlyné grófné őexcellenciája megbízott, hogy egy kérését
                            tolmácsoljam. - Parancsolj - mondtam elbizakodott fölénnyel, mert
                            tudtam, hogy a gyulladt szemű albínó is pályázott a grófnő kegyeire. -
                            Nos - folytatta Brüll -, a grófnő kéret, hogy ne molesztáld őt a
                            látogatásoddal. - A grófot legazembereztem, megverekedtünk, s én
                            Esterházyné Liechtenstein Zsófia hercegnőt megkértem, hogy Crescence
                            grófnőtől tudakolja meg az igazságot.</p>
					<p>- Nos? - mordult fel a báró, s az arcán látszott, hogy ő is éppoly ijedt
                            izgalommal várja a választ, mint annak idején maga István gróf.</p>
					<p>- Zsófia hercegnő hírül hozta, hogy Crescence csakugyan nem akar
                            látni.</p>
					<p>- Nem értem - búgott a mély basszus.</p>
					<p>- Az első pillanatban én sem tudtam megmagyarázni, de aztán eszembe
                            jutott: talán csak nem éppen a nyomorult, csipás szemű Brüll gróf az
                            oka?</p>
					<p>- Lehetséges volna?</p>
					<p>- Zsófia hercegnő azt mondta, hogy nem. De hát mit tudja ő?... Egy
                            asszony körül senki sem tudhatja az igazságot soha. Ebben van némi
                            tapasztalásom. Bizonyos csak annyi, hogy Brüll gróf erősen csapta a
                            szelet, éppen előbb hallhattad, hogy még most is kísérgeti a Praterban,
                            s bizonyos az is, hogy az asszonyok ízlése... pfuj... erről beszélni sem
                            érdemes, pajtás. Én azonban harmincnégy éves férfiú létemre nem
                            engedhetem meg, hogy életem kizárólagos programja a szerelem legyen.
                            És... - folytatta elcsukló hangon - nem akarok boldogtalan szerelmes
                            lenni. Miklós, nem akarok többé szenvedni, mert a szenvedés meggyalázó,
                            aljas szerencsétlenség. És a szerencsétlen embertől mindenki
                            undorodik... én is... - István gróf hangja nehéz, könnyes hörgésre vált.
                            - Miklós! Te talán nehezteltél rám, hogy Angliában nem vittelek magammal
                            mindenüvé. Hát hallgass ide. Egy londoni társaságban, ahol megtudták,
                            hogy én vagyok az a Széchenyi Stefferl, akit boldogult sógornőm révén
                            rokonság fűzött a Clanwilliamekhez, a hölgyek felálltak mellőlem, és a
                            faképnél hagytak. Igen. Stefferl! Stefferlt a faképnél hagyták.
                            Felálltak, és a faképnél hagyták.</p>
					<p>- Miért? - kérdezte hirtelen zavarral a báró.</p>
					<p>- Mert már ott is tudják, hogy Karolina...</p>
					<p>- Rettenetes...</p>
					<p>- Nos, nem örülsz, hogy akkor nem voltál ott?</p>
					<p>A báró arca elborult a fájdalomtól és szomorúságtól. Nem tudott szólni,
                            csak keblére ölelte István grófot, mint egy gyermeket, akit meg akar
                            óvni a külvilág bántalmaitól.</p>
					<p>Ez volt egyike azoknak a pillanatoknak, amikor István gróf úgy érezte,
                            hogy még sincsen egyedül... Megkönnyebbült, és figyelmeztette barátját,
                            hogy Károlyi György grófot máris jócskán megvárakoztatták. Aztán
                            becsengette a vén komornyikot:</p>
					<p>- Mehetünk.</p>
					<p>- Hűvös van, jól tesszük, ha felöltőt is viszünk magunkkal - dörmögte a
                            vén komornyik, és ráadta gazdájára a legújabb divatú Crispin-köpenyeget,
                            roppant bő szabásút, vattázott, levarrott selyembélésest. A köpenyre
                            prémszerű selyemanyagból készült háromszoros gallér borult.</p>
					<p>- Na, tetszünk magunknak? - kérdezte a komornyik bizalmaskodva.</p>
					<p>István gróf egy pillanatig mosolyogva nézte magát a tükörben, s aztán
                            karon fogva a bárót, fütyörészve levezette őt a kocsijához.</p>
					<p>Wesselényi Miklós megint ijedten nézett rá, s magában azon tépelődött,
                            vajon ez az önmagával folyton ellentmondásban álló, titokzatos lélek már
                            csakugyan elfelejtette-e lady Karolinát és Crescence grófnőt, vagy pedig
                            csak vele és a világgal akarja elfelejtetni?</p>
					<p>Miklós báró úgy érezte, hogy erre éppúgy, mint az István gróf körül
                            tornyosuló többi kérdésre nem fog soha választ kapni...</p>
				</div>
				<div type="chapter">
					<head>4</head>
					<p>Károlyi György gróf egyike volt a Monarchia leggőgösebb mágnásainak. Ez a
                            gőg, amelyet kövérre duzzasztott a körülötte hemzsegő léhűtők és
                            hízelgők hódolata, csupa olyan forrásból táplálkozott, amelyet a
                            boldogult Széchényi Ferenc az Isten érdemtelenül osztogatott ajándékai
                            közé sorozott. Huszonnégy esztendős volt, eszményien szép és daliás
                            ifjú, az arisztokrácia egyik leggazdagabb tagja, családja pedig abból a
                            Kaplony nemzetségből származott, amely a magyaroknak Európába való
                            bejövetelekor szerezte birtokai legnagyobb részét. György gróf
                            mindezekben tökéletesen ártatlan volt ugyan, de az effajta érdemekben a
                            cseh, morva és osztrák mágnások is ártatlanok voltak; az udvar, a
                            hadsereg és a főkancellári hivatal azonban a cseh, morva, osztrák
                            hercegeket és grófokat mégis mérhetetlenül több előnyben és
                            kitüntetésben részesítette, mint a honfoglaló Kaplony ivadékait; erre
                            csak gőggel és kuruckodással lehetett felelni, s a Károlyiak gőgje az
                            egész magyarság nevében igyekezett megtorolni a bécsi körök
                            igazságtalanságát. Széchenyi István gróf ezért bocsátotta meg neki
                            hetyke és kihívó modorát.</p>
					<p>György grófnak gyönyörű palotája volt a Kärtnerstrassén, a johanniták
                            templomához közel; a palotában fejedelmi udvartartás székelt; senki sem
                            gondolta volna, hogy a ház egyetlen lakója egy huszonnégy éves huszár
                            kapitány, aki éppoly kevés időt tölt az ezredénél, és éppoly sokat
                            utazik külföldön, mint Széchenyi István. Most Angliából jött, s
                            szerencsés megérkezésének örömére ebédre hívta meg Bécsben időző
                            barátait.</p>
					<p>Délután öt óra volt már, amikor István gróf vadonatúj angol tilburyje
                            megállt a Károlyi-palota kocsifeljáróján.</p>
					<p>A meghívottak mind együtt voltak. A társaság legidősebb tagja, Pálffy
                            Ferdinánd, keskeny arcú, szőke, ijesztően sovány és hórihorgas nagyúr,
                            aki éppen ezekben a napokban örökölte a teanói herceg büszke címét,
                            leereszkedő gőggel fogadta a szerencsekívánatokat. Az ő ötvenesztendős,
                            kiélt és dekadens örökifjúsága mellett a negyvenéves Esterházy Mihály
                            fekete körszakállával, sasorrával, szúrós tekintetével és lomha
                            mozdulataival valóságos öregúrnak látszott. Volt ott még egy másik
                            Esterházy gróf is: a kék szemű, mosolygós, sebhelyes arcú Vince, aki
                            sógorával, Liechtenstein Vencel herceggel együtt a Monarchia egyik
                            legkedvesebb naplopója volt. A gróf barna képű, széles vállú, kemény
                            öklű magyar; a herceg lenhajú, koravén, harmincéves, ráncos képű,
                            csenevész kis gnóm. Liechtenstein Zsófia hercegnőt mindketten egyformán
                            bámulták erélyes jelleme, fürge észjárása és széles körű műveltsége
                            miatt; az egyik büszke volt, hogy ilyen okos és jó felesége van, a másik
                            boldogan dicsekedett, hogy ez a kiváló asszony az ő testvérhúga.</p>
					<p>István gróf nagyon lenézte a kis herceget, de annál jobban szerette a két
                            Esterházyt. Majdnem állandóan Bécsben élnek, de jó magyarok, hazafiak,
                            gondos gazdák, és neki hűséges barátai. Vince gróf felesége talán az
                            egyetlen női lény, akihez minden gáláns cél nélkül, igaz barátság
                            fűzi.</p>
					<p>Utolsónak érkezett a kövér, szeplős, puha Batthyány János gróf, aki
                            eszébe juttatta a nápolyi udvart. Mindjárt el is újságolta neki:</p>
					<p>- Emlékszel az angol régens herceg feleségére? Meghalt.</p>
					<p>Károlyi György gróf fiatalos frissességgel István gróf vállára
                            csapott:</p>
					<p>- Hogy haladsz a kis Crescence kegyeiben, Stefferl?</p>
					<p>A többiek felfigyeltek. Esterházy Vince gróf hiába akarta másra terelni a
                            beszédet, Károlyi gróf túlkiáltotta:</p>
					<p>- Meg kell adni, Stefferlnek jó ízlése van. Mindig ki tudja választani a
                            legszebb lovat, a legszebb agarat és a legszebb asszonyt.</p>
					<p>- Höhöhö - nevetett Batthyány gróf -, Nápolyban egy angol lady... hogy is
                            hívták, Stefferl?</p>
					<p>- Crescence-ról beszélj - erőltette György gróf, és madeirával meg
                            sherryvel kínálta a vendégeit.</p>
					<p>István gróf bosszúsan legyintett, s odament a szoba sarkába, ahol egy
                            meggyszínű frakkba és szürke nadrágba öltözött, feltűnően vörös arcú,
                            vörös pofaszakállú és vörös hajú gentleman ült - jobban mondva feküdt
                            valami egzotikus bőrrel bevont öblös karosszékben úgy, hogy lábait
                            (csodálatos szép vörös csizma volt a lábán) a szemközt álló kis
                            asztalkára rakta. Úgy festett ott, a finom bécsi dandyk között, mint
                            valami farsangi maskara; a bécsiek nemhiába hívták őt lord
                            Pimpernickelnek vagy aranyfácánnak.</p>
					<p>- Hogy van, mylord? - kiáltott feléje István gróf harsányan, aki a vörös
                            árnyalatokban lángoló süket Stewart Károly Vilmost, Castlereagh lord
                            öccsét, az új bécsi angol nagykövetet nagyon szerette.</p>
					<p>- Hogy van, kedves gróf? - felelte a nagykövet, aki egy ujjnyi vastag
                            füzetben böngészett, s egy pillanatra sem emelte fel a tekintetét. -
                            Gyönyörű tavasz, igazi fox-hunting számára való idő. Hogy vált be a
                            huntsman, akit küldtem?</p>
					<p>- Köszönöm. Mister Balogh kitűnő ember. Mit olvas, mylord? - hajolt
                            egészen közel a lord füzetéhez István.</p>
					<p>- A Quarterly Review legújabb számát. Érdekes cikk
                            van benne az ön hazájáról.</p>
					<p>...A szomszéd terem ajtajának mind a két szárnya felpattant, és
                            selyemharisnyás, csatos cipős, beretvált arcú lakájok meg kifent
                            bajuszú, aranyzsinóros, sárga csizmás huszárok sorfala között a vendégek
                            asztalhoz mentek.</p>
					<p>Kezdetét vette az ebéd, egyben pedig kinyílt a mellékszoba ajtaja, s
                            megjelent a küszöbön egy magas, vállas, barna arcú, hollófekete hajú,
                            tömött bajuszú öregedő legény, ezüstzsinóros világoskék atillában,
                            gazdagon kihímzett feszes nadrágban, lakkcsizmában, mosolyogva,
                            hajlongva, hegedűvel a hóna alatt, mint egy magyar huszárruhába öltözött
                            barokk Orfeusz.</p>
					<p>- Ez aztán a meglepetés! - kurjantott Batthyány János gróf, aki odarohant
                            a cigányhoz, és összeölelgette.</p>
					<p>- Ki ez? - kérdezte fanyarul István. - Díszbe öltözött magyar mágnás,
                            urasági huszár vagy cigányprímás?</p>
					<p>Károlyi gróf sértődötten kapta fel a fejét:</p>
					<p>- Nem ismered, Stefferl, Bihari Jánost?</p>
					<p>István gróf a vállát vonogatta.</p>
					<p>Ezalatt még négy, hasonlóan sötét bőrű, csillogó szemű, mosolygós arcú
                            legény surrant be a szobába, és Bihari mögött félkörben letelepedett. A
                            lakájok aranyzsinóros, vállbojtos frakkban, fehér kesztyűsen
                            körülhordták az ételeket, borokat töltöttek a poharakba, s a társaság
                            ebédelni kezdett. Minden úgy ment, akár egy angol lord vagy egy francia
                            főnemes kastélyában. A társaság tagjai hol németül, hol franciául, hol
                            angolul mondtak ki egy-egy félmondatot, a lakájoknak németül adták a
                            parancsokat, francia ételek, francia pezsgő, rajnai borok és angol
                            pálinka csiklandozták a vendégek ínyét; a falakat hollandus képek
                            ékesítették, a mennyezetről velencei csillár lógott le, István grófnak
                            Rasumovszky herceg ebédlője s az ott elköltött díszvacsorák jutottak
                            eszébe. Egyáltalán nem csodálkozott volna, ha hirtelen belibben a
                            szobába Bagration hercegasszony is, mint Pavlovics Konsztantyin
                            nagyherceg estélyén.</p>
					<p>Az ebéd rákkal körített rózsaszínű rajnai lazaccal kezdődött.</p>
					<p>A házigazda István gróf felé fordult:</p>
					<p>- Miért haragszol, Stefferl? Crescence grófnő miatt? Vagy nem ízlik a
                            lazac? Jobb szereted remoulade-mártással?</p>
					<p>István gróf odakoccintotta poharát a házigazdáéhoz.</p>
					<p>Bihari János gyönyörűen játszott, a vendégek bőven ettek és ittak, s
                            közben két-két szomszéd vagy egymás közt, vagy a szemben ülővel élénken
                            csevegett. Néhány hangos kötekedő kérdés minduntalan túlharsogta a
                            cigányzenét, a tányérok és poharak csörömpölését és Batthyány gróf
                            gyermekes kacagását.</p>
					<p>- Stefferl, úgy hallom, latinul tanulsz!</p>
					<p>- A Corpus Jurist könyv nélkül tudod?</p>
					<p>- Táblabíró akarsz lenni, Stefferl? Részt akarsz venni az új
                            országgyűlésen?</p>
					<p>- Igaz, Stefferl, hogy ki akarsz lépni a hadseregből?</p>
					<p>Ezek a kérdések, mint a tűszúrások, úgy sebezték István gróf szívét.
                            Minden “Stefferl” szóra felkapta a fejét, és hol a homlokát ráncolta,
                            hol a száját tépte idegességében. Végre elhatározta, hogy végét
                            szakítja az ingerkedésnek. Erősen a szeme közé nézett Pálffy
                            Ferdinándnak.</p>
					<p>- Én, kedves hercegem, nem értek sem a színházhoz, sem a politikához, hát
                            inkább megmaradok lovaskapitánynak.</p>
					<p>A herceg jobb szemüregébe nyomta monokliját:</p>
					<p>- Minden magyar mágnás született államférfiú, csak éppen te nem értenél a
                            politikához?</p>
					<p>- Magyarországon nincs politikai élet, én legalább nem láttam sehol -
                            vágott vissza ingerülten István.</p>
					<p>A társaság hahotára fakadt.</p>
					<p>- Na, ezt eltaláltad. A magyar nemes egyebet sem tesz egész életében... -
                            szólalt meg Esterházy Vince, de István gróf fejezte be helyette a
                            mondatot:</p>
					<p>- ...mint lármáz, fizet, sír, vagy árulkodik.</p>
					<p>A herceg azután hirtelen Esterházy Mihály felé fordult:</p>
					<p>- Régóta figyelem ezt a komikus anglomániát, amely hatalmába kerítette, a
                            mai fiatalságot. Akik néhány futólagos utazást tettek Angliában, és
                            Shakespeare nyelvéből néhány szót megtanulnak, otthon mindenáron
                            lordoknak és windsori vadászoknak akarnak látszani: lóversenyeket
                            rendeznek, a gyepkönyvet a Racing Calender és a Stud Book szerint
                            szerkesztik, vadászlovakat, kopókat hozatnak, és angol hunstmanekkel
                            meghonosítják a fox-hunting divatját, amire felette büszkék a magyar
                            szarvasok, rókák, grófok és jobbágyasszonyok, mert ez utóbbiak
                            szoptatják az agárkölyköket, ha a szuka erre a feladatra nem érez
                            magában hajlandóságot. Ez az homard à la parisienne azonban remek.</p>
					<p>A cigány most valami tragikus melódiát játszott. A zaj egyszerre elült,
                            mindenki a fájdalmasan zokogó hangokat hallgatta.</p>
					<p>- Mit játszol, Jancsi? - kérdezte Mihály gróf.</p>
					<p>- A Bihari-kesergőt - felelt játék közben patetikus gőggel a prímás. -
                            Tavaly csináltam a fiam halálára.</p>
					<p>A kesergő a cigányt magát is elérzékenyítette. Mélabús életuntsággal
                            szorította álla alá a hegedűjét, és vonója alatt néha egy egész
                            orchester harsogó crescendója tombolt, majd lassanként halk fuvalommá
                            halkult, amely mintha valami bársonyos mohát simogatna. Aztán megint
                            akkordok, futamok, kettős és hármas hangok orkánja zuhogott fel, s ezek
                            a hangok az újjáéledt erő és férfiasság, büszkeség és sebezhetetlenség
                            ujjongását vitték szét a hallgatók lelkébe.</p>
					<p>István gróf alig hallott valamit ebből a szívetrázó rapszódiából. Az a
                            néhány ellenszenves és kicsinylő szó, amelyet Pálffy herceg mondott,
                            először megdöbbentette, aztán felbőszítette. Hogyan? Hát még ez a silány
                            erkölcsű, testileg-lelkileg leromlott, anyagi zavarokban fuldokló,
                            udvari körökből kitiltott vén kéjenc, kártyás és széltoló is ilyen
                            hangon mer beszélni vele? És eszébe jutott, hogy székében a leggonoszabb
                            dolgokat rebesgetik. Legutóbb egy pozsonyi német gyapjúkereskedőt a
                            Salzgriesgasse egyik rosszhírű házában holtan találtak; a bécsi
                            titkosrendőrség kinyomozta, hogy a szerencsétlen embert Pálffy Ferdinánd
                            és két barátja ütötte le verekedés közben. Állítólag a császár maga is
                            megtudta a dolgot; a holttestet exhumálták, de két orvos kiállított egy
                            agyvérzésről szóló bizonyítványt, amely a három mágnásnak húszezer
                            forintjába került. Most, ahogy az újdonsült teanói herceg gonosz arcát
                            nézi, el tudja róla hinni ezt a mendemondát. Ezt és a többit. Róla és
                            több más magyar főnemesről. Undorító banda. Teanói herceg... Pálffy,
                            Fekete, gróf Beleznay... gyermekszínház, feketemisék, orgiák,
                            apagyilkosság... Nem jutott eszébe, hogy tegnap és tegnapelőtt ő is vele
                            együtt evett és ivott és dorbézolt. Ehelyett csak az járt a fejében,
                            hogy itt most néhány szellemes és gyilkos szóra volna szükség, amely
                            megtorolja a személyen esett sérelmet. Durvaság és egyenes támadás nem
                            használna semmit; a herceg kora és öregesen pajtáskodó modora kizárja a
                            lovagiaskodást; de egy finom és halálos döfés egyetlen rövid és
                            csattanós mondatban... hej, de nagy szükség volna ilyenkor Talleyrand
                            vagy Metternich, vagy a boldogult Ligne herceg emberölő iróniájára... De
                            ő éppen a legkényesebb helyzetekben nem tud ura lenni nyelvének és esze
                            járásának; ilyenkor elfogja valami bizonytalanság, félelem a
                            sületlenségtől, agyát elönti a vér, a beleiben remegést érez, egyetlen
                            lelki tehetsége sem működik hibátlanul. Így járt a császárnál, amikor az
                            előléptetést megtagadta tőle; így járt Kutschera báró főhadsegédnél,
                            amikor az a magyarokat szidta, és így járt számtalanszor, amikor a
                            legnagyobb szükség lett volna szellemének fürgeségére. Most is hiába
                            kínlódik, hogy a helyzethez illő módon fölébe kerekedjék Pálffy
                            hercegnek. Az ördögbe, hát azért olvasott össze könyvtárakat, azért
                            járta be fél Európát, azért sanyargatta magát félőrültre, félholtra az
                            önelemzés és tökéletességre való törekvés rettenetes erőfeszítéseivel,
                            hogy benne csak egy öreg, korhely szoknyavadász huszár kapitányt lásson
                            a világ?...</p>
					<p>Vadkacsagalantint és szarvasgombás libamájpástétomot hordtak körül a
                            lakájok, és valaki megjegyezte, hogy ez a legkedvesebb étele
                            Metternichnek. Liechtenstein hercegnek erről eszébe jutott, hogy a
                            kancellár felesége Párizsban meghalt.</p>
					<p>- Szegény Kelemen herceg vigasztalhatatlan - jegyezte meg a házigazda. -
                            Nincs, akit csaljon.</p>
					<p>A kis Liechtenstein nem tűrte, hogy szerelmi dolgokban valaki másnak
                            véleménye legyen.</p>
					<p>- Való igaz - magyarázta fontoskodva -, hogy a szerelem kéjét
                            nagymértékben izéli a csalás bűntudata... de a kancellár, hogy is
                            mondjam csak, már rég túl volt ezen a... az ördögbe is, hogy kell ezt
                            németül mondani... ezen a gyermekbetegségen. Ez az izé...</p>
					<p>- Halljuk, halljuk Vencelt! Rajta! Csak bátran! Éljen a szónok! -
                            kiabálták harsogó kacajjal az Esterházyak, és a herceg belezavarodott,
                            elpirult, és kínjában egy pezsgőspoharat kettéharapott.</p>
					<p>Ebben a pillanatban István gróf fülét megütötte Miklós báró mély, morajló
                            hangja:</p>
					<p>- Istenem, milyen szép hivatás volna a magyarságot, Európának ezt az
                            árva, rokontalan mostohafiát ázsiai bölcsőjéből hozott sok gyönyörű és
                            felséges tulajdonságával együtt megmenteni!...</p>
					<p>Pálffy Ferdinánd herceg most hirtelen ünnepélyes arcot vágott, és magas,
                            éles hangján közbesüvített:</p>
					<p>- Ezt bízza ránk, a magyar főnemességre.</p>
					<p>Wesselényi báró elbődült:</p>
					<p>- Herceg, ön nem tart engem éppen olyan magyar főnemesnek, mint saját
                            magát? Mi? Herceg! Az én nádor ősöm a vérpad lépcsőjén osztozott
                            Zrínyivel és Frangepánnal a vértanúságon. Az ön nádor ősei a trón
                            lépcsőjén térdepelve Rákóczi birtokán osztoztak... herceg, a magyar
                            nemzet megmentését én nem bízom önre.</p>
					<p>A vendégek ereiben meghűlt a vér. Ismerték Wesselényi báró féktelen
                            indulatosságát, és attól tartottak, hogy a rettenetes ember Pálffy
                            herceget egyszerűen agyontapossa. Mindenki felugrált, és ölelgetni
                            kezdte a bárót. Stewart lord is abbahagyta egy pillanatra az evést,
                            letette a kést és villát, és lángvörös arca széles mosolyra derült:</p>
					<p>- Uraim, ne avatkozzunk a két tiszteletreméltó gentleman családi
                            ügyébe!</p>
					<p>István gróf hol a hercegre, hol a báróra nézett. Vajon mi oka és célja
                            lehet a hercegnek ezzel a kötekedéssel? Ez a puha és romlott ember nem
                            fél a párbajtól, de tudnia kell, hogy Wesselényi Miklós kitűnő vívó, s a
                            Monarchiának vitathatatlanul legjobb céllövője. Ha tehát Pálffy
                            mindenáron kenyértörésre akarja vele vinni a dolgot, akkor valakit vagy
                            valamit érez a háta mögött. Csak nem a titkosrendőrséget? Egyszer azt
                            mondta neki valaki, hogy mind a két Pálffy a rendőrség kémje...
                            rettenetes még elgondolni is, hogy magyar mágnás erre vetemedjék. De
                            boldogult apja is figyelmeztette őt, hogy a magyarok közt vannak a
                            magyarok legelszántabb ellenségei. István gróf megrázkódott az utálattól
                            és a keserűségtől, s a következő pillanatban már bizonyosságnak vette
                            ezt a feltevést... és egyszerre lelkiismeret-furdalás kezdte gyötörni,
                            hogy tegnap és tegnapelőtt s azelőtt annyiszor ő is éppúgy részt vett a
                            Theatergraf ocsmány tivornyáin, mint az itt jelenlevő társaság
                            valamennyi tagja.</p>
					<p>A házigazda rimánkodására Wesselényi leült, és nagyokat fújva nézett a
                            herceg szemébe. Pálffy Ferdinánd halálsápadt volt, és megcsuklott a
                            hangja:</p>
					<p>- Félreértett engem a báró! Én csak arra céloztam, hogy a báró nem
                            magyarországi, hanem erdélyi főúr - nagyon sajnálom, hogy
                            félreértett.</p>
					<p>A társaság éljenezni kezdett, néhány üveg Chateau Lafitte-et bontottak, a
                            poharak összecsendültek, Liechtenstein herceg újból megevett egy
                            poharat, Bihari tust húzott, majd egy tüzes verbunkosba kezdett. István
                            gróf azonban valami ellenállhatatlan lelki kényszer hatása alatt
                            felvette a Pálffy herceg által odadobott kesztyűt.</p>
					<p>- Tehát te úgy véled, Frédy, hogy nem az erdélyi, hanem a magyar
                            főuraknak kell megmenteniök a magyar nemzet felséges tulajdonságait? -
                            kérdezte lágy, szinte hízelgő hangon, de belsejében remegett az
                            izgalomtól.</p>
					<p>- Ez az én meggyőződésem - felelte barátságos, mentegetőző mosollyal a
                            herceg.</p>
					<p>- Vagyis annak a néhány főnemesnek - folytatta István gróf most már maga
                            is halkan, de egész rekedten a visszafojtott dühtől -, aki a maga szent
                            személyét valami jobb és nemesebb csontból származónak érzi, mint
                            amilyenek az ország többi lakosai. Én pedig azt mondom, hogy egy ország
                            sorsát intézni csak azoknak van joguk, akik lelkileg független és szabad
                            emberek.</p>
					<p>A vendégek egy része nem hallotta ezt, Esterházy Mihály azonban, aki a
                            herceg mellett ült, átvette a szót:</p>
					<p>- István, nem vagy igazságos. Mi, főnemesek, gyarló emberek vagyunk, de
                            mégis megőriztük szabadságunkat és ősi alkotmányunkat.</p>
					<p>István gróf ajka gúnyos mosolyra torzult:</p>
					<p>- Igazad van, Miska. A magyar földesúr csakugyan szabad, s ha levelet és
                            újságot kitilt a házából, és izmos kapusa van, aki nem ereszt be senkit,
                            életefogytáig abban az édes illúzióban ringathatja magát, hogy egy
                            boldog planéta lakosa, amelyet külön az ő számára teremtett az Isten. De
                            közszabadság? A közszabadság helyén valami sötét mélység tátong,
                            amelynek fenekéből hullaszag gőzölög.</p>
					<p>A teanói herceg éppen gyöngyszürke orsovai kaviárt csipegetett. Aztán
                            felhörpintett egy pohár erős Saint-Julient, megigazította szemén a
                            monoklit, és finom fehér kezét felemelte:</p>
					<p>- Uraim!</p>
					<p>A társaság elcsendesült, a cigány abbahagyta a verbunkost, és mindenki a
                            herceg szavát leste.</p>
					<p>- Uraim! Értsük meg egymást. Igaza van Miklós bárónak. A magyarságot,
                            mint valami ereklyét, meg kell hagyni ősi szépségében és vad
                            harciasságában. Uraim, azt indítványozom, hogy alakítsuk meg az ifjú
                            Magyarország konzervatív pártját.</p>
					<p>Bihari bandája tust húzott a herceg tiszteletére. A “konzervatív” szó
                            szépen csengett ebben a házban, amelynek gazdája kilencszáz évre
                            visszamenőleg név szerint meg tudja nevezni őseit, ahol nádorivadékok,
                            egy osztrák herceg, egy angol konzervatív lord, aranygyapjas és
                            térdszalagrendes apák ivadékai dőzsölnek - csak István gróf szemöldöke
                            rándult össze haragos indulattal. Ez a kártyahős és kéjenc mer beszélni
                            harcias és vad erkölcsökről! Hát van ennek valami sejtelme harcról,
                            vadságról, erkölcsről egyáltalán? De aztán észrevette, hogy
                            izgatottsága általános megdöbbenést keltett. Összeszedte magát,
                            engedékeny és baráti arccal fordult Pálffy herceg felé:</p>
					<p>- Én nem akarok konzerválni semmit. Legkevésbé pedig a magyarok harcias
                            vadságát, amely csak arra jó, hogy a parasztlegények ezreit a vágóhídra
                            küldje, de eddig még egy önálló hadsereget sem tudott talpra
                            állítani.</p>
					<p>- A hadügy a korona szent és sérthetetlen jogai közé tartozik - szólt
                            közbe Pálffy herceg, nyilván szándékosan használva a korona szót király
                            helyett, amelyet nem akart és császár helyett, amelyet nem mert
                            használni.</p>
					<p>- Akkor a felségjogokat sem akarom konzerválni - szaladt ki István gróf
                            száján, de abban a pillanatban eszébe jutott, hogy holnap ezt a
                            titkosrendőrség feje, Sedlnitzky gróf, s holnapután már a császár is
                            tudja. Pillanatra elsápadt, de érezvén, hogy a teanói herceg csapdájába
                            már úgyis belezuhant, annál féktelenebb őszinteséggel mondta ki
                            mindenről a véleményét. - A teanói herceg konzerválni akar. Szabad volna
                            megkérdeznem tőle, hogy melyek azok az ereklyék, amelyeket konzerválni
                            akar? Mi? A Corpus Jurist vagy az Aranybullát, amelyet annyira szeretünk
                            az angolok Magna Chartájához hasonlítani? Hát én tiltakozom az ellen,
                            hogy a magyar és angol alkotmányt összehasonlítsák. Először is Angliában
                            huszonkétmillió polgárt véd az alkotmány, nálunk meg csak négyszázezer
                            nemest, másodszor pedig ennek a négyszázezer embernek sincs köze sem a
                            külügyi, sem a hadügyi, sem a gazdasági és közművelődési ügyek
                            intézéséhez.</p>
					<p>A társaság egyrésze szemmel láthatólag megunta ezt a borongós, sokszor
                            elcsépelt magyar siránkozást. Liechtenstein herceg az asztal végéről a
                            komor és szívós odaadással táplálkozó lord felé mutogatott. És
                            elmesélte, hogy a lord, aki híres volt durva és erőszakos
                            galantériájáról, nemrég Metternich herceg estélyéről távozóban a
                            lépcsőházi tolongásban oly szemérmetlenül csipkedett meg egy Erdődy
                            grófnőt, hogy a tűzrőlpattant magyar mágnáshölgy erélyes pofonnal
                            torolta meg a vakmerőséget; a nagykövet szeme szikrát hányt, de az ajka
                            csodálkozó mosolyra szélesedett: - Grófnő, vagy béküljünk ki, vagy
                            vállaljuk a felelősséget, hogy őfelsége az angol király megüzeni a
                            háborút az osztrák császár őfelségének. - Mire a grófnő is elnevette
                            magát: - Mylord, nem engedem, hogy a vörös kakas - hallatlanul jó vicc:
                            lord Pimpernickel, avagy vörös kakas... szóval, hogy is mondta csak a
                            szép Nelly grófnő? Ahá, már tudom, azt mondta, hogy a vörös kakas
                            rászálljon... és Európa megint lángba boruljon... ez volt a poén, csak
                            elfelejtettem, hogy a vörös kakas és Európa hogy került össze, egye meg
                            az izé...</p>
					<p>István gróf és Pálffy Ferdinánd vitája pedig ezalatt mind szenvedélyesebb
                            hangon folytatódott. Pálffy azt állította, hogy Ausztria ipara és
                            Magyarország mezőgazdasága pompásan kiegészítik egymás hiányait, István
                            gróf felhorkant:</p>
					<p>- Ahá, tehát a teanói herceg ezt a gyönyörű egyensúlyt akarja
                            konzerválni. A gabona, az ökörhús és a gyapjú egyensúlyát, amelyből neki
                            százötven-, nekem hatvanezer forint jövedelmem van. És konzerválni
                            akarja a bécsi pénzembereket s marhakereskedőket, akikből magyar grófok
                            és országnagyok lesznek. A Rothschildok, Friesek, Eskelesek és
                            Harruckern bárók aranygyapját akarja a teanói herceg konzerválni. Hát én
                            nem akarom konzerválni ezt a tragikus egyensúlyát az osztrák
                            élelmességnek és magyar ostobaságnak.</p>
					<p>A parfénál Liechtenstein herceg csökönyösen visszatért a
                            rögeszméjére:</p>
					<p>- Vagyis a kis Crescence nem hagyja magát. Az én prakszisomban is volt
                            erre példa... Ez az úgynevezett, hogy is mondják csak... mi ez, ma semmi
                            sem akar eszembe jutni?...</p>
					<p>- Úgy van - bólintott Vince gróf -, Istvánnak pedig már nincs elég
                            türelme, hogy tisztességes asszonyokat letérítsen az erény útjáról.</p>
					<p>Liechtenstein herceg rosszallólag csóválta a fejét:</p>
					<p>- Pedig ez az egyetlen, ami ér valamit. Nekem mindig az volt a vágyam,
                            hogy én legyek az első... hogy is mondják... izé...</p>
					<p>- Kétgyermekes anyáról, nem pedig érintetlen hajadonról van szó -
                            nevetett Vince gróf.</p>
					<p>A kis Liechtenstein sértődötten kapta hátra a fejét:</p>
					<p>- Az asszony hűsége ugyanannyi, mint a leány szüzessége.</p>
					<p>Sőt több. A leány, ha eldobja magát, nem csal meg izét...</p>
					<p>Batthyány János gróf, aki az előzményeket nem hallotta, csodálkozva
                            csapta össze a kezét:</p>
					<p>- Ejnye, mióta lettél ilyen erkölcsprédikátor?</p>
					<p>- Türelem, Baptiste. Én nem a hűséget magasztalom, hanem azt a
                            gyönyörűséget, amelyet a tisztességes asszony bukása okoz.</p>
					<p>Liechtenstein herceg büszkén nézett szét maga körül, mint aki nagyon meg
                            van elégedve a maga ékesszólásával. Csak Wesselényi báró vette észre,
                            hogy István gróf majdnem elájul az izgalomtól. Elérkezettnek látta az
                            időt, hogy közbelépjen:</p>
					<p>- István, azt hiszem, itt az ideje, hogy megízleld ezt a remek aszút.</p>
					<p>Istvári gróf zavartan nevetett:</p>
					<p>- Igazad van, egészen kiszáradt a torkom.</p>
					<p>A cigány most régi kuruc dalok átiratait játszotta. A hangokat, mint
                            valami mennyei forrásból felbuggyanó cseppeket, úgy itta be a vendégek
                            füle. Még Liechtenstein herceg is eksztázisba jött.</p>
					<p>Esterházy József szeme könnyben úszott:</p>
					<p>- Nem tudom, érzitek-e, hogy ennek a zenének valami balzsamos illata
                            van...</p>
					<p>Wesselényi Miklós bólogatott:</p>
					<p>- És vérző bánata...</p>
					<p>Csak István gróf volt érzéketlen ezekkel a szépségekkel szemben. Most már
                            nem is tudta, hogy valaki hallgatja-e, mintha versenyre akart volna
                            kelni Bihari mágikus erejű zenéjével, tovább sírta jeremiádjait, inkább
                            saját magának, mint a szomszédjainak:</p>
					<p>- Mit konzerváljunk? Öt éve járom a magyar kúriákat, de még nem találtam
                            olyan birtokost, akit tízfelől is nem húz, cibál és gyötör az osztályos
                            atyafiak pere. Nem tudom, nevessek vagy sírjak-e ezen a tragikomikus
                            magyar tradíción. Ott mindenki lót-fut, egymást üti, veri, szidja,
                            vádolja, és jön, megy, utazik, levelez, bírót, prókátort gyomroz,
                            ajándékokkal duggat, azért, hogy magát elpusztítva, hat sing földet
                            megnyerhessen szegény atyjafián. Amikor aztán már semmije nincsen,
                            abrakos zsákot dob a szekere saroglyái közé, vagy megtömve
                            koldustarisznyáját füstös perirataival, gyalogosan vág a nagyvilágnak,
                            s éhen, szomjan kullog kastélyból kastélyba, hogy valahol prókátort
                            találjon, aki visszaperli elvesztett pusztáit és uradalmait.</p>
					<p>Esterházy Mihály gróf és Wesselényi báró keserűen nevetett, Pálffy herceg
                            sértődötten nézett maga elé, a házigazda a cselédeket szidta, a süket
                            lord nagykanállal ette a parfét, a cigány pedig fáradhatatlanul
                            játszott, mintha nem is az urakat, hanem önmagát akarná
                            megrészegíteni.</p>
					<p>István gróf pedig megrészegedett a maga szatírájától:</p>
					<p>- Mit konzerváljunk? - kérdezte refrénszerűleg - talán a zugprókátorokat,
                            akik, mint kavargó szelek szerteszét zúgnak az országban, hogy hol, kibe
                            és kinek birtokába akaszthatnának horgot jogtudományukkal? Konzerváljuk
                            azokat a paragrafushiénákat, akik feldúlják a temetőket is, hogy
                            maguknak kiássanak egy kis perköltséget, salláriumot, részesedést,
                            hivatalt vagy holtig tartó évjáradékot? Hát én nem akarok konzerválni
                            ebből a dögvészből senkit és semmit.</p>
					<p>E pillanatban felpattant az ebédlő szárnyas ajtaja, amely egyenesen a
                            lépcsőházba nyílt. Aranyzsinóros, selyemnadrágos, csatos cipős lakájok
                            mind a két szárnyát széttárták, mintha valamelyik főhercegnek nyitnának
                            utat a legmagasabb spanyol etikett szabályai szerint. Az ajtón pedig
                            bedugta okos, szép kis pofáját egy ló, s remegő orrlikaiból vastag párát
                            fújva, idegesen rágta a zabláját. Aztán egy szökéssel az asztalhoz
                            ugrott, s két hátulsó lábára ágaskodva, első patáival a vendégek feje
                            fölött kalimpált, mint egy kiskutya. A társaság tagjai felugrottak, csak
                            Stewart lord maradt nyugodtan a helyén, és evett.</p>
					<p>- Well, most ezt leöntöm egy kis chartreuse-zel, és all right, az ebéd
                            miattam befejeződhetik - mondta rekedten.</p>
					<p>A többiek ujjongó üvöltéssel fogadták a lovast, aki húszéves, rózsás
                            arcát széles mosolyra húzva, kalaplengetéssel köszöntötte a
                            reggelizőket. Sándor Móric gróf volt, a fiatal mágnásnemzedék egy kissé
                            hóbortos, de lovasvirtusokban felülmúlhatatlan incroyable-ja, Károlyi
                            György gróf kebelbarátja, aki ezzel a tréfával a másik lovasművészt,
                            Wesselényi bárót akarta elkápráztatni. Most már az angol nagykövet is
                            odapislantott a fél szemével.</p>
					<p>- Na, mit szól ehhez, mylord? - trombitálta Stewart lord fülébe a
                            házigazda.</p>
					<p>- Puha a csűdje és bakpatája van a kancának - dörmögött fitymálva a lord,
                            és vizespohárral öntött magába valami méregerős italt.</p>
					<p>A kis Sándor Móric gróf felszisszent, hirtelen leugrott a lóról, s
                            elhalványodva odaállt a nagykövet elé:</p>
					<p>- Miért nem mondja egy füst alatt, mylord, hogy szűkmellű, franciásan
                            csámpás, hogy a lapockája rossz, és a nyaka rosszul tűzött, miért nem
                            mondja egyszerűen azt, hogy igásló, vén gebe, vágóhídra való, inaszakadt
                            dög? Mi?</p>
					<p>A nagykövet mindebből nem hallott egy szót sem. Felhajtott még három
                            pohár aszút, s akkor megszólalt:</p>
					<p>- Well, mégis ez a legjobb.</p>
					<p>Esterházy Vince gróf lement az asztal végére, ahol Liectenstein herceg és
                            Batthyány ezredes oly zabolátlan jókedvvel mulattak. Ahogy a két vidám
                            és gondtalan cimbora között helyet foglalt, Batthyány ezredes, aki a
                            württembergi király nevét viselő dragonyosezred parancsnoka volt, és
                            nemrég jött haza Kassáról, hirtelen komoly arcot vágott:</p>
					<p>- Hallottad, hogy Amadé Serafin grófot felmentették?</p>
					<p>Vince gróf az asztalra csapott:</p>
					<p>- Hát ez is lehetséges?</p>
					<p>Liechtenstein herceg nem ismerte Amadé gróf tragédiáját.</p>
					<p>- Hát az úgy történt, hogy a gróf, aki ezredemben az első divízió
                            parancsnoka, ennivaló, kedves cimbora, világszép férfiú, a bécsi
                            kongresszus alatt titkos szeretője Bagration hercegasszonynak, egyike a
                            legjobb lovasoknak, kitűnő céllövő, remek katona, húsz párbaja
                            volt...</p>
					<p>- Elég, elég - türelmetlenkedett Liechtenstein herceg -, inkább azt mondd
                            el, hogy mi volt Amadé gróf bűne.</p>
					<p>- A feleségének kilőtte a szemét.</p>
					<p>- Véletlenségből?</p>
					<p>- Nem, hanem mert tetten érte őt a kis Rédeyvel.</p>
					<p>- Mindnyájunkkal megtörténhetik - jegyezte meg röviden a herceg -,
                            folytasd az izét.</p>
					<p>- Amadé gróf le akarta lőni a kapitányt, de helyette az asszonyt
                            találta.</p>
					<p>- Tehát mégis véletlen izé. Nem előre tudtam? - nézett körül Vencel
                            herceg diadalmasan. - És az asszony meghalt?</p>
					<p>- Nem. De az egyik szeme világát elvesztette.</p>
					<p>- Gazság. Véres barbarizmus, undorító dolog - kiabált összevissza a két
                            Esterházy, a herceg pedig csak akkor vigasztalódott meg, amikor
                            Batthyány gróf elmondta, hogy a férj és a csábító megverekedtek, és
                            Rédey gróf az alezredesnek átlőtte a karját.</p>
					<p>Pálffy Ferdinánd most felállt, és István gróf vállára tette a kezét:</p>
					<p>- Barátom, veled ma nem lehet beszélni. Te a saját vérségedtől kezdve, le
                            a bocskoros nemesig, az egész nemzetet végiggyalázod. Csak azt nem
                            tudom, hogy akkor mit tartasz a nemzet jövőjéről.</p>
					<p>István gróf kissé meghökkent és elgondolkodott. Aztán lassan, mosolyogva
                            megszólalt:</p>
					<p>- Azt, hogy nekünk magyaroknak nincs helyünk Európában.</p>
					<p>A cigány vérpezsdítő ritmusú melódiát játszott.</p>
					<p>István gróf elhallgatott. Ő is sokat ivott. Kábult volt a feje, úgy
                            érezte, hogy ebben a hangulatban már nem szabad többé komolyan
                            beszélni. Elkeseredetten ivott az ivókkal, hallgatta a cigányt, és azon
                            töprengett, hogy Crescence grófnő és Brüll Frigyes gróf... eh,
                            Magyarország halott, s halandó ember nem tudja feltámasztani. Miklós
                            báró is egyre-másra öntötte magába a bort, pezsgőt, pálinkát. Az arca
                            már lángolt, a szeme villogott, és ha elbődült, a terem ablakai
                            megrecsegtek. Félelmetes volt, de senki sem törődött vele, mindenki
                            elsüllyedt a maga rózsás, ködös, fájdalmas és gyönyörűséggel teljes
                            mámorában. Csak Stewart lord, aki vörös színeiben a házigazda jobbján
                            lángolt és világított, egyedül ez a furcsa szigetlakó - vagy talán
                            Mars-lakó? - ivott komor méltósággal, süketen és verejtékezve. Vörös
                            pecsenyéhez hasonló arcbőre fénylett, s mélyen benn ülő kis vörös
                            malacszemét elfutotta a könny. De olyan zord fenséggel végezte ezt is,
                            mint egy hindu brahmin az ő szent szertartását.</p>
					<p>A teremben vágni lehetett volna a füstöt, mindenki egyszerre beszélt és
                            énekelte a maga nótáját abban a meggyőződésben, hogy a cigányok is
                            ugyanazt játsszák. A mámor a tetőpontra hágott. A hangzavarból időnként
                            kisüvített a kis Liechtenstein Vencel magas tenorja:</p>
					<p>- Crescence grófnő egészségére!</p>
					<p>A társaság tagjai fenékig ürítették a pezsgős poharakat, a herceg pedig
                            különös hódolata jeléül a magáét mindig összeroppantotta és darabokra
                            rágta; Batthyány gróf mindenáron meg akarta a cigányt tanítani valami
                            nótára, amelyet már maga is régen elfelejtett, végre Bihari megunta a
                            gróffal való vesződséget, és a maga gyönyörűségére rázendített egy
                            furcsa, egzotikus, de édes melódiára. A dallam István gróf fülét is
                            megütötte. Figyelt, szeme mindig tágabbra nyílt, és arca ijesztően
                            eltorzult.</p>
					<p>- Micsoda nóta ez?</p>
					<p>- Már olyan ez a világ - énekelte tele torokkal Károlyi György gróf -,
                            kinek szoros, kinek tág.</p>
					<p>- Kinek szoros, kinek tág... - ismételgette remegő ajakkal István gróf,
                            és eszébe jutott, hogy Debrecenben hallotta ezt a dalt aznap, amikor
                            Karolina gyűrűjét elveszítette.</p>
					<p>- Éljen Széchenyi István! - kiáltotta most Esterházy Vince, és poharát
                            nyújtotta. - No, Stefferl, eljössz az országgyűlésre?</p>
					<p>István gróf rémülten nézett maga elé:</p>
					<p>- Nem. Nem akarok tudni politikáról. Magyarország öreg, Magyarország
                            halott. Magyarországot nem lehet feltámasztani.</p>
					<p>Károlyi György gróf asztalt bontott, s a társaság kisietett a dohányzóba.
                            Stewart lord, mielőtt a pipáját megtömte, István grófhoz lépett, és
                            átadta neki a Quarterly Review legújabb
                            számát.</p>
					<p>- Kedves gróf, ebben a füzetben behajtottam az egyik lap sarkát. Ha meg
                            akar tudni egyet-mást Magyarországról, nyissa ki a könyvet ott, ahol
                            begyűrtem a lapot.</p>
					<p>Amikor a kártyára került a sor, István grófot hiába keresték. Párizsba
                            való elutazása előtt már nem is látták többé bécsi barátai.</p>
				</div>
				<div type="chapter">
					<head>5</head>
					<p>Esős május este érkezett Párizsba István gróf, megszállt a rue Richelieu
                            közepén álló Hôtel de Prince-ben, de a szállodába éppen csak felhordatta
                            útipoggyászait, átöltözött, és átüzent a Palais Royalban levő Véry-féle
                            étterembe, hogy tartsanak fenn számára asztalt. Hány óra? Tíz óra öt
                            perc. Éppen jó. Az étterem előkelő vendégei már megebédeltek, és
                            kiválasztották Moët et Chandon urak Épernayben készült pezsgői közül a
                            legmegfelelőbbet, már kissé kábultak a bordeaux-i vörös boroktól és
                            chartreuse-i barátok likőrjeitől, az asszonyok már merészebbek és
                            vállalkozóbbak, éppen jó időben érkezik Véryhez. Hányadika van? Május
                            tizenhat. Jó. Még három napig magánember gyanánt rója Párizs utcáit,
                            aztán jönnek a bemutatkozások, lakomák, estélyek, bálok, vagyis a
                            hivatalos előkészületek a koronázásra.</p>
					<p> Május tizenhatodikán este hét órakor az Hôtel de Prince egyik pompásan
                            berendezett szobájában egy törékeny testű, szőke, sápadt fiatalember
                            hirtelen kiugrott az ágyból.</p>
					<p>Kinyitotta szekrényét, és sebbel-lobbal kikapkodott abból néhány fekete
                            és fehér ruhadarabot: fekete bársonyfrakkot, fehér csipke kézelős inget,
                            rövid, szűk, fekete selyemnadrágot, fehér moarémellényt, fekete
                            cilindert, fehér nyakkendőt, kesztyűt, nem is maradt a szekrényben
                            semmi. Megnézte a feketéket s a fehéreket mind. No, megjárja -
                            bólintott, s megborotválkozott, megmosakodott és fényesre súrolta a
                            körmét. Közben észrevette, hogy a keze nagyon szép, hosszú, hegyes ujjú,
                            izmos, vékony, s az arca érdekesen sápadt, lányosan finom, szőke,
                            szabályos, mosolygós... eszébe jutott az édesanyja, most nagyon hasonlít
                            az édesanyjához.</p>
					<p>- Na, csak semmi izgalom - biztatta magát -, nincs semmi baj, hidegvér,
                            nyugalom, van még idő bőven. Semmit sem szabad elhamarkodni.</p>
					<p>Bele is telt jó másfél óra, amíg elkészült a fehér és fekete
                            ruhadarabokkal. Akkor tükörbe nézett.</p>
					<p>- All right - mosolygott magára kicsit gúnyosan, kicsit biztatólag. -
                            Most fél nyolc - állapította meg a toronyóráról, amelyre a szoba
                            ablakából rá lehetett látni. - Nem hiányzik semmi? - kérdezte hangosan,
                            mintha egy láthatatlan komornyik vagy inas sürögne-forogna körülötte.
                            Fehér orchidea is kellene ugyan a frakk gomblyukába, egy kis illatszer
                            vagy kölnivíz sem ártana, a teremtésit, két hónappal ezelőtt az
                            ingmellén még igazgyöngy ragyogott, sebaj, az összbenyomás - fekete és
                            fehér - azért elsőrangú, gyerünk.</p>
					<p>Keze már az ajtókilincsen volt, amikor megtorpant s a homlokára
                            csapott:</p>
					<p>- Majdnem elfelejtettem. Mi ez? Elmebaj, vagy... vagy... - és az ajka
                            elkezdett remegni, éppen úgy, mint kisgyermek korában - vagy az isten
                            ujja?</p>
					<p>Pillanatokig tartott csak ez az elérzékenyülés, megszűnt a remegés, s
                            gúnyos mosolyra torzult az arca. Odalépett a szomszédos szoba ajtajához,
                            kicsit hallgatódzott, bólintott, majd visszaosont az ágyához, az
                            éjjeliszekrényen heverő pisztolyt felemelte, megnézte, vizsgálgatta,
                            nadrágja hátulsó zsebébe dugta, és lerohant a lépcsőn. Rohantában
                            nekivágódott a málhás embernek, aki István gróf poggyászát cipelte a
                            hátán.</p>
					<p>- Barom! - kiáltotta torkaszakadtából, félreugrott, s akkor összeütközött
                            István gróffal, de észre sem vette, kirohant az ajtón, és a Palais Royal
                            felé futott.</p>
					<p>
                            - Journal des Débats! Rendkívüli kiadás! Quotidienne! Hírek a görög háborúból! 
                                National! Madame Bousier megölte a férjét.
                            Rossini vezényel a Nagyoperában! - ordítozták a rue de Richelieu-n a
                            lapok rikkancsai, az utcán roppant néptömeg hullámzott, a falakon óriás
                            falragaszok hirdették Malibran asszony fellépését, de ő nem hallott,
                            nem látott semmit, rohant a Véry-féle étterem felé. Ott körülnézett,
                            majd nyílegyenesen odament egy sarokasztalhoz, s kérdőleg nézett a
                            feléje iramló pincérekre. Azok megzavarodtak.</p>
					<p>- Talán keresni kegyeskedik valakit? - kérdezte egyikük, egy
                            diplomataarcú, kopasz, hosszú legény. - Ezt egy mongol herceg foglalta
                            le. Igen? Bocsánatot kérek. Ahogy parancsolja uram.</p>
					<p>- Nos, mi van ma valami ehető? - kérdezte a hajlongó, kopasz diplomatát
                            kedélyesen, de roppant magasból aláereszkedve.</p>
					<p>Négy-öt percig tartott a tanácskozás. A kopasz diplomata kipirult arccal
                            jegyzett. Látszott rajta bizonyos meghatottság és lelkesedés. Ez aztán
                            az úr. Flensburgi osztriga... de csak ha ma érkezett... esküszöm,
                            kegyelmes uram, souper printanière, turbot sauce Beaumarchais... poulard
                            à la estragon, macédoine fruits, Caché blanc, Chablis... ez aztán az
                            ízlés!</p>
					<p>Ő pedig körülnézett, s végigsimította szép, tiszta bőrű, fehér homlokát.
                            Észrevette, hogy sokan figyelik. Néhány nő is volt az étteremben.
                            Színésznők, világjáró angol ladyk, amerikai milliomosnők lopva
                            ránéztek, s feléje villantva valami titokzatos és mégis nagyon érthető
                            szerelmi sürgönyjelet, újra tányérjuk fölé hajoltak, ő maga is
                            megpillantotta a saját szőkeségét egy kristálytükörben, és tetszett
                            magának. Finom, érdekes fejem van, úriember feje, olyan emberé, aki
                            négyszáz évre visszamenőleg ki tudja mutatni, hogy apái is úriemberek
                            voltak. És lesír róla a boldogtalanság és életunalom. René és Adolphe is
                            megirigyelhetné.</p>
					<p>De aztán kissé félrehúzódott a szája, és gyermekesen legörbült jobbról.
                            Az ördögbe is, azért nem ártana, ha valami papírpénz volna a tárcámban.
                            Vagy legalább néhány ezüstérem. Fogadok - gondolta magában keserű
                            humorral -, hogy ebben a teremben én vagyok az egyetlen élőlény, akinek
                            egy árva pénzdarabja sincs, és nem is lesz, és nem is lehet soha, hacsak
                            az égből egyszerre Napóleon d’orok zápora nem ered meg, az isten különös
                            csodájából. Egyetlenegy soum sincs - a teremtésit, mindenkit és mindent
                            mégsem lehet pisztolygolyóval kifizetni -, és a hátsó zsebét
                            megtapogatta. Nna... Legalább ez megvan.</p>
					<p>Éjfélkor már mindenki őt nézte. Külföldi pénzemberek, követek, neves
                            államférfiak és névtelen, de gyönyörű asszonyok, gazdag kereskedők és
                            szegény mágnások, öreg amerikai milliomosözvegyek és fiatal kis
                            táncosnők... minden szégyenkezés nélkül.</p>
					<p>- Kik ezek?</p>
					<p>A pincér titokzatosan hunyorgatott:</p>
					<p>- Kegyeskedik azt a sarokasztalt látni? Egy hölgy, két úr. Mlle Cinty, a
                            legújabb csillag, Malibran asszony legveszedelmesebb vetélytársa.
                            Húszezer frank a fizetése, száz aranyért lép fel egy este, ezerért pedig
                            - pardon - ott is marad a házigazdánál. A mellette ülő úr a ragusai
                            herceg, a másik Bertin úr, a Journal des Débats
                            kiadója...</p>
					<p>- Hát az a rosszfogú?</p>
					<p>- Az Géricault úr. Ötezer frank.</p>
					<p>- Annyiért lép fel?</p>
					<p>- Pardon, Géricault úr festő. Viszont, aki mellette ül, az Delacroix úr,
                            száz frankért is könnyen kapható.</p>
					<p>- Az is a ragusai hercegnél alszik?</p>
					<p>- Hihihi... Poulard - a Berry hercegnő baromfifarmjából, omlós, fehér,
                            mint a gesztenye, kegyelmes uram...</p>
					<p>- És az a piros képű, szomorú legény?</p>
					<p>- M. Victor Marie Hugo, a sauce Beaumarchais szerzője, remek ember,
                            nagyevő és gróf.</p>
					<p>- Énekes?</p>
					<p>- Nem tudom, kérem. Szabad felbontanom ezt a johannisbergit? Metternich
                            herceg pincéjéből való.</p>
					<p>- Hát az a nagy hajú, halszemű madárijesztő?</p>
					<p>- Ezer bocsánat, az Scribe úr, a színműíró, az idén hat színházban
                            tizenhét darabját adják, tízezer frank havi jövedelem, a mellette ülő úr
                            Lafitte, a bankár, tízezer frank napi jövedelem... parancsoljon,
                            kegyelmes uram... a hölgy Mars kisasszony, havonta ötvenezer
                            frank...</p>
					<p>A diplomataarcú pincér elsuhant, és végiglebegett az asztalok között. Itt
                            is, ott is megszólították.</p>
					<p>- Ki az az érdekes idegen úr?</p>
					<p>- Inkognitó, ezer bocsánat, inkognitó, szigorú inkognitó.</p>
					<p>Pedig nem is volt rajta semmi különös bámulnivaló. Csak ült ott egyedül,
                            egyik pohár pezsgőt a másik után itta némán, szőkén, fiatalosan, kicsit
                            kesernyés mosollyal. Az étteremben magyar cigányzenekar játszott, s a
                            prímhegedűs már az asztalánál állt, és neki húzta. Ő minden darab után
                            hálásan és előkelően megbiccentette a fejét.</p>
					<p>- Ki ez?</p>
					<p>- Bocsánat.</p>
					<p>- Nem a mongol trónörökös?</p>
					<p>A cigányok mind drága vörösbort ittak, pezsgővel keverve. A levegő tele
                            volt a legfinomabb italok, legfinomabb ételek és legfinomabb hölgyek
                            illatával. A férfiak féltékenykedni kezdtek, mert a nők ájuldoztak a
                            kíváncsiságtól.</p>
					<p>Ebben a pillanatban belépett a terembe István gróf, s az asztala után
                            kérdezősködött.</p>
					<p>- Honnan rendelték az asztalt? - tudakozódott unott arccal a kopasz
                            pincér.</p>
					<p>- Az Hôtel de Prince-ből.</p>
					<p>A pincér nagyot nézett:</p>
					<p>- Ahá, ez a mongol herceg.</p>
					<p>Bizonytalanul mutatott az asztalra, ahol a fiatal, szőke ismeretlen a
                            cigánnyal mulatott. Titkos ösztöne azt súgta, hogy itt valahogy - nincs
                            rendjén a dolog. Ebből botrány lesz.</p>
					<p>István gróf is csodálkozva nézett az asztala felé. Micsoda zenebona ez?
                            Ki ez a rózsás arcú, szőke, részeg fiú? Ismerősnek tűnt fel, de
                            arcvonásai olyan dúltak voltak, hogy visszahökkent tőle. A fehérbe és
                            feketébe öltözött fiú azonban boldogan ugrott föl.</p>
					<p>- Kilenc óta várlak, kapitány uram.</p>
					<p>István gróf elpirult. Összerántotta szemöldökét, és bosszúsan dörmögött
                            valamit. Aztán leült, és ebédelni kezdett. Közben kicsit törte a fejét,
                            hogy ki lehet ez a rokonszenves fiú, akivel mindenféle nyelven
                            megpróbálkozott, de az angolul, franciául és németül egyformán olyan
                            kétségbeejtő dadogást vitt véghez, hogy végül lemondott a
                            beszélgetésről. Evett és ivott, közben kicsit mulatott is asztaltársa
                            elkeseredett dőzsölésén, maga is sokat fogyasztott a pezsgőből, amelyet
                            kiváltképpen nagyon szeretett, a pezsgőt vörösborral keverte, sok kávét
                            ivott, és közben azt mondta magában: mindegy, csak szeretném tudni,
                            honnét ismerem. Rettenetes rossz az emlékezőtehetségem. Az ördög vigye
                            el, attól félek, hogy ez az agylágyulás jele. Nem szabad elárulnom, hogy
                            még most sem tudom, kivel van dolgom. Közben körülnézett, de nagyon
                            közönségesnek találta a társaságot, ízléstelen, rút nők, ápolatlan,
                            borzas férfiak.</p>
					<p>A részeg fiú attól a pillanattól kezdve, hogy István gróf leült az
                            asztalához, szemmel láthatólag kínos harcot vívott önmagával. Száját
                            sokszor kinyitotta, mintha mondani akarna valamit, de aztán hosszú fehér
                            ujjaival csapzott hajába markolt, és a részeg emberek bárgyúságával,
                            vállát vonogatva, lemondóan legyintett. Aztán zavartan nevetett, szemét
                            törölgette, nagyokat sóhajtott, megint akart valamit mondani, s megint
                            elhallgatott. Egyszerre csak minden ok nélkül elkezdett kacagni, és
                            megszólalt magyarul:</p>
					<p>- Debrecen... Wesselényi Miklós... olyan a hasa, mint egy ötakós hordó...
                            vastag Wesselényi.</p>
					<p>István gróf riadtan kapta fel a fejét. Ebben a pillanatban eszébe jutott
                            a kis Rédey gróf, aki apja könyvtárát mázsánként húsz forintért kínálta
                            neki megvételre.</p>
					<p>- Hogy kerülsz ide?</p>
					<p>- Már két hónap óta itt élek... hiába... bolond dolog... éppen jó, hogy
                            jöttél... akarok valamit mondani... parancsolsz, kapitány úr?</p>
					<p>Reszkető kezével feldöntötte a pezsgőspoharat. István gróf kínosan
                            tekingetett körül. Most vette észre, hogy a szomszéd asztalnál ismerősök
                            ülnek. Angolok. Lord Holland, Mr. Stewart, a northumberlandi herceg.</p>
					<p>- Fiam, gyere, menjünk haza. Hol lakol?</p>
					<p>- Sehol... hehehe... éppenséggel sehol. Nem nevetséges?</p>
					<p>- Hát gyere az én szállásomra.</p>
					<p>- Hova?</p>
					<p>- Az Hôtel de Prince-be.</p>
					<p>A fiatal Rédey majd hanyatt esett a kacagástól:</p>
					<p>- Oda éppen nem mehetek. Ott van az asszony.</p>
					<p>- Megnősültél?</p>
					<p>- Ugyan, hova gondolsz? - dadogott a szegény berúgott fiú, és a szemét
                            kimeresztette. - Csak nem ment el az eszem... Mire nősüljek? Mi?</p>
					<p>- Kérlek... úgy értettem... asszonyról beszéltél.</p>
					<p>- Hát asszony, az igen... asszony, az van... Két esztendő óta... de
                            kapitány úr, kérlek, teljes diszkréció. Becsületszavadra?... Köszönöm...
                            Debrecenből áthelyeztek Temesvárra... ronda egy fészek, aztán
                            Nagyszeben... unalmas németek... aztán Lemberg... no, itt aztán...
                            diszkréció, gyönyörű teremtés Amadé grófné... hopp, majdnem elárultam,
                            öreg férj, fiatal menyecske, két gyerek, egy hároméves fiú, másfél éves
                            kislány, kapitány úr, az istenért... igyunk.</p>
					<p>A kis Rédey gróf homlokáról nagy izzadságcseppek potyogtak a
                            pezsgőspohárba. István grófnak eszébe jutott Crescence grófnő... öreg
                            férj... két kisgyerek...</p>
					<p>- Borzasztóan szerettük egymást - folytatta a másik -, kapitány úr,
                            kérlek, mondd becsületszavadra, te is elítéled ezért Mária grófnőt?
                            Nem? Köszönöm. Kis ideig boldogan éltünk... aztán... leütött a
                            mennydörgős mennykő... A vén barom már régen gyanakodott, egyszer
                            megtörtént a baj... Bevallom, kedves kapitány úr, borzasztóan szeretem
                            Máriát, de ezt mégsem így gondoltam.</p>
					<p>- Hogyan?</p>
					<p>- Hát hogy kiderüljön.</p>
					<p>Az étteremben lanyhulni kezdett az érdeklődés. A cigány visszavonult, és
                            az angol társaságnak játszott. A fiatal Rédey izzadó homlokát
                            törölgette:</p>
					<p>- Ez volt a baj, sohasem lett volna szabad kiderülnie. A teremtésit,
                            másoknak is van viszonyuk férjes nőkkel, sokan az egész életüket így
                            élik le... Emlékszel az öreg Simonyi ezredesre? Minden évben más
                            szeretője volt, de én... én olyan szerencsétlen vagyok. A vén marha
                            Amadé úgy felbőszült, hogy belelőtt a feleségébe, igen, kapitány úr,
                            nyilván engem akart keresztüllőni, de a golyó az asszonyt találta...
                            nem halt meg, de az egyik szemére megvakult, s most ott vár engem az
                            Hôtel de Prince-ben.</p>
					<p>A fiatal Rédey leborult az asztalra, és sírt. Megint az egész terem
                            odafordult, és István gróf most már véget akart vetni a botránynak.</p>
					<p>- Fiam... - akart neki valamit mondani, de a szőke kis Rédey gróf
                            felugrott, odavetette magát István gróf keblére, megcsókolta, sírva
                            fakadt és bőgött, mint egy gyerek. Aztán még mielőtt megakadályozhatta
                            volna, kiszaladt az étteremből, s egy pillanat múlva az előcsarnokból
                            pisztolydörrenés hangzott be az étterembe.</p>
					<p> István gróf elrohant a prefektúrára, bejelentette, hogy az öngyilkos
                            magyart saját halottjának tekinti, és engedelmet kért, hogy
                            eltemethesse. Aztán szaladt a szállodába, felkereste Amadé grófnét,
                            közölte vele a rettenetes hírt, rábeszélte, hogy fogadjon el tőle
                            útiköltséget, s utazzék vissza hazájába a rokonaihoz. Az őrjöngő asszony
                            mellé egyúttal ápolónőt hozatott, hogy vigyázzon rá, és óvja meg az
                            öngyilkosságtól.</p>
					<p>Hajnalodott már, amikor végre a maga szobájába került. Nem mert
                            lefeküdni. Fel és alá járkált a négy fal között.</p>
					<p>- Hát ezért kellett nekem Párizsba jönnöm, hogy az első magyarban
                            meglássam a magam torz tükörképét? Szegény kis Rédey! Nem érezte, hogy
                            én a testvére vagyok?</p>
					<p>Egyszerre jutott eszébe két név: Karolina és Crescence. Voltaképpen -
                            gondolta magában - én sokkal hitványabb ember vagyok, mint ez a kis
                            Rédey, aki becsületesen levonta a konzekvenciákat. Meghalt. Én pedig még
                            élek. Mi ez? Rédeynek talán helyettem kellett főbe lőni magát? A
                            dolgoknak misztikus összefüggései vannak, amelyeket a legtöbb ember nem
                            vesz észre... Én... Karolina... Rédey... Crescence... én. Tökéletes kör,
                            amely velem indul, és velem záródik be. Középpontjában ott fekszik egy
                            hulla, kis piros sebbel a homlokán. Ha jól meggondolom, ő is egyike az
                            én áldozataimnak.</p>
					<p>István gróf félni kezdett. Elképzelte, hogy Crescence nem elég erős, s az
                            ostrom már tavaly vagy az idén a farsang alatt sikerrel jár... de az
                            istenfáját, hát miért is szakított velem tulajdonképpen? Brüll Frigyes
                            miatt? Vagy az ura miatt? Mi? Kihez hű Crescence? Az urához vagy a
                            szeretőjéhez?</p>
					<p>Odaállt az ablakhoz, és kinézett a párizsi háztetők fölé. Már
                            hajnalodott. Az ébredő város moraja felhatott hozzá... Bécs ilyenkor még
                            alszik, és Pest... ahogy homályosan emlékszik rá... déli harangszó
                            idején is csendesebb és néptelenebb. Pest éjjel-nappal halott. Mint
                            ahogy az egész ország halott... Párizs azonban él, mint ahogy él az
                            egész francia nemzet. Egész Franciaország. Minden francia. A főnemestől
                            le az utolsó párizsi munkásig.</p>
					<p>És eszébe jutott a nagy forradalom, a császár, a restauráció, a tegnap és
                            a ma Párizsa, az erős, viharos, nagy élet Párizsa - amelyben ötven év
                            óta nem hunyta le a szemét a nemzeti lelkiismeret, nem aludt el a
                            francia géniusz egyetlen pillanatra sem. Ha kellett, marcangolta magát,
                            ölt és térdig gázolt a vérben, a főnemesség gyönyörűen meg tudott halni
                            a börtönökben vagy az emigrációban, s a párizsi nép gyönyörűen meg
                            tudott halni az utca barrikádjain vagy a háborúban. Mit? Csak a párizsi?
                            Amikor lenn járt Szerbiában, egy város határában óriási gúlát látott
                            emberkoponyákból. Megkérdezte, hogy ezt a szörnyű hekatombát vajon a
                            törökök rakták föl? Nem. A koponyák a polgárháborúban elesett szerbek
                            maradványai. Borzasztó látvány volt, de egyben lélekemelő. Milyen erősen
                            élhetnek azok az emberek, akik a hazáért így rakásra tudják ölni
                            embertársaikat! A magyarok pedig csak sírnak, fizetnek, árulkodnak vagy
                            imádkoznak. Micsoda gyávaság és közöny! Micsoda tengődés, milyen
                            ázalagélet, milyen rothadás a magyarok élete!</p>
					<p>Szépen kivilágosodott. A mulató Párizs lefeküdt aludni, de felébredt a
                            dolgozó Párizs. Micsoda munka, micsoda lázas polgári tevékenység,
                            micsoda gazdagság!... Párizs magában véve egy óriási gyár, apokaliptikus
                            nagyüzem, szédületes rohanás, Úristen, hova siet az emberiség ilyen
                            lélegzetelállító sebesedéssel?</p>
					<p>István gróf fáradtan törölgette homlokáról a gondolkodás és izgalom
                            verejtékét. Igen, a népek rohannak, az életük erős, mert vannak
                            embereik, akik dolgoznak és rohannak és élnek érettük.</p>
					<p>Nem tudta folytatni tovább. Eszébe jutott a kis Rédey gróf... a kör...
                            Én... Karolina... Rédey... Crescence... én... és középen egy hulla. Ez a
                            hulla most már Magyarország volt.</p>
					<p>Egy szép férfias cselekedet... talán... még ezt a hullát is fel tudná
                            támasztani. Tehát nekem végbe kell vinnem azt a férfias cselekedetet...
                            De mit? Talán mindegy is, hogy mit. Valamit. Akármit. Felébreszteni a
                            lelkeket és erős életre korbácsolni őket. Jó. De én egyedül? - kiáltotta
                            bele a párizsi hajnalba, a háztetők felé. - Tegyük fel, hogy csakugyan
                            hozzálátnék valami férfias munkához, Úristen, kit találnék az oldalam
                            mellett? Hány ember van Magyarországban, aki velem jönne egy olyan
                            útra, amelynek irányát és végét magam sem tudom? Nézzük csak, miféle
                            emberek vannak Magyarországon? Hát először is olyanok, mint a Pálffy és
                            Esterházy hercegek, akik mindent úgy találnak jónak, ahogy azt
                            Metternich és a Szentszövetség előírja. Nem hazaárulók és gonosztevők,
                            csak egyszerűen középkori oligarchák, akik egy vagy két kis hercegségre
                            való földdarabon kiskirályok módjára uralkodnak, vagy nem is uralkodnak,
                            csak a jobbágyaik adóját behajtják, és jövedelmüket a nagyvilág
                            valamelyik kellemes pontján eltékozolják. Ez az első kategória. A másik
                            ugyancsak kiskirályoskodik, de az ehhez való módot a leggyalázatosabb
                            áron vásárolja meg. Ezek a főnemesek, ezek az izék, ezek a hitvány
                            szajhák és pénzes zsidók rabjai, ezek az elaljasodott úri lakájok és
                            lakáj urak, ezek nem érdemlik meg, hogy megegyék a magyar búzából sült
                            kenyeret, amely az éhhaláltól menti meg őket. A harmadik rend a
                            középnemesség. Szirmay István, egy büszke és derék magyar úr
                            végrendeletében meghagyta utódainak, hogy a család egy tagját mindig
                            Tamásnak kereszteljék, hogy ne higgyen a németnek, egyet pedig Jóbnak,
                            hogy el tudja viselni a csapásokat, amelyeket a német a magyarra mér. Ez
                            a rend azt hiszi, hogy alkotmányát és a szép, szabad Magyarországot csak
                            úgy tudja megtartani, ha nem mond le ősi kiváltságairól, s azokért
                            feláldozza az európai kultúrát, a maga haladását és a nyolcmillió nem
                            nemes égi és földi boldogságát. A városokban idegen polgárság él, akinek
                            sem szabadság, sem magyar nyelv, sem kultúra nem kell, csak lomha
                            békesség és hitvány garas, amelyen kövérre hízlalhatja magát. Ez a
                            negyedik rend. Az ötödik, a vidéki bocskoros nemesség, amely paraszti
                            életet él, és választás idején a sárga földig lerészegedve odaadja magát
                            akár a kormányhatalomnak, akár egyes oligarcháknak, akár a demagógiának.
                            A hatodik végül a paraszt. Igen. Hát a magyar paraszt, az még olyan,
                            aminőre az Úristen megteremtette. Férfiasan lépdel, egyszerűen szól,
                            utálja a handabandát, s testi-lelki magatartása az úriember
                            elkappanosodott lakájkodása fölött királyi magasságban áll. Ezek
                            Magyarországon a társadalmi kategóriák.</p>
					<p>István gróf megivott néhány pohárka erős likőrt - attól mindig gyorsan és
                            mélyen el szokott aludni -, levetkőzött, és az ágyra dobta magát. Egy
                            pillanatra csakugyan leragadt a szeme, és elsüllyedt körülötte az eleven
                            élet, de egyetlen mozdulatra, amellyel kényelmesebbé akarta tenni a feje
                            alját, felriadt, s attól kezdve nem tudott aludni. Sokáig kínlódott így,
                            már nappali világosság ömlött be a nyitott ablakon, ekkor megpillantotta
                            az éjjeliszekrényen kirakott könyveit, s azok közül úgy találomra
                            kihúzta a Quarterly Review-nak azt a füzetét,
                            amelyet Stewart lordtól kapott, és kinyitotta ott, ahol a sarka be volt
                            gyűrve. Szemébe ötlött a cím: Egy ismeretlen ország
                                Európa szívében, s alatta apró betűkkel: M. Artur G. levelei
                            Sir William Sidney Smith-hez, a Bengáliai Angol Társaság tagjához
                            Magyarországból, Kőrösi Csoma Sándor hazájából.</p>
					<p>Sir Sidney Smith!... Hm... Ismerős név - mondogatta magában
                            elgondolkozva. Hamar eszébe jutott, hogy tíz évvel ezelőtt a bécsi
                            kongresszuson látta ezt a félig diplomata, félig tengeri kalóz módjára
                            viselkedő angolt, akinek két leánya volt... igen... az egyik... hogy is
                            hívták csak? - nem tudott visszaemlékezni a keresztnevére... vagy tán
                            nem is tudta soha?... de egy pillanat alatt vissza tudta idézni
                            emlékezetébe az egzotikusan szép és romlott kis bestia minden
                            mozdulatát. Bécsi kongresszus... Sir Sidney Smith... rejtélyes ember...
                            tengernagy, angol, aztán svéd, majd ismét angol szolgálatban. Harcolt a
                            tengeren Napóleon ellen, aztán a portugál királyi családot Brazíliába
                            vitte, a bécsi kongresszuson pedig a dél-amerikai rabszolgák érdekében
                            próbált agitálni... bizonyára nagyon sok rabszolga terhelte a vén
                            tengeri medve lelkiismeretét.</p>
					<p>Hát ennek a tiszteletreméltó gentlemannek írja leveleit a Quarterly Review tudósítója Magyarországból,
                            Kőrösi Csoma Sándor hazájából.</p>
					<p>Hm. Ki ez a Kőrösi úr? Soha még a nevét sem hallottam. Na mindegy. Lássuk
                            csak, mit tudunk meg K. úr hazájáról.</p>
					<p>Ajka gúnyosan elmosolyodott. Máris ellenszenves volt előtte az egész
                            írás. Sir William Sidney, M. Anthony és Kőrösi úr... miféle társaság
                            ez?</p>
					<p>István gróf - akárcsak szerelemről, asszonyról, családi titokról vagy
                            legbensőbb és leggyengébb személyes ügyéről volna szó - e pillanatban
                            a cikk alcímében szereplők valamennyiére, de különösen Kőrösi Csoma
                            Sándor úrra öntudatlan féltékenységgel és gyanakvással gondolt.</p>
				</div>
				<div type="chapter">
					<head>6</head>
					<p>“...Tavaly május hó 2-án, amikor a Bengáliai Angol Társaság egy Mr.
                            Kőrösi Csoma nevű gentleman számára kétszáz aranyrúpiát szavazott meg,
                            hogy a Himalája völgyeit beutazza, és elkészítse a tibeti nyelv angol
                            grammatikáját, ön, dear Sir, azt a meglepő kérdést intézte
                            tiszteletreméltó tagtársaihoz: - És ez a tudós Mr. Kőrösi Csoma vajon
                            miféle ország szülötte? - A társaság titkára, Mr. Moorcrafft azt
                            felelte: - Magyar. - Erre ön azt kérdezte: - Szeretném tudni, hol
                            keressem a térképen Magyarországot? - Csak Mr. Princep Jakab, kalkuttai
                            gentleman tudott a kérdésre feleletet adni, mondván: - A kínai
                            évkönyvek leírják a tatárjárást, s ezekben a magyarokról is említést
                            tesznek, akik a Kárpátok alján laknak. Azóta azonban nem hallani semmit
                            a magyarokról. - A közlés nagy izgatottságot keltett a B. A. T. tagjai
                            között, s ön, dear Sir, kijelentette: - Társaságunk céljaihoz méltónak
                            tartom, hogy amíg Mr. Kőrösi Csoma a tibeti Buddha-zárdákat bújja, és
                            elkészíti az angol-tibeti szótárt, azalatt mi kutatót küldjünk a
                            Kárpátok aljára, hogy a magyarok országát tanulmányozza, és az
                            angol-magyar szótárt összeállítsa. - És az indítványt a tagok mind
                            nagyon helyeselték.</p>
					<p>Mindenekelőtt elárulhatom, hogy Mr. Kőrösi Csomát, aki jelenleg oly
                            szorgalmasan dolgozik a tibeti és szanszkrit szókincs összeállításán,
                            elsősorban hazafias érzése csalta a Himalája fennsíkjaira. Tudta, hogy
                            még a tatárjárás előtt a 13. század elején egy Julián nevű jámbor
                            szerzetes rájuk is akadt a baskírok és a tatárok földjén. Ettől kapott
                            kedvet Mr. Csoma, szegény katonacsalád gyermeke, hogy nekivágjon a nagy
                            keleti útnak. Hogy e pillanatban hol van és mit művel, azt talán ön
                            jobban tudja, mint én. Hanem hát megtudhatja, ha fellapozza a Tibeti
                            Társaság most megjelent évi jelentését.</p>
					<p>Mr. Csoma - mint alapos utánjárással felderítettem - a magyarok egy
                            erdélyi törzséből, az úgynevezett székelységből való. (Erdély úgy függ
                            össze Magyarországgal, mint Wales Angliával.) Az a földterület pedig,
                            amely magát Magyarországnak nevezi, a Kárpátoktól a Quarnero-öbölig és a
                            török határig terjed: kerek, tökéletes egység, amelyet minden oldalról
                            természetes bástyák vagy vizek vesznek körül. A magyarok, akik a
                            nyugat-szibériai síkság és az uráli erdővidék felől jöttek a Kárpátok
                            alá, akkor vonták meg határait mai hazájuknak, amikor a mi jó Alfréd
                            királyunk megépítette Anglia első tengeri flottáját... és pár évvel
                            később, jó Alfréd királyunk ivadékának, Edmondnak fiai a dán Kanut elől
                            már a keresztény magyar király udvarába menekültek. Ez az első
                            érintkezés magyar és angol ember között. Becsületére válik Szent István
                            gentlemanlike gondolkodásának.</p>
					<p>Az emigráns királyfiak bizonyára rútnak találták az itt talált mongoloid
                            népet. Nagy fejük, lapos homlokuk, napégette széles arcuk, a lovas
                            életben eltorzult görbe lábuk, hosszú felsőtestük, de egyébként apró
                            termetük láttára bizonyára csodálkoztak, hogy ilyen barbár külső alatt
                            mily fürge ész és előkelő jellem honol. De hát ilyen az igazi katonának
                            való test és lélek. Avagy nem énekli-e a görög lírikusok atyja, a Párosz
                            szigetéről való Arkhilókhosz, hogy: nem szeretem a hórihorgas, peckesen
                            járó vitézt, aki dús hajfürtjeivel vagy simára borotvált arcával hódít;
                            az én katonám kicsiny legyen, lőcslábú, olyan, aki jól megáll a talpán,
                            és a szíve erős. Nos, master Arkhilókhosz ugyancsak gyönyörködött volna
                            a honfoglaló magyarban, aki minden téren megállta a sarat; otthon és a
                            nagyvilágban egyaránt. Például az a Tyrker nevű kóborló magyar, aki a
                            normannokkal Grönland körül cirkált, s véletlenül Amerika földjére
                            vetődött. Ötszáz évvel Kolumbus előtt! Hallott erről, dear Sir? Benne
                            van az izlandi sagagyűjteményben, ott, ahol a Vörös Erik fiáról, a derék
                            Leifről van szó. Tyrker is kis termetű, csúnya, éles szemű és éleseszű,
                            bátor fickó volt, mint Európát keresztül-kasul száguldozó magyar
                            testvérei. Azok a kitűnő lovasok és céllövők, rettenthetetlen és mulatós
                            vitézek, pompaszerető úri kalandorok hol Elzászban és Lotaringiában, hol
                            Tuscia és Róma környékén, hol északi Németországban jelentek meg
                            fergeteges száguldozással, néhány országot vagy várost kifosztottak,
                            aztán visszanyargaltak a Duna-Tisza közé. Ez volt megismerkedésük a
                            művelt Nyugattal; a litániákon német és francia szerzetesek akkor új
                            sort iktattak a könyörgésekbe: a magyarok nyilaitól ments meg, Uram,
                            minket - száz év múlva pedig már Magyarország is tele van kolostorokkal,
                            s a párizsi egyetemen már négy magyar pap hallgatja a teológiát és
                            bölcseletet. A II. század végén országuk Európa legrendezettebb állama,
                            valóságos nagyhatalom, és uralkodóházuk, az Árpádház az orosz, lengyel,
                            francia, bizánci, aragóniai és angol udvarokkal van rokonságban. III.
                            Béla a keresztény világ egyik leggazdagabb uralkodója, az angol-normann
                            királyi ház iratainak tanúsága szerint Oroszlánszívű Richárd ötvenezer
                            kilogramm ezüstjével szemben negyvenötezer, Szent Lajos ötmillió
                            aranyfrankjával szemben pedig nyolcmillió aranyfrank a magánjövedelme.
                            Hát ez lett a kelet-szibériai jövevényekből kétszáz év alatt
                            Európában.</p>
					<p>A 15. század végén, vagyis VII. Henrik angol király korában, Magyarország
                            területén ötmillió magyar ember élt, vagyis éppen kétszer annyi, mint
                            amennyi angol a brit szigeteken. Ez az ötmillió magyar majdnem hetven
                            százalékát tette a Corvin Mátyás-korabeli Magyarország lakosságának.
                            Csak egy-két százezer ember volt teljes jogú nemes, a többi zsoldos
                            katona, városi kézműves, polgár, marhakereskedő és földművelő jobbágy.
                            De a legszegényebb paraszt is felemelkedhetett a legmagasabb
                            arisztokrácia soraiba mint jogtudós, várvitéz vagy pap. Hogy Matthias
                            Corvinus - akinek fővárosában négy évvel előbb volt könyvnyomtató
                            műhely, mint Londonban - mily elbűvölő hatással volt a reneszánsz
                            embereire, azt megismerhetjük a nagy firenzei platonista, Marsilius
                            Ficinus leveleiből, melyek tele vannak Platón imádásával és a magyar
                            király dicséretével. Ez a roppant ember egész új főnemességet kreált
                            parasztfiúkból és káptalani tudós papokból. Dear Sir, ön bizonyára
                            hallotta Janus Pannonius humanista költő, ama Galeotto Marzio barátjának
                            nevét, akit Walter Scott is megírt a Quentin
                                Durward című regényében. Ez a Janus csodagyermek volt, s a
                            délvidéki magyar rengetegek rablólovag oligarchái, nehézkes, vérmes,
                            írástudatlan várurak - olyanok, mint aminők nálunk a piros és fehér
                            rózsa mészárlásai között vadállati erkölcseikkel, rettenetes izmaikkal,
                            borzasztó ordításaikkal megfélemlítették, és bámulatba ejtették a frank
                            utasokat -, ezek a szörnyű magyar medvék összeadják a pénzt, hogy a
                            lángeszű gyermek külföldre utazhassék, és elsajátíthassa az ismeretlen
                            szépségeket kínáló antik műveltséget. Janus Pannoniust ismerik
                            Angolországban, Dürer Albertet, a nagy festőművészt is, csak egyikről
                            sem tudják, hogy magyar.</p>
					<p>A nagy Hunyadi Mátyás emlékei szétszóródtak; holtteste nem tudjuk, hol
                            nyugszik, pedig a múlt század végén még megvolt a sírhelye. Könyvtárának
                            legszebb kéziratköteteit Rómában és Wolfenbüttelben találjuk; a
                            németalföldi helytartók századokon át Mátyás missaléján, Attavante remek
                            Corvin-kódexén tették le az esküt hazájuk alkotmányára. Csodálatos művű
                            szárnyas oltára a Louvre gyűjteményét díszíti. Békeserlege Bécsújhelyt
                            van, diadalmas kardját pedig üveg alatt Bécsben mutogatják, abban a
                            Bécsben, amelyet e kard meghódított volt. Budai ércszobra a Boszporusz
                            fenekén hever, kőszobra egy lausitzi torony fülkéjében mereng. Királyi
                            palotájának egyetlen szobra, képeinek egy vászonfoszlánya, kéziratainak
                            egyetlen magyar szava sem maradt meg Budán. Halála után harminchat évvel
                            pedig birodalmának nagy része a törökök kezébe került.</p>
					<p>Ázsiai puszta lett a Duna-Tisza-közéből, s a letarolt tájak borzasztó és
                            szomorú arca vádlólag tekintett az Égre. A paraguayi Pampas, a muszka és
                            lengyel sztyeppék vagy a hindu-lahorei rónák ehhez képest árnyas
                            ligetek. Az ország egyik része Szahara, a másik dögletes levegőt árasztó
                            mocsár, ember számára majdnem mind a kettő lakhatatlan. Aki ott
                            megfordult, megkapta a morbus hungaricust: a vérhast, a pestises,
                            tífuszos, hagymázas lázat, amely elsorvasztotta vagy megőrjítette
                            áldozatait. Menekült onnan mindenki, északra és nyugatra, s aki ott
                            maradt, paraszt és lerongyolódott nemes, az megosztotta földjét a török
                            elől menekülő félnomád, babonás, államalkotásra képtelen
                            barbárokkal.</p>
					<p>A törökök után a Habsburgok tették rá kezüket Magyarországra. Szegény
                            Magyarország! Mátyás király ötmilliónyi magyarsága lecsökkent
                            egymillió-kétszázezerre. Egész országrészek néptelenek voltak, vagy a
                            beszivárgott barbárok kezére kerültek. A Habsburgokra a világtörténelem
                            legszebb feladata nézett: ezt a megkínzott földet és elgyötört népet
                            talpraállítani s Mátyás király nagy Duna menti birodalmát újra
                            megalapítani. A törökök, akik elvadították a magyar tájat, és négyötödét
                            kipusztították a magyarságnak, nem bántották a megmaradtak lelkét: a
                            nyelv és vallás szabadságát. A magyar a török uralom alatt koldusbotra
                            jutott és számban megfogyatkozott; de aki megmaradt, magyar és ember
                            maradt. Sőt magyarabb és emberebb, mint volt. Egyik kezében karddal, a
                            másikban lanttal, rózsafüzérrel vagy zsoltáros könyvvel heroikus
                            verekedő lett, vagy heroikus mártír. Amíg Európa munka nélkül élt, s az
                            isteni kegyelem s más megoldhatatlan kérdések felett vitázott, a
                            magyarok fedezték őt véres lándzsáikkal. Hogy Francia- és Németország
                            leányai csendesen fonhassák a kendert, s a férfiak tovább kérődzhessenek
                            a teológián, a magyarnak egész életében őrt kellett állnia, karddal a
                            kezében, kétlépésnyire a barbároktól. Minden ember, aki akkor
                            Magyarországban született, minden percben készen állott arra, hogy Isten
                            előtt meg kell jelennie. Ez a hivatástudat a lelkeket bizonyos felsőbb
                            szférákban tartotta. Nem is becsült a magyar soha életében mást, csak a
                            szabadságot. Műveltség, fényűzés most is másodrendű dolgok; nyelv,
                            vallás, kormányforma nem izgatja fel a kedélyeket. Az ősiség bizonyos
                            törzsi kommunizmust eredményezett, tehát a vagyonszerzés esélyei
                            kicsinyek; nincs is nagy szükség rá. Enni-inni van bőven, fő, hogy a
                            nemesi kiváltságok megmaradjanak. A parasztság a saját sorsa iránt
                            közönyös; ha nyelvét és vallását nem bántják, fát lehet vágni a
                            hátán.</p>
					<p>A magyar nemzet a másfél százados harcokban rettenetesen kifáradt. A
                            Habsburgok azt tehették velük, amit akartak. I. Ferdinánd óta nem volt
                            magyar király, aki a nemzet nyelvét megtanulta és hosszabb ideig
                            Magyarországon tartózkodott volna, aki meg ne támadta volna az
                            alkotmányt és a nemzeti nyelvet, aki szerette volna a magyarokat, s
                            akiben a magyarok megbíztak volna. Az elnéptelenedett területeket
                            benépesítették, s ezek a jövevények a király védelme alatt ellenségévé
                            váltak a bennszülötteknek. A magyarok egyszer-másszor fellázadtak, a
                            császár leverte a nemzeti mozgalmakat, s a szabadsághősök birtokait
                            felosztotta osztrák tábornokok és magyar aulikusok között. Az
                            arisztokrácia nagy része ilyen forrásokra vezetheti vissza rangját és
                            hatalmát. Később pénzzel lehetett vásárolni főnemességet, három-négyezer
                            forintért grófságot, két-háromezerért báróságot. A Habsburgok néha egész
                            országrészeket elkótyavetyéltek, s akinek pénze volt, kocsmárosok,
                            kalmárok, tímárok, grófok komornyikjai, udvari tisztek, szakácsok,
                            birtokokat vásároltak és nemességet kaptak. Ez a magyarázata annak, hogy
                            a főurak s nemesség egy része áruló és kém. Nem volna csoda, ha a
                            Metternich-rendszer és a Szentszövetség uralma alatt ez az egész ország
                            szétrohadna, és az egész nemzet elaljasodnék. A magyarok nem teszik meg
                            ezt a szívességet a Habsburgoknak. Ehelyett megajándékozták a protestáns
                            világot olyan államférfiakkal, mint Bethlen Gábor, és a római egyházat
                            bíboros-Cicerókkal, mint aminő Pázmány Péter volt; huszárezredeket adtak
                            XIV. Lajosnak és Nagy Frigyesnek, marsallokat Franciaországnak, és
                            királyt Lengyelországnak. Magyar ember építi a Boszporusz erődítményeit,
                            a 16. században London legnagyobb kórháza élén magyar ember áll, Jena,
                            Göttingen, Halle egyetemein, Norvégiában magyar csillagász, fiziológus,
                            orvos prelegál. Napóleont először egy magyar mérnök sakkozógépe verte
                            meg - szakemberek és dilettáns lángelmék, magyar urak ezek, akik ott
                            ültek vadregényes vidéki környezetben, tornyos kastélyban, angol
                            metszetek, német és francia remekírók művei, finom antik bútorok,
                            muzsika, ének, rajzmappa, olajfestékek között elmélkednek az élet és az
                            emberi lélek nagy problémáiról, akik szabadelvű beszédet mondanak a
                            parlamentben és a megyegyűlésen, akik költőkkel, archeológusokkal és
                            szónokokkal leveleznek, lírai verseket írnak - az egyik a napóleoni
                            háborúk alatt, amikor ezrede (osztrák császári ezred) valamelyik város
                            fosztogatására két órát kapott, bement egy házba, ott a könyvtárból
                            kiemelte Montaigne esszéit - a mi Shakespeare-ünknek is kedves
                            olvasmányát -, fellapozta, olvasta s a fosztogatási idő leteltével a
                            könyveket visszatette a polcra, és újra nyeregbe pattant. Ilyen a magyar
                            úr - mi angolok is büszkék lehetnénk rá, amíg csak London hídja áll.</p>
					<p>Dear Sir, most veszem észre, hogy magam is elérzékenyülök. Ez a nemzet
                            kilencszáz esztendő óta egyedül van Európában. Egyedül... Ez nemcsak azt
                            jelenti, hogy nincsen rokona, barátja, hűbérese vagy pártfogója... a
                            fényes elszigeteltség egyedülvalósága még nem tragédia. Hanem egyedül
                            van úgy, hogy minden nép, amely körülveszi, ellenségesen érez iránta...
                            Dear Sir, azt mondom, a legszebb, angol feladatok egyike volna, hogy itt
                            a Duna-Tisza mentén rendet teremtsen, s a magyarságot megmentse a
                            keresztény európai civilizációnak. Ez bőven kárpótolná észak-amerikai
                            veszteségeiért. Még mindig érdemes volna expedíciót szervezni a
                            meghódításra, mint ahogy azt a Kelet-indiai Társaság tette Clive és
                            Warren Hastings vezérlete alatt. (Az austerlitzi csata után maga
                            Napóleon is szemet vetett rá, és Napóleon nem volt buta ember.) Ha mi,
                            angolok, kezünkbe vennők a Duna menti országok kolonizálását, nézetem
                            szerint Bajor- és Csehországot, valamint Besszarábiát is Magyarországhoz
                            kellene csatolni. Dicső kormányunk azonban valami titokzatos okból egy
                            idő óta félbolondokat szokott küldeni követekül Bécsbe, nem gondolván
                            meg, hogy Oroszország ellen egyedül a magyar birodalom tudná a brit
                            királyságot megvédelmezni.</p>
					<p>Tárt karokkal várnak bennünket Magyarországban. Egy kitűnő tudós,
                            nemzetgazdász és politikus, Berzeviczy Gergely nemcsak az angol
                            parlamentarizmus átültetését ajánlja honfitársainak, hanem azt is, hogy
                            szakadjanak el a Habsburgoktól, és hívjanak meg Szent István trónjára
                            egy angol királyi herceget.</p>
					<p>Annyi bizonyos, hogy Magyarországban minden forr, és a vajúdás
                            állapotában van. Mindenki a nagy szabadítót, a reformert, a változtatót
                            várja. Mindenki tele van a magyar Messiás eljövetelének reménységével.
                            De vajon ki lesz ez a nagy változtató? Senki sem tudja, de abban
                            mindenki megegyezik, hogy csak olyan ember lehet, akinek lelke tele van
                            rajongással Anglia erkölcsi és anyagi nagysága iránt. Magyar ember lesz,
                            de Anglia felől jön - ebben senki sem kételkedik Magyarországban.”</p>
					<p> Be kellett vallania magának, hogy a levél olvasása alatt erősen
                            szenvedett. Olyan hatást tett rá, mintha valaki túlságos nagy
                            áradozással részletezné előtte egy hölgy bájait - még a
                            legelrejtettebbeket is - amelyekről azt hitte, hogy egyedül csak neki
                            mutatta meg.</p>
					<p>István gróf arca minden mondatnál megrándult, s hol a gúny, hol a harag,
                            hol a féltékenység groteszk fintorára torzult. Arcvonásairól szinte újra
                            végig lehetett olvasni a cikk tartalmát. Gyakran hangosan felkacagott,
                            aztán hirtelen ráncba borult a homloka, és dühösen elkáromkodta
                            magát:</p>
					<p>- Hízelgő szamár! Félbolond angol!</p>
					<p>Néha csak egy elfojtott “ah!” kiáltás árulta el indulatait.
                            Egyszer-kétszer kiugrott az ágyból, és bort vagy pezsgőt ivott mohó
                            szomjúsággal, miközben magában mormogott:</p>
					<p>- Igen. Így beszélnek ők is otthon, megyegyűléseken vagy ebéd után,
                            miközben egymást az asztal alá isszák. Extra Hungariam non est vita...
                            ez az égbekiáltó butaság is csak magyar agyban születhetett meg. A
                            falusi jegyzősegédek a papkisasszonyt vagy a tanító leányát képzelik a
                            földkerekség leggyönyörűbb teremtésének - ez érthető. Ők csakugyan még
                            nem láttak szebbet. Nincs módjukban összehasonlítani. Ádám bizonyára
                            szépnek látta Évát, noha Éva minden valószínűség szerint nagy hasú,
                            lőcslábú, lúdtalpú és állatias arcú nőstény szörnyeteg volt. A szerelmes
                            embernek megbocsátom az ő nevetséges elfogultságát. Én is mennyei
                            Madonnát, szeplőtlen fogantatást, életédességet láttam Crescence-ban, és
                            kiderült róla, hogy... mi derült ki róla? Az, hogy engem többé nem akar
                            látni... - István gróf kissé elrestellte magát, keserűen nevetett, és
                            tovább olvasott. Homlokán, arcán néha a felháborodás, néha az ellágyulás
                            rántotta furcsa, apró ráncokba a bőrt.</p>
					<p>- Ó! - kiáltott fel itt-ott - ez sok! Honnan tudja ezt ilyen pontosan?
                            Nem igaz. Legfeljebb ilyennek látják, vagy ilyen volt, vagy talán ilyen
                            lesz, ha egyszer...</p>
					<p>Meg kellett hogy törölje az arcát, mert csak úgy szakadt róla a
                            verejték.</p>
					<p>- Ez igaz! Erre magam is sokszor gondoltam. Nemrég kaptam egy könyvet:
                            Berzsenyi Dániel... Csokonai Mihály, vagy hogy is hívják őt? Nekifekszem
                            a magyar nyelvnek, és esküszöm, egy esztendő alatt olyan folyékonyan
                            beszélek magyarul, akárcsak Nagy Pali vagy Dessewffy Pepi.</p>
					<p>Mind jobban és jobban elérzékenyedett. Kőrösi Csoma? Sohasem hallotta még
                            a nevét sem. De vajon hány ember ismeri őt Magyarországban?</p>
					<p>Szívdobogást kapott, és lihegni kezdett.</p>
					<p>Valóságos szerelmi vallomás. Egy angol szerelmet vall Magyarországnak.
                            Mindenkit szeret, csodál, magasztal, egyedül csak a főnemességben nem
                            lát semmi dicsérnivalót... Ebben igaza van neki! Dicső eleink képtelenek
                            voltak kivívni a nemzeti függetlenséget, minden magyar dolgok alfáját és
                            omegáját. Nemzeti függetlenség van Hollandiában, Dániában,
                            Svédországban, még a kis német államokban is... Magyarországban
                            beszélni sem lehet ilyesmiről. Dicső eleink!... Magyar főurak! Ősök!
                            Utálat! Kutyákat kellene temetni melléjük a családi mauzóleumokba!</p>
					<p>Egész testét láz gyötörte, és ide-oda dobálta magát az ágyban. Megint
                            felugrott, és felhajtott egy fél üveg erős champagne-i bort. Szeretett
                            volna elaludni, hogy megszabaduljon szörnyű izgatottságától. Visszaesett
                            az ágyba, a szája habzott, és a fogait csikorgatta. Néha
                            felordított:</p>
					<p>- Rédey... Karolina... Crescence... halál... én... tökéletes kör... És
                            Magyarország halott...</p>
					<p>Egyszer csak lecsukódott a szeme, pár pillanatra mintha elnyomta volna az
                            álom. De újra felriadt:</p>
					<p>- Nem szabad aludni. Virrasztani kell a halott felett. Rédey...
                            Karolina... Crescence és Magyarország...</p>
					<p>Halkan és egyenletesen kezdett pihegni. Elnyomta az álom. Órákig feküdt,
                            csaknem mozdulatlanul. Amikor felébredt, megnézte az órát. Háromnegyed
                            kettő. Délben vagy éjfél után?</p>
					<p>Felkelt, kinézett az ablakon. Gyönyörűen sütött a nap Párizs felett.
                            Csengetett. A szobaleány levelet hozott.</p>
					<p>- Jó reggelt, Monsieur le Comte! Levél a nagykövetségről.</p>
					<p>- Kérem a reggelit.</p>
					<p>Aztán felbontotta a levelet. Esterházy Pál herceg néhány sor kíséretében
                            apró, elefántcsontsárga, leragasztott, lepecsételt borítékot küld
                            neki, amelyet a követség kurírja ma hozott Bécsből, Széchenyi István
                            gróf úrnak, saját kezébe. Szigorúan bizalmas és sürgős. Nem hivatalos
                            írás. A betűk ismerősek. István gróf szíve eszeveszetten ver. Reszket a
                            keze. Az elefántcsont színű papírlap sejtelmesen zizeg.</p>
					<p>- Mi ez? Csak nem? De igen. Crescence írása.</p>
					<p>“...Nem bírom tovább, meg kell mondanom Önnek az igazat. Nem szabad, hogy
                            valaha még lássuk egymást. Lady Karolina miatt...”</p>
					<p>Ennyi volt az egész.</p>
					<p>István gróf a homlokához kapott. Most már mindent értett. Tehát Crescence
                            grófnő megtudta a szörnyű tragédiát. Attól tudta meg, aki mint egy
                            bosszúálló Tüsziphóné, az Eumenidák egyike, a gyilkosság megbosszulója,
                            egész életén keresztül üldözi fekete szárnyaival, korbáccsal,
                            kígyósziszegésével és mérges leheletével. Ez a fúria mindenütt ott van,
                            ahol neki ártani lehet. Ő az, aki minden évben augusztus 29-én, Karolina
                            halála napján névtelenül, ájtatos hangú, vigasztaló vagy feloldozó
                            levelet küld neki, amely kegyetlenebb a tetemrehívásnál vagy az
                            orgyilkosságnál. Ő az, aki a kancellária, a titkosrendőrség, a császár
                            fülébe súgja minden lépését, honfitársaival váltott minden szavát. Még
                            legtitkosabb gondolatait is. Ő az, aki mindenkit elriaszt tőle, ő az,
                            aki a Clanwilliameket a szörnyű titokról értesítette, ő küldötte Brüll
                            grófot Crescence-hoz, ő éleszti a féltékenységet Zichy Károly
                            férfiszívében, ő az a sötéten imbolygó árnyék, amely nyomon követi
                            minden lépését... de hát kicsoda lehet ez a fantom, amely az őrületbe
                            vagy a halálba akarja kergetni őt? Kicsoda lehet, és miért teszi
                            azt?</p>
					<p>- Miért? Miért? Miért?</p>
					<p>Fel és alá járkált a szobában, és a haját tépte fájdalmában. De egyszer
                            csak megállt, és hangosan beszélni kezdett:</p>
					<p>- Nem. Nem kell meghalnom. Az egész dologban csak az a fontos, hogy nem
                            Brüll gróf miatt szakított velem... A többi az én dolgom. És én élni és
                            dolgozni és szeretni akarok, és én egyedül is egy egész világ vagyok.
                            Minden erős ember önmagában is teljes és tökéletes világ.</p>
					<p>Felöltözött, két-három fokot ugrált le a lépcsőn, és kiszaladt a rue
                            Richelieu-re, amelyen virágba borultan zöldelltek a gesztenyefák.</p>
					<p>
                            - Journal des Débats! Legújabb szám! Quotidienne! Véres tragédia a Véry-étteremben.
                            Egy magyar gróf főbe lőtte magát. Mademoiselle Cinty a Nagyoperában -
                            ordítozták a rikkancsok, és az emberek vidáman nevetgéltek. István
                            grófnak eszébe jutott, hogy még ma meglátogatja Bagration Petrovna
                            Katarina hercegasszonyt, akitől Bécsben levelet kapott, hogy ha Párizsba
                            jön, látogassa meg. Igen, Petrovna Katarina pompás orvosság lesz a
                            Karolina-, Crescence- és Rédey-féle mérgek ellen. Ellenméreg.</p>
					<p>Levelet küldött Neuillybe, hogy a hercegnő mikor fogadhatja. A komornyik
                            estefelé meghozta a választ:</p>
					<p>“...Ma nyolc órakor egyedül leszek...”</p>
				</div>
				<div type="chapter">
					<head>7</head>
					<p>Este nyolc órakor bekopogtatott Bagration hercegasszony kis palotájába,
                            amely a neuillyi úton volt, piros rózsákkal és kék klematisszal
                            befuttatott egyemeletes villák között. Rögtön bevezették a ház
                            úrnőjéhez. Petrovna Katarina nem volt egyedül; egy tatárarcú, izzadt
                            homlokú, villogó szemű és szenvedélyes fiatal orosz búcsúzkodott tőle.
                            A hercegnő mosolyogva intett István grófnak, hogy foglaljon helyet, a
                            másik vendég felé pedig csicsergő hangon ismételgette:</p>
					<p>- A viszontlátásra, mon cher, a viszontlátásra.</p>
					<p>Most, hogy ott feküdt előtte áttetsző fehér muszlintunikában, à la
                            Borghese Paulina, amint őt Canova megmintázta, az üvegcsillár
                            gyertyáinak imbolygó lángocskái alatt, hátulról kapva a sugarakat, tehát
                            a lobogó dicsfényben is titokzatosan árnyékba borulva, negyvenkét
                            viharos esztendejéből legalább tizenötöt elsikkasztva, István gróf agyát
                            megint éppen úgy megzavarta, mint tizenegy esztendővel ezelőtt Bécsben,
                            a kongresszus alatt, Konsztantyin nagyherceg vacsorája után. Most is
                            éppen olyan szép kis meztelen angyal volt, törékeny és kisleányos,
                            habfehér és szemérmetlen, okos, mint maga Talleyrand, és csábító,
                            akárcsak Vigano asszony, a Nagyopera első balerinája. Most is úgy élt,
                            mint egy fejedelemasszony vagy a Chaussée d’Antin valamelyik
                            milliomosnője, eszeveszett módon szórta a pénzt, amelyet - azt mondják -
                            vakmerő és zseniális tőzsdejátékokkal keresett, Rothschild James báró, a
                            nagy párizsi bankár tanácsai szerint adva vagy vásárolva a
                            részvényeket.</p>
					<p>Szobája tele volt rózsával, a falakat bíbor selyemkárpit borította, a
                            bútorokon antik bronzok, sèvres-i porcelánok, a padlón régi perzsák, az
                            ablakok között olasz reneszánsz képek, - István grófnak akaratlanul
                            eszébe jutott, hogy innen néhány ezer kilométernyire, a bécsi Rennweg
                            legszebb villájában van egy intim szoba, amelynek éppen ilyen
                            selyemkárpitja van, éppen ilyen illatok úszkálnak benne, s éppen ilyen
                            képeket és szobrokat világít meg a selyemfüggönyök között beömlő
                            napsugár. A Villa Metternichben.</p>
					<p>A fiatal orosz megállt az ajtó küszöbén, és ügyet sem vetve az újonnan
                            érkezett vendégre, lángoló arccal visszafordult, és a hercegnő felé
                            lihegett:</p>
					<p>- Tehát ön jobb szereti Európát, mint Oroszországot! Ez az utolsó
                            szava?</p>
					<p>A hercegnő anyáskodó hangon vigasztalta:</p>
					<p>- Ne izgassa magát, Nyikolajevics Pavel, utazzék békével, Krisztus
                            nevében. A viszontlátásra.</p>
					<p>A fiatal orosz megfordult, és egy lépéssel a hercegnő felé
                            közeledett:</p>
					<p>- Csak azt akarom még mondani, hogy undorodom ettől a Párizstól, amely
                            most egy kiaszott lelkű, feszületrágó, aljas és kegyetlen divathőst
                            készül megkoronázni. Nem akarok tudni az önök ünnepélyeiről, amelyen az
                            angoulème-i hercegnőt, azt a matrózkocsmába való, durva hangú, nyers és
                            ízetlen amazont istennővé avatják... brr... de imádom azt a föld alatti
                            Párizst, amely halkan, dörmögve nyújtózkodik, de már nem messze az idő,
                            hogy megmozduljon, és szétrobbantsa a feudalista nagybirtokosok és a
                            kapitalista zsidók, Sándor cár és Metternich herceg egész hamis
                            Potemkin-világát. Petrovna Katarina, ön természetesen nem néz ki a
                            külvárosi nyomortanyákra, ahol a munkások kutyahúst esznek, sem a
                            bagne-okba, ahol rablógyilkosok és politikai újságírók, prostituáltak és
                            romantikus költők vasgolyókat cipelve a lábaikon, dél-amerikai szálfákat
                            vonszolnak ki a hajók gyomrából, ön nem látja a vidéki nép rettenetes
                            kínjait, a koldusoktól elborított országutakat, az elnéptelenedett
                            falvakat, amelyekben ember és állat csontig lesoványodva vánszorog, míg
                            éhen nem hal... Petrovna Katarina, mit tudja ön, mivé tette Európát
                            Napóleon és Metternich, ez a két apokaliptikus gonosztevő - az egyik a
                            háborúval, a másik a békével?...</p>
					<p>István gróf megdöbbenve nézte a tatárképű, széles homlokú fiatal oroszt,
                            akinek apró szemeiből villámok lövelltek a szép hercegnő felé. A
                            hercegnő lesütötte hosszú szempilláit, és csendesen pihegett. Egyik
                            vendégére sem mert ránézni. A fiatal orosz, akit vörösbarna frakkjában,
                            párizsi eleganciájával, tarka mellényével, szűk csipke kézelőjével és
                            ártatlan, kedves, naiv gyermekarcával világot járó dandynak vagy
                            valamely keleti hatalom követségi titkárának nézhetett az ember,
                            tajtékozott a dühtől, és egy csepp figyelemre sem méltatva az újonnan
                            érkező vendéget, sajátságos hörgő hangján folytatta:</p>
					<p>- Ön persze azt hiszi, madame, hogy Metternich herceg mindent rendbe
                            hozott Európában. Ostobaság! Európa most rosszabb helyzetben van, mint a
                            huszonöt éves háború alatt. A háborút különben is szeretem, madame -
                            jelentette ki meglepő fordulattal az orosz forradalmár.</p>
					<p>- Miért? - kérdezte szemét összehúzva a hercegasszony. - Atyjaura, a
                            derék Fjodorovics Nyikolaj talán szállítója volt az orosz
                            hadseregnek?</p>
					<p>A forradalmár megbotránkozva tiltakozott ez ellen a gyanúsítás ellen:</p>
					<p>- A háborút azért szeretem, mert a vérfürdő jót tesz az emberiség
                            idegzetének. Figyelje meg, madame, minden háborúra valami nagy és merész
                            fordulat jön a történelemben. A dögvész, a tífusz, a kolera, az éhség, a
                            patakokban ömlő vér mindennapi látványa megedzi az emberek lelkét. A
                            halál elveszti ijesztő és titokzatos voltát. És a vérbaj felizgatja a
                            fantáziát. Akik Napóleon háborúiból élve kikerültek, széthordták a
                            vérbajt Madridtól Moszkváig. Egész néptörzsek halálra vannak ítélve,
                            elrothadnak, megőrülnek, és egy nyomorék nemzedéket hagynak maguk után,
                            amely sem élni, sem meghalni nem tud. Csak ölni! És ezt nagyon
                            helyeslem, madame.</p>
					<p>A hercegnő egyetlen arcizma sem rándult meg. Úgy látszik, nem először
                            hallja ezeket a kétségbeesett panaszokat honfitársaitól. A fiatal orosz
                            most már valamivel higgadtabban beszélt.</p>
					<p>- Két egymás fölött álló Európa él ma a világon, s ez a két Európa nem
                            tud egymásról semmit. A történetírók csak a fejedelmek életét írják meg,
                            a kongresszusokat, a hadjáratokat és a törvényhozás munkáját, amely
                            kimerül a soha meg nem tartandó jámbor törvények gyártásában. Minek is
                            írnának egyebet? A könyveket úgyis elégetik, Metternich moslékkal
                            hizlalja az emberiséget, mint a sertéseket. Ki merne írni Lombardia vagy
                            Nápoly szenvedéseiről, a kufsteini vagy spielbergi börtönökről, a
                            velencei ólomkamrákról, a dél-amerikai gyarmatok felkeléséről,
                            Lengyelország közös megrablásáról, a görög szabadságharcról, amelyet
                            Európa tétlenül néz, mert többre becsüli a török szultán legitimitását,
                            mint a homéroszi hősök utódait... Petrovna Katarina, az istenért, hagyja
                            itt ezt a rothadt és elaggott európai civilizációt, amelyben gőzerő, az
                            napról napra több van, de teremtő erő, az nincsen már sehol. Higgye el,
                            Petrovna Katarina, Európa megérett a halálra.</p>
					<p>- De hova menjek? - kérdezte halkan a hercegnő. - Talán
                            Oroszországba?</p>
					<p>A fiatal orosz szeme tágra meredt:</p>
					<p>- Isten ments, hogy oda betegye a lábát. Nálunk az egész egyéni és
                            társadalmi élet valósággal cseppfolyós állapotban van; minden hullámzik,
                            jön, megy, kóborol, mintha nyavalyatörősökből vagy megszállottakból
                            állana az egész nemzet; őserdők rengetegében egész falvak élnek
                            ismeretlenül, mint a cigányok, minden polgári vagy katonai igazgatás
                            nélkül; a földnek nincs tulajdonosa, az emberek nomádok, a gyermekek
                            azért születnek, hogy csecsemőkorukban elpusztuljanak, a férfiak igavonó
                            barmok, az asszonyok nőstény állatok, akiknek mindegy, hogy embereket,
                            kutyákat vagy rókákat szoptatnak-e, akik mindig részegek és vagy
                            káromkodnak, vagy imádkoznak, vagy orgiákat rendeznek, vagy
                            vezekelnek. Alávalóbbak a Fidzsi-szigetek lakóinál.</p>
					<p>A hercegasszony szelíden közbeszólt:</p>
					<p>- Sándor cár jó ember, és boldogítani akarja népét, mint atya a
                            gyermekeit.</p>
					<p>Görcsös nevetés volt erre a válasz:</p>
					<p>- Atyuska valóságos szent, de a katonai gyarmatokban tífusz, skorbut és
                            vérhas dühöng, a terhes asszonyokat megvesszőzik, és a parasztok vodkát
                            csempésznek a lovak farka alá, mert aki nem iszik, az megőrül vagy
                            öngyilkossá lesz. Atyuska pedig megesküdött, hogy a katonai gyarmatokat
                            fenn fogja tartani, ha az utat Pétervártól Csudováig holttestekkel
                            kellene is kiköveztetni. Hát ez a kövezőmunka derekasan folyik.</p>
					<p>A hercegnő halkan megjegyezte:</p>
					<p>- Oroszország vajúdó állapotban van.</p>
					<p>- De tudja-e, madame - hörgött a fiatal orosz -, hogy mi fog születni
                            ebből a vajúdásból?</p>
					<p>A hercegnő akart valamit mondani, de vendége túlkiabálta:</p>
					<p>- A forradalom, a forradalom...</p>
					<p>A hercegnő legyintett:</p>
					<p>- Mi, oroszok, nem értünk ahhoz.</p>
					<p>- Bízza csak ránk, Petrovna Katarina. Az egész országban megalakultak a
                            titkos társaságok. Szabadkőművesség, szláv szövetség, liberálisok,
                            filantrópok, haladók élnek az udvarban a cár testőrségében, a szent
                            szinódus tagjai között, és egy adott jelre lángba borítják egész
                            Oroszországot.</p>
					<p>- Miért? - kérdezte a hercegnő közönyösen.</p>
					<p>A fiatal orosz összehajtogatott papírlapot húzott ki a frakkja zsebéből,
                            és átadta a hercegasszonynak:</p>
					<p>- Ezért!</p>
					<p>- Mi ez?</p>
					<p>- A forradalmárok tizenkét pontja. Tizenkét pont. Akarja, hogy
                            felolvassam? Szabadság Isten nevében, a cenzúra eltörlése, a törvény
                            előtt való egyenlőség, a jobbágyok felszabadítása...</p>
					<p>A hercegnő unottan közbeszólt:</p>
					<p>- Ne folytasd! Kívülről tudom. Nagy Péter óta ismerem ezt a litániát. Azt
                            is tudom, hogy miképpen zajlik le a ti forradalmatok. Megölitek a cárt,
                            kivégeztek egy csomó ártatlan embert, s aztán odahajtjátok a fejeteket a
                            következő zsarnok igájába. Ti csak gyilkolni tudtok, de megijedtek a vér
                            szagától, és boldogok vagytok, ha vezekelhettek.</p>
					<p>A fiatal orosz szemei vérben forogtak:</p>
					<p>- Ne gúnyolódjék velünk, hercegasszony. Most másképp csináljuk a dolgot.
                            Az egész világ egyszerre mozdul meg, egész Európa alá van aknázva,
                            madame!</p>
					<p>- És a cár még nem ismeri ezt az aknamunkát?</p>
					<p>- A cár? Mit gondol, madame?</p>
					<p>- Mit tudom én? - vonogatta vállát a hercegasszony. - A cár olyan, mint
                            Oroszország. Nyicsevo. Jöjjön, aminek jönni kell. Egész Oroszország
                            vágyik a halálra.</p>
					<p>- Nem igaz, nem igaz - tiltakozott a fiatal forradalmár. - Obolenszkij
                            herceg, Galicin herceg, Trubeckoj herceg, Rijelev Fjodorovics
                            Kondratyij, a Csernicsevek, Muravjovok, Nariskinek élni akarnak, és fel
                            akarják támasztani halottaiból Oroszországot.</p>
					<p>A fiatal orosz, anélkül hogy egy pillantást vetett volna István grófra,
                            eszelős sietséggel rohant ki a hercegnő szobájából. Az ajtóból még
                            visszakiáltotta:</p>
					<p>- Szabadság, Isten nevében!</p>
					<p>István gróf sápadtan és dermedten nézte a hercegnőt:</p>
					<p>- Ki volt ez, madame? Forradalmár?</p>
					<p>A hercegnő intett István grófnak, hogy üljön le a nyugágy mellett lévő
                            aranyozott hátú karosszékbe:</p>
					<p>- Ugye nem haragszik? Szegény barátom, sajnálom, hogy ilyen sokáig
                            kellett unatkoznia.</p>
					<p>István gróf egész testében reszketett:</p>
					<p>- Unalomról beszél, Petrovna Katarina? Soha életemben semmi sem izgatott
                            fel úgy, mint ennek a fanatikus forradalmárnak a vergődése.</p>
					<p>- Nem forradalmár ez - mosolygott a hercegasszony.</p>
					<p>- Hát elmebajos?</p>
					<p>- Az sem. Derék orosz herceg, liberális nemes, szabadgondolkodó és jó
                            hazafi, azonkívül hűséges híve a cárnak. Elfelejtettem őt bemutatni.
                            Nyikolajevics Pavel Galicin herceg. Egy francia emigráns veje, az
                            apósától tanulta, amit most nekünk előadott. Különben rettenetes gazdag.
                            A bátyja a cár főudvarmestere. Húszéves korában párbajban megölte egy
                            ezredtársát. Emiatt a cár két esztendőre a Kaspi-tó mellé száműzte.
                            Amikor visszatérhetett Pétervárra, aközött habozott, hogy kolostorba
                            vonuljon-e, vagy pedig népe felszabadításának szentelje életét. Kolostor
                            vagy tizenkét pont. Kolostor vagy jobbágyfelszabadítás. Ez is, az is a
                            bűnbánat és vezeklés forrásából fakadt.</p>
					<p>István grófnak megdobbant a szíve. Ezelőtt három esztendővel ő is azon a
                            ponton volt, hogy kolostorba lépjen. Aztán szerelemre gyúlt a nép és a
                            szabadság iránt. Istenem, az emberek mindenütt egyformák. A hercegnő
                            feléje nyújtotta a kezét:</p>
					<p>- Jöjjön hozzám közelebb. Felejtse el szegény Nyikolajevics Pavelt.</p>
					<p>- De az a földalatti Európa! - suttogta István gróf önkéntelenül.</p>
					<p>A hercegnő legyintett:</p>
					<p>- Nem veszedelmes. Metternich pontosan ismeri a földalatti Európát is.
                            Minden carbonaro, demagóg, szocialista, liberális, reformer,
                            szabadgondolkodó, utópista forradalmár neve benne van a jegyzőkönyvében.
                            Az egész pontos névsor. És tudja a cár is.</p>
					<p>- A cár is?</p>
					<p>- Öt esztendő óta. Név szerint ismeri valamennyit, Obolenszkij,
                            Trubeckoj, Rijelev, Galicin... egyetlenegynek a neve sem maradt ki.</p>
					<p>- És honnan tudja a cár?</p>
					<p>- Metternich hercegtől.</p>
					<p>- Metternich pedig?</p>
					<p>A hercegnő szeme felvillant:</p>
					<p>- Tőlem.</p>
					<p>István gróf e pillanatban szerette volna torkon ragadni és megfojtani a
                            szép, meztelen angyalt. Az asszony mosolygott:</p>
					<p>- Nagyon megvet engem?</p>
					<p>István gróf felállott, egész testét az undor rázta:</p>
					<p>- Hercegnő, én megyek.</p>
					<p>- Hova megy, grófom?</p>
					<p>- Megyek, és felkeresem Galicin herceget, és elmondom neki, hogy ön
                            Metternich kémje, és gyalázatosan visszaél honfitársai bizalmával.
                            Megyek, és figyelmeztetem őt, hogy ne menjen vissza Oroszországba.</p>
					<p>A hercegnő felhúzta szemöldökét, és csodálkozó arccal kérdezte:</p>
					<p>- Mi az, kedves grófom, hát ön is forradalmár?</p>
					<p>István gróf magából kikelve üvöltött:</p>
					<p>- Nem, csak becsületes ember vagyok, madame.</p>
					<p>A hercegnő szempillái leereszkedtek:</p>
					<p>- Az ember vagy forradalmár, vagy ellensége a forradalomnak. Középút
                            nincs. Vele vagy ellene. A becsületes ember vagy a királyokat húzatja
                            lámpavasra, vagy a jakobinusokat.</p>
					<p>István gróf hosszú ideig levegő után kapkodott, de aztán megtalálta a
                            választ:</p>
					<p>- De ön, madame, azt mondta, hogy Galicin herceg nem forradalmár, hanem
                            liberális nemes és patrióta.</p>
					<p>A hercegnő vállat vont, és kifelé fordította rózsás kis tenyereit:</p>
					<p>- Hát akkor Galicin herceg álljon a cár mellé, és vegyen részt az orosz
                            nép boldogítását célzó munkájában.</p>
					<p>- De hiszen ő is csak reformokat akar, éppen úgy, mint a cár!</p>
					<p>- Nagy különbség van, kedves barátom, hogy valaki felülről vagy alulról
                            akarja-e a reformokat megvalósítani. Különben megsúgok még valamit
                            önnek, kedves Stefferl. Galicin herceg jól tudja, hogy ki vagyok én, s
                            azt is jól tudja, hogy a névsor már régen Metternich jegyzőkönyvében
                            van.</p>
					<p>István gróf szeme tágra meredt a csodálkozástól:</p>
					<p>- Hát akkor miért nem óvakodik öntől?</p>
					<p>A hercegnő égre emelte nagy, zöld színű szemét, amelyet a beléje
                            csepegtetett atropin csillogóvá tett:</p>
					<p>- Mert forradalmár, de úgy, hogy a cár is tudja, vétkezni és vezekelni
                            akar egyszerre, eget és poklot hív segítségül, hogy ne legyen egyedül,
                            mert semmitől sem fél olyan irtózatosan, mint saját magától. És
                            végezetül mégiscsak égen és poklon túl, minden föld alatti és föld
                            feletti hatalmasságokkal szemben egyetlen reménye Krisztusban és az ő
                            helytartójában van, akit autokratornak, cárnak, atyuskának, jelenleg
                            Pavlovics Sándornak hívnak. Ezért van annyi forradalmár, annyi
                            liberális, annyi áruló, annyi szent és becstelen gazember
                            Oroszországban. Minden népnek van egy bálványa, s azért szívesen megöli
                            magát, nyitott szemmel, boldogan és elárulva saját gyermekeit. Az ön
                            népének mi a bálványa, kedves István gróf? Mi az, amit a királynál, sőt
                            a hazájánál és önmagánál is többre becsül? Ön erről még nem
                            gondolkodott? Nos, én egyszer azt hallottam, Metternich hercegtől, hogy
                            ezt a bálványt a magyaroknál alkotmánynak hívják.</p>
					<p>István gróf arca megvonaglott, és levegő után kapkodott izgatottságában.
                            Hát mindenhol, még ennél a romlott kis bestiánál is minden szó, minden
                            ember, minden mozdulat arra emlékezteti, ami öt esztendő óta kíséri,
                            mint árnyék, amelytől nem akar megszabadulni: magyarok dolgára, hazára,
                            népre, alkotmányra?...</p>
					<p>Néhány óra múlva fáradtan, rettenetes csömör és lelkiismeret-furdalás
                            közepette elhagyta a hercegnő szobáját.</p>
					<p>Párizs felé a neuillyi úton olyan nagy volt a forgalom, mint fényes
                            nappal. István grófnak egy csendes kis budai utca jutott az eszébe. Fenn
                            a Várhegy peremén, a plébániatemplom és a kolostorból átalakított kis
                            színház között van a magyar kamaraelnökség háza, s abban lakik most
                            Zichy Károlyné Seilern Crescencia. Neki többé abba a házba nem szabad
                            bekopogtatni. Hát akkor egyáltalán érdemes-e visszamenni oda, ahol
                            mindennap eszébe jutna a paradicsom, amelyet elvesztett, mielőtt
                            elfoglalt volna?</p>
					<p>Nyomorultabbnak érezte magát, mint Galicin herceg, aki most toronyirányt
                            rohan vissza Oroszországba, hogy beleszaladjon a kozákok
                            szuronyaiba.</p>
				</div>
				<div type="chapter">
					<head>8</head>
					<p>A koronázási ünnepségek lezajlása után August Victor Vincent gróf
                            lovassági tábornok és felesége, Reuss Eleonóra hercegnő estélyt adott,
                            amelyen Esterházy Pál herceget, az ausztriai császár rendkívüli követét
                            búcsúztatta a párizsi diplomatavilág.</p>
					<p>A rue de Grenelle egész hosszát ellepték a pompás fogatok; a palota előtt
                            gázlámpák égtek, az első gázlámpák Párizsban; negyvenkét ablakon
                            keresztül áradt az utcára a csillárok és kandeláberek gyertyafénye, a
                            kertben kínai lampionok és fáklyák világítottak. Az utca, a lépcsőház s
                            a kert zugaiban sisakos rendőrök, zuávok, fegyveres lakájok, libériába
                            bújtatott huszárok és csendőrök vigyáztak a királyi hercegek testi
                            épségére, akik megjelentek az estély fényének emelésére, mert féltek,
                            hogy a carbonarik, saint-simonisták, anarchisták, republikánusok is
                            eljönnek mérgezett tőreikkel, pisztolyaikkal és pokolgépeikkel, hogy az
                            estélyt a maguk részéről is minél fényesebbé tegyék. Hercegek és grófok,
                            marsallok és nagykövetek tolongtak a fényes termekben; az utcákon is
                            hatalmas tömegek tolongtak, s a párizsi nép ilyenkor, langyos őszi
                            éjszakán, két dologra hajlandó különösképpen: szerelemre és forradalmi
                            merényletekre. Vincent gróf hölgyvendégei nem félnek a szerelmi
                            merényletektől, de a pokolgépek dörrenéseit még a legedzettebb férfiak
                            idegei sem bírják a Quartier St.-Germain finom környezetében.</p>
					<p>A nagykövet estélyére csak olyanok voltak hivatalosak, akik névre szóló
                            helyet kaptak a reimsi katedrális hajójában az új király koronázásán,
                            tehát ez a kétszáz Isten kegyelméből való arisztokrata, akiknek a nevét
                            meg lehet találni a Gothaischer Genealogischer
                                Hofkalender-ben. A ház úrnője, Eleonora hercegnő azonban csak
                            egyetlen vendég iránt érdeklődött. Ez a vendég Széchenyi István gróf,
                            akivel kétszer-háromszor már találkozott diplomáciai és udvari
                            estélyeken.</p>
					<p>A hercegnő, aki azóta megint öt esztendőt fiatalodott, s már éppenséggel
                            nem látszik többnek harmincesztendősnél, fekete hajával, sárga ruhájában
                            olyan szép, mint egy kinyílt napraforgó, amely lángoló arcával mindig az
                            újonnan felkelő nap felé fordul. István gróf vitézül állta ezt a
                            bámulatot. Az a négy és fél hónap, amelyet Franciaországban töltött,
                            rosszul kezdődött ugyan, de aztán egészen elfelejtette vele az utolsó
                            évek lelki izgalmait. Oly sűrűn és gyorsan érték a benyomások, hogy nem
                            is ért rá törődni saját magával, s így kezdett kigyógyulni nemcsak
                            tömérdek képzelt bajából, hanem abból az egyetlen, de annál
                            tragikusabban elhatalmasodott igazi betegségből is, amely már egész az
                            üldözési mániáig fajult. A koronázási ünnepélyek alatt még unatkozott;
                            visszatérve azonban Párizsba, belevetette magát a nagyvilági élet
                            hullámaiba; a northumberlandi hercegtől Rothschild James bankárig
                            terjedő ismeretségi köre felizgatta és ki is elégítette fantáziáját; a
                            Guiche és Fimarçon hercegnőkkel töltött napok valósággal álomba
                            ringatták; olyan volt ez a négy és fél hónap, mint egy pásztorregény;
                            szakadatlan örömérzés, minden árnyék és csömör nélkül; enyhe mámor és
                            szenvedély, szenvedés nélkül; gondtalan időtöltés, unalom nélkül. Volt
                            többször Neuillyben, Orléans hercegénél, aki őt családjával is
                            megismertette. István gróf úgy látta, hogy az orléans-i herceg nagyon
                            boldog ember; szép, fényes, körte alakú arca ragyog a derűtől és
                            megelégedéstől; azok közül való, akik a sors mindenféle fordulatában
                            megállják a helyüket pompás testi és lelki egészségük és nyárspolgárias
                            igénytelenségük fegyverzetében. A Napóleon-korszak alatt Reichenauban
                            éppoly vidáman tanároskodott, mint amily kedves természetességgel ült
                            bele a Palais Royal fényes termeibe; most is éppolyan ócska esernyővel
                            sétál az utcán Párizsban, mint az emigráció alatt a német kisvárosban;
                            gyermekei kettős rendben haladnak előtte, ha szünnapokon kiengedik őket
                            a gimnáziumból, ahol együtt tanulnak a polgárok csemetéivel. István gróf
                            egyébként nem maradt sokáig Párizsban; meg akarta ismerni a délfrancia
                            Pireneusokat, a Canal du Midit és a déli tengerpartot. Az utazás két
                            hónapig tartott; akkor visszatért Párizsba, és összeszedte úti emlékeit,
                            hogy azokat elküldje Fimarçon hercegasszonynak. - Ennyivel csak
                            tartozom neki - gondolta magában, és még egyszer átnézte a
                            karikatúrákat, amelyeket a magával vitt fiatal festő készített az utazás
                            alatt; a rajzok kitűnőek voltak, s habozott, hogy ne inkább Guiche
                            hercegnőnek adja-e azokat, vagy esetleg a nagykövet feleségének, a
                            búcsúlátogatáson. Végül aztán pompás bőrtokba téve, rövid, tapintatos,
                            de gyengéd levél kíséretében átadta azokat az osztrák követség
                            kurírjának, aki éppen elindult Bécsbe, és elküldte gróf Zichy Károlyné
                            Seilern Crescence grófnő őkegyelmességének. Őszintén megvallva, a
                            pireneusi utazás alatt nem sokat gondolt rá; csak reggelenkint jutott az
                            eszébe, amikor felébredt, és esténkint elalvás előtt, napközben csak
                            akkor, ha valami nagyon elragadta vagy lehangolta, ha unatkozott, vagy
                            ha valami munkába nagyon belefeledkezett. Ezenkívül csak akkor jutott
                            eszébe Crescence grófnő, amikor átúszta a Dordogne-t, és félt, hogy
                            belefúl a vízbe; a Pic du Midiről való lejövetelekor, amikor egyszerre
                            rosszul lett, elszédült, és kezükön hozták le a bennszülöttek; amikor a
                            fenyvesben egy medvével találkozott; tengeri betegsége alatt Eaux
                            Chaudes-ban; egy éjszaka, amelyet pásztorok között kunyhóban töltött és
                            a kutyák rettenetesen ugattak; a Casa de Bronsette-en egy
                            csempészkocsmában, piszokban és füstben, amikor éjjel egy szerencselovag
                            le akarta szúrni; a zergevadászaton, amelyen zerge helyett egy jámbor
                            tehenet puffantott le, s nevetett rajta a környék minden orvvadásza;
                            amikor istentelen zivatarban egy gyönyörű, barna szemű, nyúlánk, de telt
                            mellű fiatalasszonnyal találkozott a limoges-i erdei úton, s a férj
                            vasvillával majdnem agyonverte. Még talán egyéb alkalommal is gondolt
                            Crescence-ra, de pontosan nem tudná megmondani, hol, mikor és miért.
                            Most azonban olyan erővel kellett rá gondolnia, hogy a karikatúrákat nem
                            adhatta más halandó asszonynak. Csak nem vagyok szerelmes Crescence
                            grófnőbe? - kérdezte magától ijedten, amikor a csomagot a kurírnak
                            átadta, és olyan melegséget érzett a mellében, hogy szerette volna
                            szívére ölelni egész... Párizst?... nem... a világot?... nem, hanem
                            Magyarországot. Csodálatos dolog, hogy neki Crescence és Magyarország -
                            semmi közük pedig egymáshoz - mindig egyszerre bukkannak fel a
                            képzeletében.</p>
					<p>Itt, a nagykövet estélyén e pillanatban egyikre sem gondolt. Sőt
                            egyáltalán nem gondolt semmire. Egyszerűen csak vidám volt, és boldogan
                            sütkérezett a párizsi diplomatavilág napfényében. Ezt a világot az esze
                            megvetette, de az mégis ellenállhatatlan erővel vonzotta magához, mint
                            az éjjeli lepkét a fáklyák és kínai lampionok világossága. Az
                            arisztokráciáról ő maga mondta, hogy olyan, mint a burgonya; az
                            értékesebb része a föld alatt van, s ami kilátszik belőle - az ifjabb
                            nemzedék -, az csak haszontalan giz-gaz. Az ő eszményképe a lángész
                            volt, s lángésznek tartotta Napóleont, Byront, Fultont, Washingtont,
                            Franklint, William Pittet, Goethét, Bolivárt és Mahomedet; Napóleon és
                            Mahomed azonban, sajnos, nem jöttek el Eleonóra hercegnő estélyére, de
                            ott volt Humboldt Sándor, aki semmiképpen sem nyerte meg tetszését, és
                            eszébe juttatta Lahdschulz professzort, keleti útjában görögtanárát és
                            kísérőjét. Humboldt is lompos és ápolatlan, s modora nem üti meg azt a
                            mértéket, amelyet István gróf túlfinomult ízlése megkívánt; nem
                            arisztokratikus és nem finom lélek. Darabos és ízetlen polgár, és ő ezt
                            az emberfajtát nem szívelheti. Nem tehet róla, még a legderekabb
                            férfiútól is elidegenedik, ha ízlését nem tudja kielégíteni. Még
                            Wesselényi Miklóssal szemben is elfogja néha ez a türelmetlenség. A
                            magyar köznemesek parlagi szokásai felbőszítik, író és művész már eleve
                            gyanús a szemében. Nem tehet róla, bár elismeri, hogy ez kicsinyes és
                            igazságtalan.</p>
					<p>Itt elemében érezte magát a szenvtelen és unalmas Esterházy Pál herceg
                            oldalán, aki mint valami olümposzi isten, jó és rossz tulajdonságok
                            híján, a közönséges halandókkal mindig túlzott udvariassággal
                            nyájaskodik. Tetszett neki a házigazda üres eleganciája és finom
                            romlottsága, elbájolta a hercegnő misztikus érzékisége. Hozzá képest
                            Crescence unalmas, sőt banális lélek. Csakhogy ez az unalmas teremtés
                            minduntalan eszébe jut neki - ez egy kissé nyugtalanítja. Különösen
                            most, amikor távol van tőle... Még utóbb igaza lesz Wesselényinek, hogy
                            mégis jobban érdekli, mintsem hogy... eh, érdekli vagy nem, egyelőre az
                            a fontos, hogy a szakítás nem Brüll gróf miatt történt. Igen, ez a
                            fontos, sőt lehetséges, hogy más fontos dolog egyáltalán nincs is a
                            világon.</p>
					<p>Belesodródott a csillárok alatt nyüzsgő vendégseregbe. Egyformán örült
                            régi ismerőseinek és az új emberekkel való megismerkedésnek, Granville
                            követnek, Guiche hercegnek és a lengyel Potocky grófnőnek, Noailles
                            grófnőnek, gróf Houdonart Auguste-nek és De Lilliers márkinak, és boldog
                            volt, amikor közölték vele, hogy Eleonora hercegnővel a quadrille
                            d’honneurt ő vezeti be.</p>
					<p>Evett és ivott, táncolt, a cotillon alatt bókokat mondott a hölgyeknek, a
                            galop generál szédülete magával ragadta, és elragadóknak találta az
                            asszonyokat. És cseppet sem bánta, hogy a háziasszonyt, a még mindig
                            tökéletes alakú Eleonora hercegnőt legalább ötvenesztendősnek mondják
                            cinikus angol barátai. Éjfél után két órakor már egyenesen kereste a
                            vele való intim összebújást egy pálmalugasban, s szerette volna
                            elmondani neki, hogy a szakítás nem Brüll miatt történt.</p>
					<p>A hercegasszony is mintha csak ezt akarta volna. Máris ott ültek egy S
                            alakú kicsiny kanapén, egy rafináltan megépített kis causeuse-ön, és
                            összehajolva, halkan sugdolóztak. Ez a kanapé olyan volt, hogy két ember
                            egymás mellett és mégis egymással szemben foglalt helyet, s ha
                            megmozdult a karjuk, akarva, nem akarva, olyan helyzetbe kerültek,
                            mintha ölelkeznének.</p>
					<p>A hercegasszony úgy csicsergett, mint egy kis kanárimadár; sárga
                            atlaszcipőbe bújtatott lábacskája idegesen remegett.</p>
					<p>- Hallom, hogy itt hagy bennünket, kedves gróf - kezdte a társalgást, s
                            kihívóan szemébe nézett a dús szemöldökű kapitánynak.</p>
					<p>- Nehéz szívvel, fenség - felelte az csupa udvariasságból. - A
                            szabadságom letelt. - Magában pedig hozzátette: Csak azt szeretném
                            tudni, hogy mihez kezdek otthon. Crescence nem akar látni.</p>
					<p>- Az semmi - suttogott a hercegasszony -, én kieszközlöm, hogy a
                            szabadságát meghosszabbítsák. Ha akarja, még ma írok Metternichnek. Önt
                            nagyon szereti Kelemen herceg, s ő nekem jó barátom. Jobb, mint ön,
                            kedves gróf, aki el akar hagyni - tette hozzá forró kacérsággal.</p>
					<p>Ebben a pillanatban megjelent közöttük Esterházy Pál, és fanyar arcát
                            lehetőleg mosolyra rántva, néhány bókot mondott a hercegasszonynak.</p>
					<p>A hercegnő azonban bosszúsan állt fel a helyéről. Ez a Pál herceg unalmas
                            és nagyképű ember - gondolta magában -, ez most órák hosszat fog
                            beszélni Angliáról vagy a korszellemről.</p>
					<p>- A viszontlátásra - intett kedvesen a legyezőjével, és eltipegett.</p>
					<p>Esterházy herceg leült a helyére. A herceg unatkozott, mint mindig és
                            mindenhol, és remélte, hogy Széchenyi gróf, a nagy csevegő kissé
                            elszórakoztatja.</p>
					<p>Mindössze öt esztendő korkülönbség választotta el őket, de a
                            harminckilenc éves herceg már a Monarchia londoni nagykövete volt,
                            István gróf pedig most is csak huszár kapitány, a debreceni
                            Merweldt-ezred kötelékében. Egyikük egy hegyóriás ormáról nézhetett szét
                            maga körül, és láthatta az óceánokat és az azokon túl fekvő kontinensek
                            roppant térségeit; az angol világbirodalomban sohasem nyugodott le a
                            nap. A másik annyit ismert a világból, amennyit ide-oda jártában éles
                            szemével hirtelen átpillantott; egyébként inkább könyvekből tanulta meg,
                            amit a herceg, a London Bridge-en állva, mint kézzelfogható valóságot
                            szinte megtapinthatott, és elemeire bontva górcső alatt
                            megvizsgálhatott. A herceg, koravén arcú, törékeny termetű,
                            búskomorságra és cinizmusra hajló világfi, rettentő mélységben látta
                            maga alatt minden embertársát, s emiatt kétségbeejtő udvariaskodással
                            igyekezett kitölteni a közte és a többi ember között lévő távolságot. Ez
                            néha émelyítővé tette őt, és István grófot felbőszítette.</p>
					<p>- Nem volna kedved ellenére velem egy üveg pezsgőt elfogyasztani? -
                            indult meg a szirupos csöpögés a hercegi ajkakon.</p>
					<p>István grófnak ez nem volt kedve ellenére. Ivott és lelkesen dicsérte az
                            italt:</p>
					<p>- Hiába, a pezsgőgyártáshoz csak a franciák, a filozófiához és zenéhez
                            csak a németek, a gépekhez és a politikához pedig csak az angolok
                            értenek igazán.</p>
					<p>A herceg mosolygott:</p>
					<p>- No, az angolok inni is tudnak. Ebben is az elsők. Angliában iszik a
                            király őfelsége, és isznak a miniszterek, a parlament vezérei, a polgári
                            és katonai főméltóságok. Ha szabad úgy mondanom, egész Anglia
                            folytonosan iszik.</p>
					<p>István gróf közbevágott:</p>
					<p>- Angliában nem olyan fontos, mint nálunk, hogy az uralkodó okos és jó
                            ember legyen; Anglia alkotmánya olyan természetű, hogy a király a
                            népének nem is tud ártani. Azért, hogy egy miniszter alkoholista,
                            kártyás és tékozló... egyébként pedig kedves hercegem, hol találsz még
                            egy olyan férfiút, mint Wellington herceg?</p>
					<p>Esterházy herceg a vállát vonogatta:</p>
					<p>- Bocsánat, Wellington herceg teljesen képtelen a politikai élet
                            bonyolultabb kérdéseinek megértésére.</p>
					<p>- De Anglia mégis a reformok korát éli.</p>
					<p>- Panaszkodik is eleget Wellington herceg, hogy ezek a reformok komolyan
                            veszélyeztetik Anglia biztonságát.</p>
					<p>István gróf nem hagyta magát:</p>
					<p>- Hát éppen erről van szó. A törvényhozás Wellingtont isteníti, de ez az
                            imádat nem gátolja abban, hogy Wellington kedve ellen való törvényeket
                            hozzon; Wellington viszont, aki korlátlan ura a hadseregnek és bizalmasa
                            a királynak, ezt a hatalmat nem használja fel, hogy a kedve ellen
                            dolgozó parlamentnek ellene szegüljön.</p>
					<p>A herceg elgondolkodott:</p>
					<p>- Ezt helyesen méltóztatod látni.</p>
					<p>István gróf tovább lelkendezett:</p>
					<p>- Meggyőződésem, hogy a mi korunkat a szabadság eszméje mozgatja.</p>
					<p>A herceg udvarias mosollyal felelt:</p>
					<p>- Bocsánat, az én igénytelen véleményem szerint ma már túlvagyunk ezen.
                            Ez a tegnap világszemlélete. Ma más a korszellem.</p>
					<p>- Mit tartasz a ma korszellemének? - kérdezte István gróf még mindig
                            kipirultan.</p>
					<p>- Ha megengeded, hogy egy percre untassalak véle, bátor leszek erre is
                            felelni. De ott kell kezdenem a dolgot, hogy minden kornak megvan a maga
                            mozgató eszméje. A középkorban a hódítási vágy a világeszme, majd a
                            vallásháború, a reformáció, a művészetek kultusza a reneszánsz alatt,
                            aztán a bölcselet és a felvilágosultság. A mi korunk uralkodó eszméje az
                            önérdek, a haszon. Ma mindenki csak a saját anyagi helyzetére gondol. A
                            mai kor istene a pénz. Ezért van olyan nagy hatalma Franciaországban
                            Vilièle pénzügyminiszternek. Innen van Rothschild James bankárnak oly
                            nagy befolyása a kormányra és a parlamentre. Még annak is anyagi háttere
                            van, hogy Anglia elismerte Mexikó, Brazília és Columbia függetlenségét.
                            Ezekben az országokban oly nagy a vállalkozás haszna, hogy a világ
                            minden részéről odaözönlik a pénz és a munkaerő. Ezekben a
                            meseországokban olyan gyors az élet tempója, hogy kimeríthetetlen
                            lehetőségek támadtak - vegyük csak a brazíliai kölcsönt -, és a mi
                            fogalmaink szerint elképzelhetetlen összegek cserélnek máról holnapra
                            gazdát. Ahol mi verejtékes aggodalommal, fillérekben és garasokban
                            számolunk, ott ők aranyguinea-kben spekulálnak. Erről van szó, szíves
                            engedelmeddel, nem pedig szabadságról és tökéletességről.</p>
					<p>A szomszédban egy kis arab-spanyol pavilon - az Alhambra egy parányi
                            részletének rekonstrukciója - bújt meg a pálmák sűrűjében.
                            Chateaubriand, a költő-diplomata beszélgetett ott Berry hercegnővel.</p>
					<p>- Amerika irdatlan őserdejében botorkáltam a Niagara felé. Egy tisztáson
                            félmeztelen indiánokat pillantottam meg. Megfagyott a vér az ereimben.
                            Végre igazi embereket látok, az őstermészet primitív gyermekeit, akik az
                            európai kultúrától való szűzi érintetlenségben az istenek vagy az
                            állatok boldog barbarizmusát élik... És képzelje csak, fenség, mit
                            kellett látnom! Az indiánok között egy vézna, ráncos képű, hajporos,
                            muszlin kézelős francia táncmester hegedült, és a vadak a quadrille-t
                            tanulták tőle lihegő buzgósággal.</p>
					<p>A hercegnő édesen kacagott. Esterházy idegesen rángatta a vállát. István
                            gróf pedig szenvedélyesen védte a maga igazát:</p>
					<p>- Én sem úgy képzelem a tökéletesedést, hercegem, mint a trappista
                            barátok. Én nem a túlvilágra, hanem erre az életre akarom magamat és
                            honfitársaimat tökéletesíteni. Én nem a mennyországot, hanem ezt a
                            siralomvölgyet akarom a magunk számára lakhatóvá tenni. Én Jeremiás
                            Benthammel tartok, és azt vallom, hogy a földi élet célja: a minél több
                            ember minél nagyobb boldogsága. De ezt a boldogságot nem a hivatalnokok
                            és nem a hadvezérek szerzik meg az emberiségnek, hanem a tudomány, a
                            munka és a pénz emberei. Minden ember annyit ér, amennyit a köznek tud
                            használni, és a mi korunknak többet használnak a gőzgépek, a bányák, a
                            Rothschildok, a tőzsdék, s többet használtak az emberiségnek a tudomány,
                            az égi mechanika, a geológia, a történelem és a földrajz emberei, mint
                            minden miniszter és hadvezér együttvéve. Ma hasznos emberekre van
                            szükség, nem nagy emberekre.</p>
					<p>Esterházy herceg elmosolyodott:</p>
					<p>- Bocsánat, Stefferl, ha nem tévedek, te nagy rajongó vagy. Bocsánatot
                            kérek...</p>
					<p>- Vannak országok, ahol csakugyan rajongásszámba megy, ha valaki a
                            valóságot többre becsüli az illúzióknál.</p>
					<p>- Melyikre gondolsz? - kérdezte a herceg kissé együgyűen.</p>
					<p>István gróf kitérő feleletet adott:</p>
					<p>- Vannak országok, ahol csak közigazgatnak, vagy csak a jogi
                            paragrafusokon s törvénykönyveken nyargalnak.</p>
					<p>- Bocsánatot kérek...</p>
					<p>- Tavaly, amikor Nizzából Piemontba értem, a Szentszövetség legfőbb
                            büszkesége és kősziklája, amelyen az egész Monarchia épül, a mi
                            vakondbürokráciánk, elvette összes könyveimet, és napokig
                            szaladgálhattam Pontiustól Pilátusig, amíg azokat nagy keservesen
                            visszakaparintottam. Kedves hercegem, nagyon elkeseredtem, hogy ilyen
                            korban élek, és irigylem a jövő nemzedéket, amelyet tudása majd
                            türelmesebbé, szabadabbá és szerencsésebbé tesz.</p>
					<p>A herceg tiltakozva emelte fel ujját:</p>
					<p>- Sajnálatos méltánytalanság volna részedről, ha elfelejtenéd, hogy
                            nálunk békés nyugalom van. Ausztria a legkonszolidáltabb állam
                            Európában.</p>
					<p>- De az a sírkamrák és temetőkertek konszolidációja! - vágott vissza
                            István.</p>
					<p>- Méltóztatnál visszakívánni a francia forradalmat?</p>
					<p>- Mindent inkább, mint ezt a tespedést, ezt a baromi elmaradottságot, s
                            ezeket a rothadt hullákat, akikhez képest az óriáskígyók, a teknősbékák
                            és a lajhárok fürge és izgága forradalmárok.</p>
					<p>Valamelyik teremben egzotikus táncokat mutattak be. Idehallatszott a
                            tarantella és a quadrille hongroise tánczenéje. A herceg végigsimította
                            túlságosan magas, redőtlen homlokát:</p>
					<p>- Ne méltóztassál rossznéven venni, ha megállapítom, hogy jól kormányozni
                            annyi, mint jól közigazgatni. Te előbb rendkívül találóan szóltál a
                            legtöbb ember legnagyobb boldogságáról. Én pedig a magam részéről hinni
                            merem, hogy ennek nem a mindenáron való haladás erőltetése, nem a
                            forgalom hajszája, a pénz után való őrjöngés, a gazdagodási vágy, hanem
                            a nyugalom, a belső rend és a békesség az igazi alapja. Szeretném, ha
                            elhinnéd nekem, hogy a technikai vívmányok megbontják a társadalmi
                            rendet. Egyébként úgy tudom, hogy tánc után rövid hangverseny lesz.
                            Méltóztatsz szeretni Rossini zenéjét?</p>
					<p>- Nem - kiáltott István gróf gorombán -, én Angliát szeretem!</p>
					<p>A szomszéd pavilonban Chateaubriand már azzal mulattatta Berry hercegnőt,
                            hogy az orléans-i herceg apjának, Égalité Fülöpnek és Mme de Genlis-nak,
                            a hercegi gyerekek nevelőnőjének szerelméről beszélt el intim
                            részleteket. - Az a vén sárkány volt a szeretője? - Akkor még fiatal
                            volt és szép. - És most? - Most rút, öreg és gazdag, de húszéves ifjúval
                            jár jegyben.</p>
					<p>Esterházy herceg válla ismét megrándult.</p>
					<p>- Ellenszenves hangja van a szép vicomte-nak - jegyezte meg száraz
                            tárgyilagossággal, s aztán István grófnak adta meg a választ. - Te
                            Angliáért méltóztatsz rajongani. Meg tudom érteni. Nagy ország, roppant
                            hatalom, igazi érett, férfikorban lévő nagy nemzet. De méltóztass
                            elhinni, hogy ott is sok a koldus.</p>
					<p>István gróf nem hagyta magát:</p>
					<p>- Hercegem, mindenhol van nyomor, s ennek okát olykor magukban a
                            nyomorgókban lehet megtalálni... De amit én láttam... a Temze két
                            partján Greenwichtől kezdve Londonig csupa hajórakodóhely, hajógyár,
                            Glasgowtól Manchesterig pedig csupa olvasztókemence, gőzgép, gyár,
                            raktár, bánya, kéményfüst, egy apokaliptikus zűrzavar, amelyben a
                            legnagyobb rend honol; oda ömlik az áru, a pénz, a nyereség Kínából,
                            Indiából, Egyiptomból és Ausztráliából. A világ szája tátva marad ezen a
                            látványon, és Angliának naponta gazdagodnia kell gyártmányainak szabad
                            kivitele, a nyersanyagok szabad bevitele, hajóinak szaporítása által, s
                            ez a politika maholnap az egész világot átöleli és meghódítja. Erről van
                            szó, herceg, s nem a koldusokról, akik végeredményben még mindig jobban
                            élnek, mint a mi jobbágyaink. Arról van szó, hogy ott eleven, erős élet
                            lüktet, a mi hazánk pedig valóságos Holt-tenger, amelynek partjain
                            kiégett földek és omladozó sziklák barlangjában valami elöregedett,
                            halálvágyó szekta lakik.</p>
					<p>Esterházy herceg tagadólag rázta a fejét:</p>
					<p>- Stefferl! Ne vedd önhittségnek, ha megállapítom, hogy Bécs világváros,
                            ipara és kereskedelme vetekedik Párizséval vagy Londonéval. A mi hazánk
                            tökéletes egység gazdaságilag is, úgy, ahogy azt a te Fichtéd a maga
                            autarchiás elméletével elgondolta.</p>
					<p>István gróf gyanakodva nézett a hercegre:</p>
					<p>- Mit nevezel te a mi hazánknak?</p>
					<p>- A birodalmat.</p>
					<p>A szomszéd szobában hegedűk és fuvolák hangfutamai jelezték, hogy a
                            hangverseny nemsokára kezdetét veszi. István gróf szomorúan nézett maga
                            elé.</p>
					<p>- Vagy úgy? Én Magyarországra gondoltam.</p>
					<p>A herceg a vállát vonogatta:</p>
					<p>- Voltaképpen mindegy. Konstatálni kívánom, hogy nekünk van egy tágabb
                            értelemben vett hazánk, és van szülőföldünk, amelyhez természetesen
                            egész intim családi érzések kötnek. Nézetem szerint azonban nem lehet jó
                            magyar hazafi, aki egyúttal nem hű fia a Monarchiának. Rólam mindenki
                            tudja Londonban, hogy származásomra nézve magyar vagyok, de
                            természetesnek találja, hogy szívvel-lélekkel azt a Monarchiát
                            képviselem, amelyben németek, csehek, magyarok, horvátok és szerbek mint
                            testvérek élnek közös fejedelem atyai fennhatósága alatt. Bocsánatot
                            kérek, Londonban még senki sem csodálkozott az én díszmagyar ruhámon és
                            senki sem csodálkozott azon, hogy nem tudok magyarul.</p>
					<p>István gróf pirosra gyúlt arccal közbevágott:</p>
					<p>- Kedves hercegem, te se vedd rossznéven - hiszen én sem sokkal többet
                            tudok magyarul, mint te -, de én ezt nem tartom olyan természetesnek.
                            Wallumbrosa nem tud spanyolul - ez lehetetlen; Westminster hercege nem
                            tud angolul, ez hazugság. Wilièle, a francia miniszterelnök nem tud
                            franciául, ez tréfának is rossz; herceg Esterházy vagy gróf Széchenyi
                            nem tud magyarul - ezen senki sem ütközik meg Angliában, sőt nem ütközik
                            meg senki Magyarországban sem. Egyszer Konsztantyin orosz trónörökös a
                            jelenlétemben szinte őrjöngve szidta le az öreg Rasumovszkyt, hogy orosz
                            főnemes létére oroszul csak törve beszél. Sohasem fogom elfelejteni
                            életemben. A mi legnagyobb palotáinkban pedig a magyar nyelv idegen;
                            ritkán fogadják szívesen, s akkor is künn hagyják ácsorogni az
                            előszobákban és istállókban, a cselédek között. Hunyady Pepi gróf
                            megtiltotta a feleségének, hogy magyarul tanuljon. Amikor Inkeyéket
                            meglátogattam, elszorult a szívem, hogy egy ilyen nemesi házban miféle
                            népség lakik, miféle se hús-se hal emberek, akik valami zagyva nyelven
                            beszélnek, s maguk sem tudják megmondani, hogy voltaképpen melyik
                            nemzethez tartoznak. Zichy Károly gróf a minap, beszélgetés közben
                            unsere deutsche Literaturról fecsegett. El tudsz te ilyesmit képzelni
                            Angolországban?</p>
					<p>A herceg ezalatt a hangversenyre figyelt, amely a szomszéd teremben
                            kezdetét vette. De azért tudta, hogy miről van szó:</p>
					<p>- Igénytelen nézetem szerint nem ez a fontos. Bocsánat, az egész
                            diplomáciai kar franciául beszél. Nem a nyelv teszi a nemzetet.
                            Belgiumban franciául beszélnek, és Belgium mégsem Franciaország.
                            Hamburgtól Innsbruckig mindenki német nyelven beszél, s mégis vagy
                            negyven német uralkodó, negyven német nemzet és negyven német állam
                            évszázadokon át kegyetlen háborúkat viselt egymás ellen. Catalani a
                            világ legszebb asszonya és legkitűnőbb énekesnője. Abban pedig nem látok
                            szerencsétlenséget, hogy Magyarországban latin a hivatalos nyelv, de
                            sokkal ésszerűbbnek tartanám, ha azt felváltaná a német. A műsor végén
                            Catalani fog énekelni. Nem parancsolod meghallgatni? Német vagy latin.
                            De a latin holt nyelv. Parancsolj, kérlek.</p>
					<p>A szomszédban Berry hercegnő arról panaszkodott, hogy a jótékonyságot
                            kezdik túlzásba vinni Franciaországban. Nemsokára a koldusok
                            meggazdagodnak, s mi koldusbotra jutunk - nem igaz, vicomte? És ezek a
                            szemtelenek mégis minduntalan összecsődülnek a Tuileriák ablakai alatt,
                            és torkukszakadtából ordítanak: Le a miniszterelnökkel! Lámpavasra a
                            jezsuitákat! Vive la presse! Rettenetes dolgok. És a drága jó király
                            folyton gyónik, ahelyett hogy közibe lövetne a csőcseléknek.</p>
					<p>A hercegnek most már nemcsak a válla, de az arca is rángatózott:</p>
					<p>- Én nem vagyok a latin nyelv híve. A latinhoz éppen az ősi alkotmány
                            legmakacsabb védelmezői ragaszkodnak a legerősebben. Te csak nem akarsz
                            magyarabb lenni a táblabíráknál? És egyáltalában, mit akarsz te,
                            Stefferl? - kérdezte végül minden udvariaskodás és eufémizmus nélkül, és
                            erősen a szeme közé nézett.</p>
					<p>István gróf zavarba jött. Hirtelenében nem tudta, hogy mit feleljen erre
                            a kegyetlen kérdésre. Többször egymás után kinyitotta keskeny, vértelen
                            ajkait, és ismét becsukta; elsápadt, és szinte eszelősen nézett maga
                            elé, összeráncolta homlokát, és egész testében megvonaglott. Láthatólag
                            szörnyű küzdelmet vívott magával, s aztán egyszerre, mintha valami
                            ellenállhatatlan kényszernek megadta volna magát, beszélni kezdett.
                            Olyan szertartásos ünnepélyességgel, olyan remegő izgalommal, mintha
                            trón vagy oltár előtt tenne vallomást:</p>
					<p>- Hogy én mit akarok, hogy én mit akarok? Hát megmondom. Én nem bánom,
                            akár szépszerével, akár erőszakkal, de én lerombolom azt a düledező
                            öreg templomot, és harmadnapra felépítem azt!...</p>
					<p>A herceg ironikus mosollyal nézett a rajongó szemébe:</p>
					<p>- A népek most tele vannak Messiás-várással. Attól félek, hogy te nem a
                            Messiás, hanem Sámson szerepét fogod eljátszani, Stefferl. De most
                            bocsáss meg, Catalani száma következik. Parancsolsz, kérlek? Ah, akkor
                            szíves engedelmeddel... kérlek alássan... a viszontlátásra...</p>
					<p>István gróf magára maradt. Mindenki Catalani asszonyt ment hallgatni. A
                            félhomályos fülkébe hosszú ideig még véletlenül sem tévedt be senki.
                            Volt ideje elgondolkozni azon, amit a beszélgetés végén a hercegnek
                            mondott.</p>
					<p>- Mi az, hát tisztára elmebajos vagyok? - kérdezte magában, és kínosan
                            feszengett a széken. - Hát csakugyan megszáll néha az ördög, és
                            eszeveszett badarságokat mondat velem? Miért mondtam én, hogy új
                            Magyarországot akarok felépíteni a régi helyén? Hát volt nekem valaha
                            szándékomban ez az őrjöngő apostolkodás? Én, én, a vén huszár kapitány,
                            aki még magyarul sem tudok, aki lovakon és asszonyokon kívül soha semmin
                            próbára nem tettem képességeimet, én vállalkozom arra, hogy messiása
                            legyek egy nemzetnek, amely engem nem is ismer, és amelynek én csak
                            hibáit ismerem?</p>
					<p>Halk ruhasuhogás hallatszott. István gróf ijedtében felnézett. Eleonora
                            hercegasszony suhant be a kis pálmalugasba, és felhevült keblére
                            szorítva kezét, ledobta magát a székre:</p>
					<p>- Kedves grófom, elhatároztuk Esterházyval, hogy önt a diplomáciai
                            pályára csábítjuk.</p>
					<p>- Ah...</p>
					<p>- Én már holnap írok Metternichnek.</p>
					<p>- Fenség...</p>
					<p>- Legalább katonai attasénak maradjon nálunk.</p>
					<p>A hercegnő olyan közel hajolt István grófhoz, hogy a leheletük egymás
                            arcát perzselte.</p>
					<p>- Fenség...</p>
					<p>- Nem, ne szabadkozzék, kedves grófom. Nem való önnek Magyarország. Mi
                            keresnivalója van ott a barbár hunok és cigányok között? Nem érzi, hogy
                            önnek itt a helye Párizsban, a diplomáciánál, nálunk... nálam... mi?
                            Széchenyi gróf nem akarja magát az én gondjaimra bízni?... Mon cher, nem
                            tudja ön, hogy a férfi karrierje az asszony kezében van a legjobb
                            helyen?</p>
					<p>István gróf feje zúgott, és lihegve kapkodott levegő után. A
                            hercegasszony azonban nem engedte, hogy szóhoz jusson:</p>
					<p>- Mon cher, ön a szép Zichy Károlyné miatt akar visszamenni
                            Magyarországba?</p>
					<p>- De fenség...</p>
					<p>- Ne tagadja, én mindent tudok. Az én diplomáciai hírszolgálatom
                            felülmúlhatatlan. Előttem nincs titok. Ön Zichy Károlyné miatt ki akar
                            lépni a hadseregből, át akarja tenni lakását Budára. Ön a szép Crescence
                            grófnő miatt bele akarja magát vetni a politikába, ön... ön... drága
                            barátom...</p>
					<p>István gróf nem bírta tovább:</p>
					<p>- Fenség...</p>
					<p>- Ne tagadja - súgta szenvedélyes remegéssel a hercegasszony -, én
                            mindent tudok. Én azt is tudom, hogy Crescence önt nem szereti.
                            Vigyázzon, Crescence grófnőt szemelte ki a sors arra, hogy megbosszulja
                            a szegény kis lady Karolinát!</p>
					<p>István gróf felhördült:</p>
					<p>- Fenség, nem értem...</p>
					<p>- Ön nagyon is ért engem.</p>
					<p>- Amit fenséged mond...</p>
					<p>- Az azt jelenti, hogy ön feláldozza magát a szerelemért, és odadobja
                            magát a magyaroknak, akiknek éppen úgy nem kell, mint Crescence
                            grófnőnek... Ettől a két veszedelemtől akarom önt megoltalmazni... Én...
                            én... nem megbosszulni, hanem megváltani jöttem... Mon cher, nem
                            mondhatok többet. Bon soir, dormez bien, mon cher.</p>
					<p>Odanyújtotta kék eres, habfehér kis kezét, és István gróf szájához
                            szorította. Aztán úgy, ahogy jött, halkan kisuhant a pálmalugasból.</p>
					<p>István gróf mereven nézett utána. Sokáig ült ott, mintegy megbűvölve,
                            mozdulatlanul, és úgy érezte, hogy a tagjai megbénultak. - Mi történt
                            itt velem? - kérdezte magától kétségbeesetten. - Micsoda varázslat
                            kerített a hatalmába? Mit akar velem ez a Putifárné? Crescence nem
                            szeret? Nem kellek a magyaroknak? Vesztembe rohanok? Nos, igaza lehet.
                            De én a vesztembe akarok rohanni... én gyűlölöm a szerelmet és a magyar
                            politikát, de Crescence és a magyarok nélkül nem tudok élni.</p>
					<p>Másnap elhagyta Párizst.</p>
				</div>
				<div type="chapter">
					<head>9</head>
					<p>Metternich Kelemen herceg, a csalhatatlan és finom ízlésű műértő, aki a
                            műremekek között mégis az asszonyokhoz értett legjobban, amikor először
                            meglátta, így kiáltott föl:</p>
					<p>- Nem tudom, milyen lehet belül, de a külsejének van egy nagy hibája.
                            Túlságosan szép.</p>
					<p>Ez a paradoxon a régi jó világban, amikor a szépség volt a legnagyobb
                            földi hatalmasság, egykettőre Európa leghíresebb asszonyává tette volna
                            Seilern Crescence grófnőt. A régi jó világban azonban már csak azok
                            emlékeznek, akik végigtáncolták a bécsi kongresszus báljait, és látták a
                            hat világszép asszonyt, akik között Sándor cár, a Néva-parti Apolló,
                            hatfelé osztotta fenséges szívét. Ám azóta tíz esztendő eltelt, s az
                            emberek a háborúk heroikus erényei és bűnei után visszavonultak a
                            magánélet egyszerű és olcsó örömei mögé. Ami a háború alatt tüntető
                            nyíltsággal, harsonák között, életre-halálra szóló szenvedélyességgel
                            folyt, mint egy színielőadás, amelyhez trónok összeomlása, Napóleon
                            ágyúgolyói és halálhörgés szolgáltatták a vérfagyasztó zenekíséretet,
                            most titokban, zajtalanul, alattomosan bujkálva lapult meg a hálófülkék,
                            cselédszobák és mellékutcák sötétségében. A szerelmi erkölcstelenség
                            lappangó ragályát nem vették komolyan; ahol a tünetek elmérgesedtek,
                            ráimádkozással és szenteltvízzel gyógyítgatta néhány redemptorista
                            szerzetes; s ha ennek nem lett foganatja, akkor ünnepélyesen
                            letagadták. A férfiak tagadták, hogy előttük nincs biztonságban szűzi
                            ártatlanság és hitvesi hűség; az asszonyok tagadták, hogy erényeik
                            veszélyben forognak. De azzal, hogy az asszonyok erényszövetséget
                            kötöttek - hat-nyolc szép fiatal hölgy egy-egy idős és rút matróna
                            vezérlete alatt -, még csak gyanúsabbá tették Liechtenstein Jeanne,
                            Grassalkovich Leopoldina, Spiegel bárónő, O’Donnel Titine, Esterházy
                            Zsófia, Esterházy Therèse s Metternich hercegné ártatlanságát, hogy csak
                            azokat a grófnőket és hercegasszonyokat soroljuk fel, akiket Széchenyi
                            István gróf huszár kapitány ezalatt a cím alatt írt össze: “La liste des
                            femmes aimables”. Gyanús volt, hogy csak úgy bíznak magukban, ha
                            testületileg összeállanak, és egymás ellenőrzése alá helyezkednek.</p>
					<p>Crescence grófnő azonban nem szorult erényszövetségre. Crescence grófnő
                            soha, egy pillanatra sem veszítette el mennyei tudatlanságát a saját
                            szépsége és a férfiak vágyai felől. Volt, aki erre azt mondta:
                            korlátoltság; volt, aki elszégyellte magát ekkora szépség és ekkora
                            ártatlanság láttán; Metternich herceg ellenszenvesnek találta, István
                            gróf ráfogta, hogy ez a szépség már egyenlő a jelentéktelenséggel. Csak
                            olyan nem volt, aki tagadni merészelte volna.</p>
					<p>Kelemen herceg paradoxonjában volt egy szemernyi az igazságból is. Rá
                            lehetett fogni Crescence grófnőre, hogy arcának és termetének minden
                            részlete túlságosan szép; a milói Venus minden méretét lemásolta a
                            természet, amikor őt alkotta; termetén az egyes részek aránya, a tartás,
                            az izomzat, a rendkívül finom és vékony csontokra rakódott hús- és
                            zsírréteg, a bőr színe és tapintása, a nyak, derék, csípő kerülete, a
                            karok gömbölydedsége, a lábszárak plasztikája tizedes törtekig menő
                            pontossággal egyezett Leonardo da Vinci számításaival. Matematikai
                            tökéletességgel kirajzolt alakja volt a grófnőnek, azzal a túlzással,
                            amellyel a természet játékos szeszélye néha elárasztja egy-egy
                            kedvencét. Minden idők ízlése gyönyörködik például a formás keblekben,
                            a hosszú és jól párnázott végtagokban, a karcsú bokákban, a vékony és
                            hegyes ujjakban - neki azonban magasabb keble, karcsúbb bokája és
                            keskenyebb ujjai voltak, mint aminőket a rokokó festők kieszeltek. Az
                            arca ovális, szemközt nézve kissé téglány alakú, friss, üde, fehérben és
                            rózsaszínben ragyogó, hamvas, hibátlan, tiszta bőrű, lágy és szenvtelen
                            arc. Valóban könnyen unalmassá válhatott volna, ha profilja a maga
                            elragadó piszeségével, apró, hegyes kis orrának egyenes vonalával,
                            gyengéden hátradomborodó, felhőtlen homlokával, a rendesnél húsosabb és
                            íveltebb rajzú, érzéki szájával és állának kerek, formás
                            gyermekességével összehasonlíthatatlanul egyénivé és bájossá nem teszi.
                            Alsó és felső fogsora mintha a kelleténél kissé előbbre ugrott volna,
                            ezáltal piros szája széle kiduzzadt, és mindig nyitva volt, hol
                            durcásan, hol mosolyogva, hol pedig önfeledt ábrándozással, mint amikor
                            egy gyermek elmerülve a maga képzelet szőtte világában, szájacskáját egy
                            kissé nyitva felejti. Sötétbarna haja dús és fényes és gondosan
                            fodorított csigákban omlik le kissé húsos és leereszkedő vállaira. Szeme
                            bársonyosbarnán csillog sűrű szemöldöke és hosszú szempillái alól.
                            Elölről nézve ez az arc kissé mélabús, komoly és ünnepélyes; oldalról
                            gyermekes, vidám, kacér, gúnyolódó és hegyes kis orrával mintha mindig
                            szimatolna valamit. Mozdulatai kissé hanyagok, lusták, puhák, mint a
                            nemes ragadozóké, de megszelídítve és gyengédre hangolva. Az orgánuma
                            lágy mezzoszoprán, amellyel a szavakat szinte csak elsuttogja. Hangjának
                            zengése olyan, mint az arca szembenézve: ünnepélyes, megható, érzelmes,
                            a beszédmodora azonban kissé lihegő, a szavakat gyorsan ejti ki, s
                            azokból az r betűt egyszerűen elsikkasztja. Ezáltal német és francia
                            szavak úgy folynak ajkáról, mint az édes és illatos akácméz. Ez a
                            kontraszt is elbűvölő bájt adott neki.</p>
					<p>A természet remeke volt. Közönséges ízlésű és erősen férfias férfiak a
                            gyengéd női bájt, a banális tökéletességet, a festményekhez és
                            szobrokhoz hasonló élettelenséget bámulták meg benne. A finom műértőket
                            elragadta az a néhány kontraszt, amely ezt a klasszikus szobrot oly
                            elevenné és egyénivé tette; tehát mindenki megállt mellette, megcsodálta
                            és megkívánta. Az a lágy, harmattiszta eszményiség, amely lényéből
                            áradt, felcsigázta romlott és romlatlan, fiatal és öreg, okos és ostoba
                            férfiak fantáziáját. Nem lett volna csoda, ha ez az állandó ünneplés és
                            testi szépségének hangsúlyozása, mely mellett sohasem jött szóba az,
                            hogy ennek a remek bálványképnek lelke is, szíve is, esze is, jelleme is
                            van, magát a bálványt is rabjául ejtette volna az önimádatnak s az ezzel
                            együtt járó érzékiségnek. Egyéniségében az volt a legnagyobb kontraszt,
                            hogy ez a tökéletes nőnemű lény mintha nem ismerte volna a nemek között
                            való különbséget. Férfival és nővel, gyermekkel és aggastyánnal
                            ugyanazon a halk és természetes hangon beszélt, ugyanazzal a mennyei
                            ártatlansággal és gyermekded lágysággal ejtve ki a szavakat, amelyekből
                            az r-ek hiányoztak, mint ahogy lényéből hiányzott minden démoniság vagy
                            frappáns szellemesség.</p>
					<p>Ilyen volt Seilern Crescence grófnő, Seilern Károly gróf és Öttingen
                            Mária hercegnő húszéves leánya, amikor őt az ifjabb Zichy Károly gróf, a
                            magyar királyi udvari kamara alelnöke feleségül kérte. A Zichyek a
                            Monarchia főnemességének ahhoz a legfelsőbb rétegéhez tartoztak, amely
                            közel áll az udvarhoz, sőt magához a császár személyéhez. Maguk is
                            valóságos dinasztia a dinasztia árnyékában. Jóllehet a 17. század elején
                            még köznemesek s csak a végén grófok, de aztán egyszerre elözönlik a
                            legmagasabb közéleti pozíciókat. Két testvér, János és István tizenöt
                            gyermeket hagynak maguk után; a következő generációban negyven unoka és
                            tizenhárom dédunoka viseli a Zichy grófi nevet; aligha van a
                            földkerekségén olyan család, amely ilyen gyorsan szaporodott volna. A
                            fiatalabb testvér egy Stubenberg grófnőt vett feleségül, aki nagy
                            vagyont és ősi nyugati vért hozott a házhoz. Károly nevű fiuk
                            Khewenhüller Anna hercegnőt tette hitvesévé, s már akkor legbensőbb
                            bizalmasa volt Ferenc császárnak, amikor Metternich nevét még senki sem
                            ismerte. A napóleoni háborúk végén ez a Zichy Károly vezette a bécsi
                            kormányt a császár nevében. Az öreg Zichy Károlynak elsőszülött fia a
                            híres Ferraris Mollyt vette feleségül; attól kezdve felvette a
                            Zichy-Ferraris nevet.</p>
					<p>A Zichyek roppant hatalma, gazdagsága mellett Crescence családja szerény
                            helyet foglalt el a bécsi főnemesek közt. A Seilern grófok nem
                            szerepeltek a közéletben. Crescence apja előkelő és finom magánember,
                            csendesen éldegélt a bécsi Ferenc-kapu fölött lévő palotában, amelyet
                            azelőtt török háznak hívtak; Mária hercegnőnek sem volt más becsvágya,
                            mint hogy hűséges feleség és gondos anya legyen, de szellemi tekintetben
                            magasan fölötte állott nemcsak az urának, hanem kora legtöbb
                            arisztokrata asszonyának, pedig akkor nemcsak a szépséget, hanem az észt
                            is ők képviselték Bécs előkelő családjaiban. Leányuk, Crescence grófnő
                            nem volt még húszéves, amikor a kétszer olyan idős Zichy Károly gróf, a
                            nagyhatalmú miniszter fia, hét gyermek apja, a koránál is tíz évvel
                            idősebbnek látszó, vörös hajú, torzonborz szakállú magyar kormányférfiú
                            megkérte a kezét. Crescence grófnő nem tudta, hogy mi a szerelem, de
                            szülei annál jobban tudták, hogy mit jelenthet a miniszter fiával való
                            házasság. Seilern Károly gróf a család fényének emelését tartotta szem
                            előtt, Mária hercegnő pedig a maga tapasztalatai és ragyogó esze
                            sugallatára úgy vélte, hogy minden házasság között a legtöbb veszély
                            fenyegeti a szerelmi házasságokat. Meg is mondta, miért: - Tisztelem a
                            szerelmi szenvedélyt mindenkiben. A szerelem nagy és gyönyörű dolog.
                            Legerősebb mozgatórugója minden földi dolgoknak, de alapjában véve
                            közelebb áll az ideig-óráig tartó elmezavar állapotához, mint a
                            józansághoz és meggondoláshoz. A szerelem nagy dolgokra képesít nőt és
                            férfiút egyformán, de ha elmúlik, mindent romba dönt, amit alkotott, s
                            az áldásból átok, a boldogságból kétségbeesés, a napfényből sötét
                            éjszaka, földindulás és végítélet lesz. Ritkán láttam még boldog
                            szerelmi házasságot. Zichy Károly gróf biztos menedék, törhetetlenül
                            erényes férfiú, meggondolt, higgadt jellem, nem túlságosan nagy ész, de
                            nem is buta, s ez is csak javára válik a férjnek. A lángeszű és az
                            ostoba férfiak rendesen egyformán gyalázatos férjek. Leányom tehát nem
                            tehet okosabbat, mint ha a feléje nyújtott erős és előkelő kezet
                            elfogadja.</p>
					<p>Crescence-nak természetesen semmiféle véleménye sem volt. Kissé megijedt,
                            kissé elálmélkodott, kissé durcáskodott, hebegett valamit, lihegve
                            kapkodta a szavakat, s aztán odaadta kezét Zichy Károlynak. A legidősebb
                            mostohafia csak két évvel volt fiatalabb, mint ő, Júlia és Felicia
                            grófkisasszonyok a barátnői lehettek volna, de rajtok kívül még négy,
                            egészen gyermeksorban lévő kis Zichy grófot talált a házban. Bécsben
                            mindenki álmélkodott az odaadásnak azon a természetes és bájos
                            egyszerűségén, amellyel ez a tündöklően szép, fiatal leány az új
                            helyzetbe beleilleszkedett. Egy évre az esküvő után megszülte első
                            gyermekét, a kis Karolinát, a második évben fiú, a kis Alfréd
                            pillantotta meg a napvilágot, a harmadik esztendőben a kis Máriával
                            gyarapodott meg a Zichy család. Ekkor mintha elapadt volna a
                            gyermekáldás, három év óta Crescence grófnő nem néz anyai örömök elé. A
                            fiatal anya valamivel teltebb lett, s valamivel komolyabban és
                            energikusabban hordozta szép, álmatag fejét évről évre rohamosabban
                            öregedő férje, hét mostoha- és három édesgyermeke között a
                            palotában.</p>
					<p>Zichy Károly grófot nemrég a magyar udvari kamara elnökévé nevezték ki, s
                            a család Bécsből Budára költözött. Crescence grófnő ezt a változást is
                            egykedvűen és azzal a szelíd bájjal fogadta, amellyel hitvesi és anyai
                            kötelességeinek szentelte magát.</p>
					<p>Bár tisztában volt azzal, hogy férje - ha törve beszéli is hazája nyelvét
                            - mégiscsak ahhoz a fajhoz tartozik, amelyről az osztrák és cseh
                            nemesség a legnagyobb megvetéssel beszélt, csak Budán érezte először,
                            hogy ehhez a magyarsághoz neki is van vagy lesz valami köze. Nem ismerte
                            ugyan sem a hazafiság, sem a fajszeretet érzéseit, azt a közösséget sem
                            ismerte, amellyel a vér és származás urat és parasztot, grófot és
                            jobbágyot együvé forraszt - hisz ő csak bécsi utcai csőcseléket és
                            oroszvári cselédséget látott -, Budán és férjének magyarországi
                            birtokain mégis megérezte, hogy itt külön, zárt, sajátos világ van, s ő
                            inkább ehhez tartozik, mint a régihez, amelyből férjhez menésével
                            kikapcsolódott. Ebben a világban egy árva, üldözött nép roskadozik a
                            terhei alatt, egy szomorú, dacos és megalázott úri társadalom ténfereg
                            meddő tétlenségben vagy erőlködésben, sőt még férje rokonai és magyar
                            barátai is olyan tragikus arccal járnak-kelnek, mint a Burgtheater
                            deszkáin a drámai hősök. Bécsben sohasem hallott jogokról, alkotmányról,
                            szabadságról, kiváltságokról és sérelmekről, ott csak a császári házhoz
                            való hűségről s legfeljebb arról volt szó, hogy valaki Károly főherceg,
                            Metternich vagy Kolowrat gróf klikkjéhez tartozik-e, s hogy milyen
                            kegyben áll Kutschera főhadsegédnél vagy Schwarzenberg tábornagynál. Itt
                            a magyar urak égő gyűlölettel emlegetik Bécset, Budán és Pesten kezdenek
                            fekete, huszáros egyenruhában járni az emberek, akik, úgy veszi észre,
                            őt kémnek, az urát pedig rossz, vagy legalábbis lanyha és hitehagyott
                            magyarnak tartják. Ez néha elszomorította. Ebéd alatt, ha tíz-húsz
                            magyar úr volt hivatalos az asztalukhoz, a harmadik pohár után rendesen
                            labanc és kuruc, aulikus és rebellis, konzervatív és radikális párt
                            alakult ki az egyébként rokoni kötelékben álló vagy régi barátság által
                            egybekapcsolt főnemesekből. Azt is észrevette, hogy itt, a császár
                            magyar tartományában vannak ugyan valóságos nábobok, kiskirályok,
                            maharadzsák, de az élet általános színvonala mégis alacsony, közönséges
                            és nyomorúságos. Nincs egy valamirevaló város, nincsenek szép paloták,
                            nincs üzleti élet, nincs egyetlen szép és pompás templom, színház,
                            táncterem, lovarda, labdaház, kaszinó, sétatér, fürdő - néha fel is
                            tette magában, hogy az urától alaposan megtudakolja, mi az oka a
                            magyarok elmaradottságának és elégedetlenségének. Látta azonban, hogy
                            Károly gróf mindig ingerült lesz, ha magyar dolgokról kell nyilatkoznia,
                            sógornője, Adél grófnő egyszerűen megtagadja, hogy valami köze volna a
                            magyarokhoz, sógora, Keglevich János gróf pedig a fogait csikorgatja, ha
                            rebellis hírben álló magyar kerül a szeme elé.</p>
					<p>Crescence grófnő elhatározta, hogy távol tartja magát minden közéleti
                            kellemetlenségtől. Anyai gondjai amúgy is fölötte elfoglalták, éppen
                            elég fáradságot okozott a sok ebéd, vacsora, estély, fogadás, tea,
                            amelyen férje mellett nyájaskodni és reprezentálnia kellett Budán,
                            Oroszvárt és most itt, Pozsonyban, ahol az országgyűlés idejére a
                            főtéren lévő úgynevezett Consilium-ház második emeletén helyezkedtek el.
                            Eléggé kényelmetlen és szűk lakás a nagyszámú család részére.</p>
					<p>Azáltal, hogy Pozsonyban tartották az országgyűléseket, ez az öreg,
                            minden ízében német kisváros mint Magyarország fővárosa szerepelt a
                            bécsiek képzeletében. Crescence grófnő most látta először. Kicsinek és
                            sokkal szegényesebbnek találta, mint például Budát vagy Pestet, amelyet
                            - ezen sokat kellett mosolyognia - férjének honfitársai gyakran mint a
                            magyar Londont emlegetik. Buda szebb és Pest jóval nagyobb, de az ő
                            számára Pozsonynak mégis nagy előnye, hogy közel fekszik Bécshez, az
                            emberek németül beszélnek, bécsi dialektusban.</p>
					<p>A főtér kis bajor vagy szász városkához hasonlított ódon épületeivel, két
                            részből álló városházával. Közepén régi csatornakút fölött lovagszobor
                            állott. Az évszázados templomok, szűk és hűvös utcák, az impozáns
                            prímási palota, a téli és nyári színház, a sétatér, szálloda és kávéház,
                            a mozgalmas utcai élet meghitt és barátságos atmoszférát lehelt magából.
                            Ha kilépett a házból, a Ventur utcában meglátta a régi országházat, s
                            mellette azt a Mátyás korabeli ódon palotát, amelyben a nádor
                            rendeztetett be magának és családjának lakást. A Ventur utcából a
                            Zöldszoba utcába, majd a prímási palotába lehetett eljutni, amelyet most
                            lázas sietséggel rendeztek be a császár és családja számára.</p>
					<p>Az ő lakásából, amelynek ablakai a fővártára nyíltak, rá lehetett látni
                            egy sárgára meszelt, kétemeletes, négyablakos házra, amelynek második
                            emeletén lakik az a fiatal gróf, aki egy esztendő óta mint az árnyék
                            követi, és feltűnő érdeklődésével nyugtalanítja. Ez a fiatal magyar
                            eleinte nagyon rokonszenves volt, de aztán tolakodó, végül fenyegető
                            lett. Május végén szerencsére elutazott, s most már négy hónapja nem tud
                            róla semmit. A nyugalom, a csend és várakozás négy hosszú hónapja alatt
                            azonban nem tudta őt egészen elfelejteni, örült, hogy nincs a közelében,
                            de nem volt nap, hogy rá ne gondolt volna. Egyszer írt is neki, ami -
                            belátja - távolról sem volt rendjén való dolog, de nem tehet róla. Olyan
                            látszatba keveredett, hogy nem hagyhatta magát tisztázatlanul. Nem
                            engedhette meg, hogy valaki őt Brüll Frigyes gróffal gyanúsítsa.</p>
					<p>Most azonban sokkal nagyobb baj van. Az országgyűlés megnyitására ő is
                            megjelent Pozsonyban, és véletlenül - vagy nem véletlenül? - éppen az ő
                            lakásával szemben telepedett meg. Néhány napja pedig hivatalos
                            látogatást tett náluk rokoni és törvényhozói minőségben. És ekkor
                            csodálkozva látta, hogy tetőtől talpig, csontja velejéig megváltozott
                            ember jött vissza Párizsból.</p>
					<p>Először megörült ennek a változásnak, de csakhamar be kellett vallania,
                            hogy ez az új ember a réginél hasonlíthatatlanul veszedelmesebb. Sokban
                            hasonlít ahhoz a regényesen finom, előkelő eszményképhez, amelyről
                            leánykorában, a Seilern ház fojtott levegőjű termeiben, könyvei és
                            hangjegyfüzetei, hárfája és himzőrámája mellett ábrándozott. Mert neki
                            is megvoltak a maga álmai, és álmainak megvolt a hőse. Az elképzelt és
                            napról napra élesebb körvonalakban kirajzolt álomlovag természetesen
                            gazdag, előkelő, művelt, bátor, büszke, szép ifjú, a kard és a könyv
                            hőse, költő és katona, de valóságos tudós és államférfiú is, nagy ember,
                            lángész... igen... egy személyben Wellington herceg, Byron, Metternich
                            és... kár, hogy nem ismer egyetlen tudóst sem Humboldt Sándoron kívül,
                            de ahhoz nem akarja, hogy hasonlítson. Lángész legyen, s amellett jó
                            ember, fennkölt lélek, szeresse a szegényeket, de a császárt is, ha
                            kell, ki tudjon állni elveiért a vérpadra, mint a nagy francia
                            forradalom arisztokratái, az igazság embere legyen, apostol, próféta, de
                            azért tudjon remekül táncolni, első díjat nyerjen a díjlovaglásban, és
                            párviadal előtt tízszer egymás után lője át a levegőbe feldobott
                            tallért. Legyen szíve, és a nők rajongjanak érte, de ő vesse meg őket,
                            őrizze meg tisztaságát annak a számára, akit szíve választani fog, s
                            neki tartogasson minden gyengédséget és odaadást.</p>
					<p>A régi Széchenyi Stefferl messze volt ettől az eszményképtől. Amióta
                            azonban Párizsból visszajött, csendesebb, jobb, tisztább és erényesebb
                            embernek látszott. Jó tulajdonságai, amelyeket bizarr modora és léha
                            életmódja azelőtt elhomályosítottak, most egyszerre éles körvonalakban
                            rajzolódtak ki. Egész lénye megnőtt, megszépült, és egyéniségének hatása
                            alól még a kedélytelen, gyanakvó és cinikus Károly sem tudja magát
                            egészen függetleníteni. Károly most sem tudja elpalástolni
                            féltékenységét, de azért sokkal sűrűbben hívja magához, mint ahányszor
                            elkerülhetetlenül szükséges volna. Vannak emberek, akiket olthatatlan
                            szerelem fűz egy asszonyhoz, de ez a szerelem folytonos gyűlölködésben
                            és párviadalban nyilatkozik meg. Férfiak között gyakran az ellenkezőt
                            látja. Férfiember gyűlölhet egy másikat, de azért valami, akár az
                            ellentét, akár a zsenialitás előtt való hódolat, akár a vele való
                            kibékülés vágya mégis feléje vonzza. A családban különben csak az
                            egyetlen Keglevich Jánosné Zichy Adél grófnő gyűlöli őt, őszintén és
                            olthatatlanul. Apja finom megértéssel és öreges leereszkedéssel kezeli,
                            testvére, Seilern József gróf, aki Istvánnál két évvel ifjabb, néha
                            képes volna a tűzbe menni érte. Mostohalányai, az egyik tizenhat, a
                            másik tizenhét éves, mint két kis titkosrendőr figyeli őt, aki fiatal
                            mostohaanyjuknak oly feltűnő módon, már-már a botrány határán tette a
                            szépet. Az az ember azonban, az a drága lélek, aki neki a legkedvesebb
                            és leginkább mértékadó az Isten minden teremtménye között, vagyis az
                            édesanyja, még nem ismeri Széchenyi kapitányt. Pedig egyedül az ő
                            véleménye volna mértékadó.</p>
					<p>Valahányszor Crescence grófnő mindezt végiggondolta, mindig
                            feltornyosodott lelkében az a félelmetes és izgató kérdés: hát én? Hát
                            én mit érzek István gróf iránt?</p>
					<p>Őszintén és egyenesen erre még sohasem adta meg magának a választ. Az már
                            eszébe jutott, hogy mi volna akkor, ha... ő például... még független
                            volna. Az is eszébe jutott, hogy mi történnék, ha egyszer Károly jogos
                            férji felháborodásában kenyértörésre vinné a dolgot... Az is eszébe
                            jutott, hogy micsoda áldozatokra volna hajlandó, ha István gróf egyszer
                            követelőleg lépne fel, s valami tragikus dilemma elé állítaná... Néha
                            így, néha úgy felelt magának ezekre a kérdésekre. De arra a kérdésre,
                            hogy szereti-e őt, hogy szerelmes-e bele, hogy fel tudná-e borítani a
                            maga és gyermekei boldogságát érte, hogy bele tudna-e menni valami
                            kalandba vagy tragédiába? - erre a kérdésre még nem mert felelni soha.
                            Ezt a kérdést rendesen azzal utasítja el magától, hogy feleletre úgysem
                            kerül a sor.</p>
				</div>
				<div type="chapter">
					<head>10</head>
					<p>A szűk Consilium-házban Crescence grófnő egész magánlakosztálya egyetlen
                            mély és keskeny szobából állott, amelyet dús, fehér függöny két részre
                            osztott: hátul hálófülke fehér csipkemennyezetes ággyal, elöl öltöző és
                            nappali, egyetlen ablakkal, amelyből rá lehetett látni a szemben álló
                            Jeszenák-féle házra.</p>
					<p>Másfél hónap óta gyakran ül e mögött az ablak mögött, s időnként egy-egy
                            félénk pillantást vet az átellenben levő második emeleti ablakokra,
                            amelyek egyikében vagy másikában meg-megjelenik István gróf jellegzetes
                            feje. Néha a tekintetük összetalálkozik, s ilyenkor a sápadt, olajbarna
                            arc elpirul és felragyog; a fő megbiccen és tiszteletteljesen köszön; az
                            ajkak mosolyognak vagy fájdalmasan egymásra préselődnek; a szemek
                            sóvárgó tekintete elfátyolosodik. Erre ő gyorsan elkapja a tekintetét,
                            visszahúzódik, és zavartan tesz-vesz a szobában, vagy átsiet a gyermekek
                            lakosztályába.</p>
					<p>A második emeleti ablakok azonban két nap óta konokul lefüggönyözve,
                            mintha becsukták volna a szemüket a rájuk tűző napsütés elől.</p>
					<p>István gróf néhány barátjával Cenkre, a birtokára utazott, ahol most
                            vidáman kergeti a vadat. Hogy lehet éppen most kedve falkavadászatra? -
                            kérdezte magában szinte méltatlankodva - éppen most, amikor a főrendek
                            ülésén volna a helye? Aztán maga is elmosolyodott. Törődik is ő a magyar
                            főrendek üléseivel! Nem. Csak éppen eszébe jut, hogy másfél hónap alatt
                            a léha huszár kapitányból milyen szorgalmas törvényhozó lett. Ezt a
                            változást is Párizsból hozta magával. Azelőtt agarakról, lovakról,
                            színházról és Briegnolli kisasszonyról, az Opera táncosnőjéről beszélt
                            (Úristen, mi lehet közte és e romlott kis bestia között?), most királyi
                            leiratról, adminisztrátorokról, magyar nyelvről és nemzeti
                            sérelmekről... és róla is csak ilyen dolgokkal kapcsolatban beszélnek a
                            bal parékon, sétakocsikázásokon és a színházban, felvonások között. A
                            hónap elején például Károlyi György gróffal együtt kibérelte a Séta
                            téren levő Erdődy házat, több szobát berendeztetett bútorokkal, asztali
                            és ezüstneművel, pipákkal, biliárdokkal, mert angolos klubéletre akarja
                            csábítani honfitársait. Férje hozta erről a hírt, és az első nap csak
                            annyit mondott rá: - Anglománia. Versenyló és falka után klub. Majd jön
                            a kakasviadal is. - Később megjegyezte: - Gyanús összejövetelek.
                            Valamiféle politikai akciót sejtek. - A következő nap elmondta, hogy a
                            Széchenyi-Károlyi-féle kaszinóba notórius rebellisek járnak:
                            Illésházy, Esterházy Mihály, Perényi Zsigmond, az ifjú Haller. - Miért
                            rebellisek ezek? - Magyarul akarnak felszólalni a főrendek között. -
                            Hiszen magyarok! - szaladt ki Crescence grófnő száján, amire a férje
                            indulatba jött: - Maga nem ért ehhez. A magyar alkotmányos élet nyelve a
                            latin. De ezeknek az éretlen tacskóknak elment az eszük. Sőt Esterházy
                            Károly gróf már túl is akarja licitálni Széchenyit, s tegnap
                            jobbágyfelszabadításról, egyenlő teherviselésről s egyéb ilyen
                            szemenszedett ostobaságokról fecsegett a klubban. - Honnan tudja? Maga
                            is ott volt? - Mit gondol, elment az eszem? A titkosrendőrség már minden
                            lépésüket szemmel tartja.</p>
					<p>Crescence megijedt a titkosrendőrségtől, s egy pillanatig gondolkodóba
                            esett, vajjon nem kellene-e erről a szerencsétlen Széchenyi kapitányt
                            értesíteni. De aztán arcát elfutotta a vér, s erős bűntudatot érzett.
                            Nem lehet, hogy férje ellenében pártját fogja a rebelliseknek. Az
                            valóságos hűtlenség volna. Ezenfelül úgy vette észre, hogy a fiatal
                            mágnások maguk is tudják, hogy miféle megfigyelés alatt áll az ő
                            klubjok. És sem István grófon, sem a többieken nem látszik, mintha
                            megijedtek volna. Az udvar sem veszi nagyon tragikusan. A királynő
                            koronázási ebédjén Illésházy főasztalnokmester mellett Széchenyi,
                            Esterházy József és Wesselényi Miklós báró voltak a kiszolgálók. A
                            koronázási bálon István gróf sokat táncolt Zsófia főhercegnővel és a
                            bálkirálynővel, gróf Festetich Matilddal. (Túlságosan sokat, ami már
                            csak azért is feltűnt, mert Matild grófnő a leggazdagabb eladó leány
                            Magyarországban; csak nem... házasságról van szó?) Metternich hercegnél
                            viszont a kis Zichy-Ferraris Melanie grófkisasszonnyal foglalkozott. Az
                            nem is kétséges, hogy Melanie anyja, Molly grófnő - egyik legnagyobb
                            hatalom a Monarchiában - szívesen látná vejéül a gazdag Széchenyit. Meg
                            kell adni, szép pár lenne belőlük, de hogy boldogok is lennének
                            egymással, az már valószínűtlen. Mind a kettő fékezhetetlen és tüzes,
                            minden pillanatban robbanásra kész, veszedelmes temperamentum; és két
                            nagyon is egyfajta ember nem szokott megférni egymással. De hát mit
                            bántja őt ez? A nádor bal paréján István gróf rendezte a nagy cotillont,
                            viharos sikerrel; a nádor felesége nagyon is kitüntette; nem így bánnak
                            a forradalmárokkal, és nem így viselkednek a jakobinusok. István gróf
                            vele is táncolt, kevesebbet, mint ahogy ő szerette volna. Oly feltűnően
                            tartózkodó és komoly volt vele szemben, hogy az már nagyon hasonlított a
                            közönyhöz. Csak az vigasztalta, hogy ha tekintetével megkereste, mindig
                            rátalált az égő, barna, sóvár szempárra, amely elbűvölve, lobogva
                            kísérte minden mozdulatát.</p>
					<p>Aztán hirtelen eszébe jutott, hogy István gróf a főrendek ülésén
                            felszólalt, mégpedig magyarul. Maga sem tudja, hogy miért, de neki
                            valami titkos helyeslés és öröm gyűlt ki a szívében... a férje azonban
                            csillapíthatatlanul dühöngött miatta; azt mondta, hogy ostoba, nyegle,
                            tüntető, feltűnni vágyó hetykeség volt az egész, és ami a legrosszabb,
                            nyomban divatot is csinált. Ezek az éretlen, izgága ficsúrok folyton
                            majmolják egymást. Széchenyi után ugyancsak magyarul szólalt fel a
                            fiatal Haller Imre és Esterházy Károly gróf is, de azok annyira sem
                            tudnak magyarul, mint ő, és csúnyául belesültek a beszédjükbe. Másnap
                            ebéd volt náluk, ott volt Széchenyi gróf is, és az öregebb mágnások
                            keményen odamondogattak neki. Az öreg Cziráky Antal kifejtette, hogy a
                            magyart a főrendek csak egy kis töredéke érti, s ha a latin nyelvet
                            kiküszöböljük, menthetetlenül német lesz a tanácskozás nyelve. Crescence
                            grófnő megkérdezte: hát magyarul beszélni olyan nehéz? Az egyik
                            Wenckheim gróf azt felelte, hogy kérdezze meg Széchenyi kapitányt, csak
                            úgy hullott a verejték a homlokáról, amíg a néhány betanult magyar szót
                            kinyögte. De a latinnal még annyira sem bír megbirkózni, azért csinált a
                            szükségből erényt. A szép kis Meade Selina férje (úgy hallja, hogy
                            Selina annak idején István grófot kikosarazta), Clam-Martinitz őrnagy
                            néhány nap múlva már hírül hozta, hogy maga a császár is felháborodott
                            Széchenyi kapitány vakmerőségén.</p>
					<p>Crescence grófnő végre nem állhatta meg, hogy ezt a gróf előtt is szóba
                            ne hozza. A kapitány meghökkent, és nagyon szomorúan megkérdezte: - A
                            grófné sem helyesli, amit cselekedtem? - Én nem a magyar felszólaláson
                            csodálkozom, hanem azon a megütközésen, amit az a magyar mágnások
                            körében keltett - felelte ő, és a grófnak kiderült az arca, és csak
                            annyit mondott: - Köszönöm, grófné, most már tudom, hogy mi a
                            kötelességem.</p>
					<p>Olyan mély megindultsággal mondta ezt, s olyan szép és imponáló volt
                            abban a pillanatban Széchenyi kapitány, hogy alig ismert rá. Ez az ember
                            már nem a bécsi szalonok Stefferlje, ez egy új államférfiú, akit
                            komolyan kell venni. De ha komolyan kell venni, akkor félni is kell
                            tőle. Ameddig egy férfiú a nyegle séducteur szerepében tetszeleg
                            magának, addig ellene könnyű védekezni. Ameddig csak kalandvágy lobogott
                            István gróf szemében, addig nem félt tőle. De ha egy ember imponálni
                            kezd, és ez az imponáló ember komoly és mély szerelemnek adja
                            tanújelét...</p>
					<p>Azóta a beszélgetés óta István gróf egyre szertartásosabb komolysággal
                            közeledik hozzá. A társalgásban kerül minden frivol célzást,
                            megválogatja szavait, és ha négyszemközt találja, csak a legkomolyabb
                            dolgokat hozza szóba. Valamelyik nap azt mondta: - A grófné már eddig is
                            jobb emberré tett. Bárcsak egyszer már valami szép, férfias
                            cselekedettel tudnám kiérdemelni a grófnő megelégedését! - Annyira
                            fontos ez önnek? - kérdezte tőle, s csak később vette észre, hogy ebben
                            a kérdésben mennyi akaratlan kacérság rejlett. István gróf azonban ezt
                            nem vette észre, vagy nem akarta, de az arca egészen átszellemült. -
                            Semmi sincs fontosabb - felelte, s a hangja remegett, őt pedig szíven
                            szorította valami megmagyarázhatatlan félelemérzés, és elszaladt tőle.
                            A kis Selina is észrevette, hogy milyen változáson ment át a gróf, s ezt
                            ő egy Párizsban tanult új trükknek nevezi, amellyel a férfiakat
                            félrevezetni, az asszonyokat pedig hálójába akarja csalni. Ilyen trükköt
                            csak a legelszántabb szerelmi szélhámos tud kieszelni. Crescence grófnő
                            azóta mindig zavarba jön, és alig tudja rémületét elpalástolni.</p>
					<p>Most azonban István gróf a barátaival elment agarászni... s ablakai
                            lefüggönyözve merednek a napsütötte térre. Ki hitte volna, hogy ennyire
                            hiányzik majd neki? Mindössze harmadnapja nincs itt, s azóta Pozsony
                            összezsugorodott, kis, piszkos faluvá törpült, s ő, aki mind ez ideig
                            sohasem unatkozott a legunalmasabb magánosságban sem, most óráról órára
                            jobban gyötrődik az unalomtól. Vajon ezt mind a becsukott és
                            lefüggönyözött ablakok teszik?</p>
					<p>Az első nap otthon maradt a gyermekeivel. De délután meglátogatta őt lady
                            Selina, és Széchenyi kapitányról kezdett beszélni. Azt mondta, hogy
                            közönséges komédiás, aki most mint nagy patrióta akarja magára hívni a
                            figyelmet. Este Metternich hercegnél voltak teán, s ott Selina férje -
                            Clam-Martinitz gróf - azt állította, hogy Széchenyi grófnak, ha sikerült
                            volna őrnaggyá való előléptetését kielőszobázni, sohasem jut eszébe,
                            hogy az országgyűlésen magyarul handabandázzon. Annál jobban örült,
                            amikor végre Metternich herceg is nyilatkozott. - Én azt hiszem, hogy a
                            gróf a legjobb úton halad - jelentette ki a kancellár. - Túlságos
                            hirtelenséggel pótolta ugyan ismereteinek hézagait, de ez nem baj, mert
                            villámgyors felfogása van, emellett reális fő és keménykezű ember; ha
                            meg nem szédül a magyar szólamoktól, s inkább énrám hallgat, mint a
                            soviniszta táblabírákra, nagy államférfiút kap benne a birodalom.</p>
					<p>A második nap még keservesebben telt el. Egyéb program hiányában bejárták
                            a várost. Micsoda szomorú kis fészek! Jórészt hegyen fekszik, hepehupás,
                            ferde és görbe, itt-ott kikövezve, de nagyon nyomorúságosan; egész
                            északkeleti része puszta és kihalt. Csak a Duna felé élénk, s ott egy
                            széles utcát, csinos sétahelyet s néhány finom házat látni. Egész
                            kellemesen telt volna el a délután, csak azok az ablakok a főtéri
                            Jeszenák házban ne volnának olyan szorosan lefüggönyözve...</p>
					<p>Crescence grófnőnek unalmában az az ötlete támadt, hogy nézzenek be a
                            nyári színházba. Alighogy letelepedtek, már meg is bánta. Soha életében
                            nem látott olyan nyomorúságos és vigasztalan erőlködést, mint aminőt ott
                            egy huszadrangú bécsi társulat véghez vitt, hogy a néhány garas
                            belépődíjat megszolgálja. A zenekar néhány béna sípból, egy kis- és egy
                            nyomorult nagydobból állott. A darab címe: Kasperl
                                öröksége; lovagokkal, apródokkal, nemes szűzekkel,
                            varázslókkal, óriásokkal, kísértetekkel, véres gyilkosságokkal és minden
                            egyébbel, ami egy pokoli elégikus tragikomédiához még hozzátartozhatik.
                            A nők egyike csodaszép volt, de, mint a többiek, csapnivalóan játszott,
                            aminthogy silány, csetlő-botló, csepűrágó fickók voltak a lovagok is,
                            akik kegyeiért epedtek. Egyikük azonban mégsem látszott egészen
                            közönséges komédiásnak. Hosszú lábaival oly hatalmasan és rátartóan
                            lépegetett, mintha legalábbis a bécsi Nationaltheater közönsége ülne
                            előtte; így becsülte meg önmagát és tízkrajcáros nóbelparterristáit mély
                            komolyságával a bolond játékban. Crescence grófnőnek azonban a kis Selt
                            juttatta eszébe, aki Széchenyi kapitányról azt állította, hogy csak
                            komédiázik. Vajon le vannak-e még függönyözve a Jeszenák ház második
                            emeleti ablakai? - buggyant fel szívéből a türelmetlenség, és felugrott;
                            mostohagyermekeit ott hagyta a színházban, s ő maga kisietett a parti
                            sétányra, hogy friss levegőt szívjon.</p>
					<p>Egyszer csak puskalövések ütötték meg a fülét. Az apró dunai szigetek
                            egyikén, úgy látszik, szalonkára és vadkacsára vadásznak. Vadászat.
                            István gróf most agarakkal kergeti a rókát. Hiába, minden csak őrá
                            emlékezteti. De annál rosszabb. A Jeszenák ház második emeletén az
                            ablakok lefüggönyözötten fehérlenek bele az október végi est
                            sötétjébe.</p>
					<p>Magasan a város fölött állt a vár, tiszteletreméltó emléke a múltnak,
                            amelyben valamikor nem egy király lakott, most azonban láthatólag
                            megadja magát kikerülhetetlen sorsának, a lassú enyészetnek. Nemrég
                            nagyobb társaságban, amelyben Széchenyi kapitány is ott volt, maga is
                            megnézte a várat. Amilyen omladozó, sivár a külseje, belülről is olyan.
                            Amit képekben, fegyverekben, török trófeumokban és a régi idők más
                            emlékeiben a vár azelőtt őrzött, azt mind Budára, az ottani várba
                            szállították át. Valaki megjegyezte, hogy ez a pozsonyiakat eléggé el is
                            keserítette. István grófnak azonban az volt a véleménye, hogy ez így van
                            jól, s ha rajta állana, ő minden elmozdítható magyar műkincset, ereklyét
                            Budára és Pestre szállítana. - Miért? - kérdezte az egyik Esterházy. -
                            Azért - felelte István gróf -, mert ha a két várost egyesítenék, és
                            odahordanák az ország gazdagságát, akkor a mágnások ott palotákat
                            építtetnének, a gazdag polgárok utcákat, tereket, templomokat,
                            szobrokat, kutakat állítanának fel, és akkor - István gróf szeme vadul
                            csillogott, és verejték gyöngyözött a homlokán -, akkor Budapest -
                            István gróf így, egybeolvasva mondta ki a két város nevét - szebb
                            lehetne, mint Prága vagy Bécs. - Károlyi gróf megjegyezte, hogy ezt
                            akarja József nádor is, és már nagyon sok történt Pest szépítésére. -
                            Semmi sem történt - kiáltott fel István gróf lázas lelkendezéssel -, és
                            nem is történhetik addig semmi, amíg a két várost nem egyesítik. - Az
                            egyik Esterházy elnevette magát: - Hogyan gondolod ezt az egyesítést? A
                            Dunát ki akarod szárítani, vagy össze akarod tolni a két partját? -
                            Mindenki nevetett, István gróf pedig magánkívül kiabálni kezdett: - Hát
                            másképpen nem tudjátok elképzelni? Nem tudtok elképzelni például egy
                            állandó hidat, olyanfélét, mint a London Bridge a Temze fölött? Sőt!
                            Most már acélból készült lánchidakat is építenek... igen, állandó híd
                            nélkül nem történhetik semmi, ezt én már tíz évvel ezelőtt megmondtam
                            Brudern Józsefnek, és ha most valaki felépíttetné, én egyesztendei
                            jövedelmemmel járulnék hozzá a költségekhez... - István gróf szeme
                            szikrázott... én megijedtem tőle, és mégis abban a pillanatban meg
                            tudtam volna csókolni elragadtatásomban. Az Esterházyak azonban
                            nevettek, és “éljen lord Széchenyi!” kiáltások közben selyemszőrű, merev
                            kalapjukat feldobálták a levegőbe, mint az angolok szokták. István gróf
                            arca egy pillanatra rettenetes dühvel eltorzult, de aztán
                            bocsánatkérőleg rám nézett, és minden átmenet nélkül hirtelen
                            elmosolyodott.</p>
					<p>Crescence grófnő egész testét hideg bizsergés futotta át, ahogy most ezt
                            a jelenetet végiggondolta. Ez az István gróf kezd félelmetes lenni a
                            maga fenséges komolyságával és szenvedélyével. Tehát nem szabad többé
                            vele foglalkoznia. Csak tudná, hogy ezt hogy lehet feltűnés nélkül
                            keresztülvinni!...</p>
					<p>Leült egy kőpadra és átnézett a Dunán, a büszke folyamra és a távoli
                            hegyekre és azokon túl messzire, messzire... egészen Morvaországig,
                            valamint addig, ahol Bécs öreg Szent István-tornyának csúcsát
                            sejtette.</p>
					<p>Crescence grófnő szeretett volna postakocsira ülni, és elvágtatni
                            arrafelé, toronyiránt, ahol az öreg Stephanskirche áll. Ez még nem
                            történt meg vele, amióta Zichy Károly gróf felesége. Még nem volt
                            boldogtalan soha, csak most... Stephanskirche! Igen, most oda vágyott,
                            egy okos, finom matrónához, akinek a keblére szerette volna hajtani a
                            fejét. És szerette volna neki megvallani: Mami, a Jeszenák-féle ház
                            ablakai le vannak függönyözve, és én olyan boldogtalan vagyok!</p>
				</div>
				<div type="chapter">
					<head>11</head>
					<p>Reggel nyolc órakor István gróf kiugrott az ágyból, és az ablakhoz
                            szaladt. Átpillantott a szemben levő Consilium-házra, s mosolyogva
                            látta, hogy a második emelet ablakai már tárva-nyitva vannak. Zichyéknél
                            korán kezdődik a nap - gondolta magában -, Crescence grófnő már a
                            reggelinél ül, s hallgatja az ura dohogását.</p>
					<p>Gyönyörűen, kezdődik ez a november. Amióta élek, nem emlékszem ilyen szép
                            őszre; ez a legszebb novemberi nap az életemben... nini, az ott nem
                            Crescence édes kis durcás feje, a második ablakban?... Ez az első boldog
                            novemberem... jó reggelt, Crescence... ah, ez nem ő, hanem a kis Júlia
                            grófnő... mindegy, jó reggelt, itthon vagyok, megjöttem, csak azt
                            szeretném tudni, hogy hiányoztam-e neked egy kicsit?... Én egyetlen
                            pillanatra sem tudtalak kiverni a fejemből, s kétszer is leültem, hogy
                            verset írjak hozzád... egy szép kis szonettet, mint Petrarca Laurához...
                            - Miklós!</p>
					<p>Az öreg kürasszír, mint egy fehér hajú, lila arcú szatír, patkós
                            csizmájával bedobbant a szobába, és bajuszát ráncigálva, feszes állásban
                            várta a parancsot.</p>
					<p>- Hány éves vagy, öreg?</p>
					<p>- Miklós napján leszek hatvanhét.</p>
					<p>- Láttál-e már ilyen szép novemberi napot?</p>
					<p>- Parancsára nem.</p>
					<p>- Én sem. Mi újság Pozsonyban? Jól vigyáztál az ittmaradottakra?</p>
					<p>A komornyik kezdte felsorolni az elmúlt napok eseményeit. Amikor odaért,
                            hogy “tegnap este színházban voltunk”, István gróf arca ráncokba
                            borult.</p>
					<p>- Ki volt a grófnővel?</p>
					<p>- Csak a nevelőnő és a kisasszonyok.</p>
					<p>- Jól van, öltöztess fel, a kerületi gyűlésre megyünk.</p>
					<p>Öltözködés közben mindinkább elborult az arca. Itt van Pozsonyban az
                            országgyűlésen, és még nem tett semmit. Mindössze annyit sikerült eddig
                            elhatároznia, hogy mit nem fog cselekedni. Nem vándorol ki
                            Magyarországból, nem adja el a birtokait, nem marad a katonaságnál, nem
                            házasodik meg, és nem mond le Crescence-ról soha. Most azonban érzi,
                            hogy valamit már cselekedni kell. A lelke nem fér meg a teste szűk
                            börtönében. A sas ki fog röppenni a ketrecéből. Megkeresi az
                            életkeretet, amelyben igazi énje boldog kielégüléssel elhelyezkedhetik.
                            Nem fogja tehát tagadni, hogy a szíve tele van szerelemmel. Egyszerre
                            két szerelemmel; az egyik egy asszony, a másik egy nép, egy nemzet, egy
                            ország iránt. Imádja Crescence-t és Magyarországot. Nem tehet róla,
                            lehet, hogy mind a kettő végzetes csalódást és halálos szenvedést jelent
                            a számára, de mindegy. Ameddig szeret, addig boldog. Crescence férj és
                            asszony, nem lehet az övé. Magyarország halott, és nem lehet
                            feltámasztani. Crescence, ha nem is szereti az urát, de hűséges akar
                            maradni, tehát csak gyötrődni fog, és gyötörni fogja őt. Magyarország -
                            éppen ellenkezőleg - a legcédább feleség, a legmostohább anya. De abban
                            igaza van a Quarterly Review tudósítójának, hogy
                            elesettségében is megható, szép és imádnivaló. Az egyiknek erényei, a
                            másiknak bűnei teszik őt szerencsétlenné, mind a kettő elől menekülnie
                            kellene, s eddig nem is tett egyebet, mint bujkált és menekült előlük, s
                            igyekezett magát letagadni, ha azok jelentkeztek - most már ennek vége.
                            Többé semmi sem akadályozhatja, hogy át ne adja magát nekik
                            testestül-lelkestül, egész földi és mennyei üdvösségével. Nem
                            mártírvágyból, heroikus önfeláldozásból, nem becsvágyból, nem hiúságból,
                            hanem azért, mert másképp nem tud élni. A lelke nem fér a testébe.
                            Röpülni akar. Nem azért, hogy a nap, mint Ikarosz szárnyait,
                            megperzselje. Nem azért, hogy a bércek ormáról gőgösen nézzen le a
                            porban csúszó-mászó állatokra. Egyszerűen azért, mert végre szép életet
                            akar. Boldog akar lenni. Rájött, hogy az embert nem az boldogítja, ha
                            nyakló nélkül odadobja magát bűnös gerjedelmeinek, lomhaságának vagy
                            környezete ostoba szórakozásainak és babonáinak. Szakítani fog azzal a
                            hazug, mesterkélt álszeméremmel, amellyel letagadta legszebb erényeit,
                            csak bűneivel és gyengeségeivel kérkedett, egy eszelős sátán hiúságával.
                            Hiába minden erőlködés, őt csak egy asszony és egy nemzet tudja
                            boldogítani, tehát ő, legengesztelhetetlenebb két ellensége, Crescence
                            és a magyarság boldogságáért akar küzdeni, hogy saját maga is boldog
                            legyen. Boldog Crescence, boldog Magyarország, boldog Széchenyi István.
                            Galicin herceg a cár atyuska és Oroszország-anyuska boldogságáért akár a
                            máglyára menne. Neki egy kis nővérkéje van: Crescence, és Magyarország
                            az ő édesanyja.</p>
					<p>Most Esterházy Mihályt és Wesselényi Miklóst várja, hogy együtt menjenek
                            a régi országházba. Tegnap is ott voltak, mert a magyar nyelv ügyét
                            tárgyalják, s őt ez a kérdés - nem is tudja miért, de - a lelke mélyéig
                            felizgatta. Még most is hatása alatt áll az ott hallott szónoklatoknak.
                            Elhatározta, hogy először is alaposan nekilát, és megtanul magyarul.
                            Aztán rendszeresen részt vesz az országgyűlés tanácskozásaiban.</p>
					<p>Úgy érezte, hogy ezzel valami rendet teremt eddigi zűrzavaros és kusza
                            életében. Az emberek már-már félbolondnak nézték, - ez volt a kisebbik
                            baj. De ez a jó és rossz között való hánykolódás csakugyan idegbajossá
                            és csaknem félbolonddá tette - ettől már maga is kezdett megijedni.</p>
					<p>Mindent összevéve ezentúl nyíltan és büszkén Crescence emberének, a haza
                            emberének, a szép, férfias, erényes élet emberének vallja magát. Miért
                            kerteljen? Az erény emberének. Szókratész és Franklin Benjamin is
                            büszkén vallotta magát az erény emberének. Ez a szó: erény, kissé naiv
                            és szentimentális, puha és sima, légies és banális, gyermekes és
                            mesterkélt hangzású; de honfitársai is mindig büszkék voltak a magyar
                            virtusra, harcban, becsületben, hazaszeretetben legférfiasabb
                            tulajdonságukra. Ha az erényt virtusnak mondjuk... virtus... akkor ez a
                            szó mindjárt súlyosan, erőteljesen és mélységesen kondul, s tele van
                            gazdag tartalommal.</p>
					<p>Ebben a pillanatban léptek be hozzá Esterházy Mihály gróf és Wesselényi
                            báró, és hárman együtt elindultak a régi országház felé. Egyszer csak
                            István gróf megállt, s mintha csak hangosan gondolkoznék, beszélni
                            kezdett:</p>
					<p>- Az emberek többségét a szükség kényszere, a nyomor vagy a keserves
                            munka, a saját kis egzisztenciájának kétségbeesett védelme sodorja a jó
                            vagy rossz útra. Egy darab kenyér sokszor csinált már az emberből hőst
                            vagy aljas férget. A legtöbb ember a saját nyomorúságának martaléka. Mi
                            gazdagok és függetlenek vagyunk, mi csak vérmérsékletünknek, öröklött
                            betegségeinknek, az unalomnak vagy a szennyes alkalmaknak válhatunk a
                            martalékává; mi, ha megszabadultunk eredendő rossz hajlamainktól, azt
                            tehetjük, amit a legjobbnak látunk. A nyomor mellett a legnagyobb
                            hatalom az ostobaság. Az emberek legnagyobb része önmagától képtelen
                            egyetlen okos és szép eszmét elgondolni, és képtelen egyetlen szép
                            tettet végbevinni. Most különösen dühöng a butaság; rettentő sok gyáva
                            és ostoba birka sorakozik egy-egy impozáns, vakmerő és hetyke szamár
                            köré. És ez a szamár gőgös, rettenthetetlen zsarnok; néha nem is rossz
                            hazafi, mint például ez az Illésházy; a fiatalabb Zichy Károlyról sem
                            teszem föl, hogy ne szeretné jobban magyar véreit, mint cseh és német
                            mágnástársait. De szeretni és jól szeretni, az két különböző dolog. Ha a
                            nyomor és a butaság összefognak, velük szemben talán maga az Ég is
                            tehetetlen. Az ész és az anyagi függetlenség azonban lelkileg is
                            függetlenné tesz, s a lelki függetlenség visszaszerezheti, amit a
                            butaság s a nyomor elrabolt tőlünk: a szép, gazdag és művelt
                            Magyarországot.</p>
					<p>- István, mi történt veled? - kérdezte Esterházy gróf elámulva barátja
                            izgatott szavain és nyugtalanító viselkedésén.</p>
					<p>- Egész éjjel ezen gondolkodtam. Valami szamárságot mondtam? Bocsássatok
                            meg.</p>
					<p>Wesselényi báró szenvedélyesen közbeszólt:</p>
					<p>- István, ne szégyelld azt, ami benned a legszebb. Mondd, mi a
                            terved?</p>
					<p>- Nincsen semmi tervem. Csak nagyon tele van a szívem.</p>
					<p>Mély csönd követte István, gróf szavait. Csak a csizmájuk sarka kopogott
                            a rossz kövezeten. Aztán Wesselényi báró elmondta, hogy még egészen
                            fiatal suhanc korában megtetszett neki az uradalmi bognár leánykája, és
                            vérében levő erőszakossággal őt anyává tette. A fiatal anya azonban
                            nagyobb hatással volt rá, mint ahogy maga is gondolta volna. A kalandból
                            szerelem lett, és a leányka másodszor is lebetegedett. (Miklós báró mély
                            tüzű saskeselyűszeme tele lett könnyel, amikor törvénytelen
                            gyermekeiről, a két kis Derzsényi lánykáról beszélt.)</p>
					<p>- Hát most mit kell tennem? - kérdezte egészen összeomolva a vallomás
                            súlya alatt Wesselényi báró.</p>
					<p>A két gróf zavarba jött. Az erkölcs törvényei azt parancsolnák, hogy a
                            gyermekek anyját Miklós báró vegye feleségül. De Istenem, akkor ők... az
                            ő szerelmeskedésben eltöltött fiatalságuk... szerencsére a báró azt is
                            hozzátette, hogy a kisleányok anyja már férjhez ment, és megkérdezte,
                            vajon szabad-e őt ebben megháborítani? Mind a két gróf azt felelte: nem.
                            De a gyermekek...</p>
					<p>- Az egyik nyolcéves, a másik hét. Amint hazamegyek Zsibóra, mind a
                            kettőt a házamba veszem, és édesanyám gondjaira bízom. Cserey Heléna
                            pedig, ahogy őt ismerem, úgy fogja nevelni őket, mint az édes
                            unokáit.</p>
					<p>István gróf lelke csordultig megtelt. És anélkül, hogy tudta volna miért,
                            kiejtette Crescence nevét.</p>
					<p>- Nem tehetek róla, szeretem, és nem tudok róla lemondani. Ne ítéljetek
                            el, de ha úgy gondoljátok, hogy ez bűn, én levonom a konzekvenciákat.
                            Megölöm magamat.</p>
					<p>Wesselényi rátette nagy, nehéz öklét István gróf vállára, és
                            megnyugtatta:</p>
					<p>- Én is tudom, hogy a szerelem több, mint az élet, és erősebb, mint az
                            ember. De egyet meg kell ígérned, István. A szerelmed mindig olyan lesz,
                            aminőnek a grófnő szeretné látni. Nem ostromlod, megelégszel azzal, amit
                            kapsz, és tisztán égi szerelemmel imádod őt, mint a mennybéli szüzet.
                            Megérdemli.</p>
					<p>István gróf szava elcsuklott, amikor kérdezte:</p>
					<p>- És ha úgy fordulna, hogy maga a grófnő szállana le égi magasságából, és
                            a földi szerelmet maga kínálná?</p>
					<p>- Az más - szaladt ki Esterházy Mihály gróf száján. - Akkor nem vagy
                            bűnös...</p>
					<p>Wesselényi Miklós dühösen félbeszakította:</p>
					<p>- Nem igaz. Ez az erkölcstelenség logikája. Neked Crescence grófnőt még a
                            saját gyengesége ellen is meg kell védelmezned. Vagy-vagy. Itt nincs
                            kibúvó, nincs mentőkörülmény, nincs szerelem joga és más efféle
                            erkölcstelen rabulisztika. Az Isten logikája szerint van hűséges feleség
                            és van házasságtörő asszony. Isten szemében csak becsületes és becstelen
                            férfi van. Fehér vagy fekete. Isten szeme nem akar szürke, csak fehér
                            vagy fekete bárányt látni. Isten csak hideg vagy forró áldozatot fogad
                            el. A langymeleget kiköpi szájából.</p>
					<p>Amíg odaértek a régi országház kapujához, mind a hármuk lelke
                            lecsillapodott, és valami tiszta, gyermekes örömben égett.</p>
					<p>- Holnap írok az édesanyámnak - mondta Wesselényi báró.</p>
					<p>- Ha megengeded, én is írok neki - tette hozzá István gróf -, mégpedig
                            magyarul írok neki.</p>
					<p>- Csak meg tudja érteni! - szólt tréfásan Esterházy gróf.</p>
					<p>- Összeszedem minden tudományomat. Azt akarom, hogy az első magyar
                            levelem szent kezekbe jusson.</p>
					<p>- Köszönöm - felelt Miklós báró, s meghatottan szorongatta István gróf
                            kezét.</p>
					<p>- Ma a kerületi ülésen éppen a nemzeti nevelésről lesz szó - szólalt meg
                            Esterházy Mihály.</p>
					<p>- Kíváncsi vagyok, lesz-e valakinek bátorsága, hogy tanulási nyelvül a
                            magyart követelje - mordult fel a báró, és keze hirtelen ökölbe szorult.
                            - Mégiscsak gyalázat, hogy Magyarországon a fiúkat latinul, a leányokat
                            pedig németül tanítják.</p>
					<p>- Ameddig a törvényeink nyelve latin... - kezdett valami ellenvetést
                            tenni Mihály gróf, de István közbevágott:</p>
					<p>- Hát ne legyen latin! Végre is a világnak már minden népe a saját
                            nemzeti nyelvén szövegezi meg törvényeit... A nemzet akkor születik,
                            amikor a saját nyelvén beszél.</p>
					<p>Esterházy gróf a fejét csóválta:</p>
					<p>- Nagyon nehéz dolog. Előbb magyar nyelvet kellene teremteni hozzá.</p>
					<p>- Arra valók az írók és tudósok - vetette oda István gróf.</p>
					<p>Wesselényi báró arca megint kigyúlt:</p>
					<p>- Ők meg is tennék a kötelességüket, ha Metternich úr el nem venné tőlük
                            a levegőt.</p>
					<p>- A levegőt semmiféle kancellár sem tudja kiszivattyúzni egyetlen ország
                            területéről sem - ellenkezett István gróf vállvonogatva. - Nem kell
                            mindenért a herceget okozni...</p>
					<p>- De igenis, Metternich az oka - hördült fel a báró -, Metternich légüres
                            térben akar uralkodni. Az irodalom és a tudomány levegője a szabadság.
                            Ahol szabadság nincs, ott nincs nyelv, ott nincs sajtó, ott nincs
                            irodalom, és Magyarországban csak egyetlenegy nyomda van, és három
                            könyvkereskedés, két újság, két nyavalyás, szennyes kis papírlap a bécsi
                            cenzúra kegyelméből, egy hosszú esztendőben mindössze százötven
                            nyomtatvány lát napvilágot, nagyrészben ponyva és kalendárium, üdvözlő
                            vagy dicsőítő vers, ocsmány hízelkedés.</p>
					<p>István gróf elpirult:</p>
					<p>- Éppen most kezdtem el tanulmányozni a magyar irodalmat. És fogadom,
                            hogy...</p>
					<p>A báró engesztelőleg simogatta István gróf karját:</p>
					<p>- Tudom, István, tudom, fél év múlva valamennyiünknél jobban ismered
                            Kazinczyt, Csokonait, Berzsenyi Dánielt, Kisfaludy Károlyt és Vörösmarty
                            Mihályt. De ezek az írók most csak úgy tudják a műveiket megjelentetni,
                            ha maguk gyűjtik az előfizetőket, s a listán akkor is csak szegény
                            kispapok, diákok, jurátusok, néhány pesti polgár, református lelkész és
                            hétszilvafás nemes nevét olvashatod. Mágnásét soha.</p>
					<p>Beléptek a kerületi gyűlés termébe, amely ma különösen tele volt
                            hallgatósággal. Ember ember hátán szorongott a szobában, a gyűlés tagjai
                            zöld asztalnál ültek, a hallgatók, még a főrendek is csak az oldalok
                            mentében s a terem szélein, a falak mellett állva foglalhattak helyet.
                            Az asztalfőn Máriássy István és Szegedy Ferenc követek elnököltek.
                            Mellettük Bartal György, Dessewffy József gróf, Perényi Zsigmond báró és
                            Platthy Mihály, a soros jegyző ültek.</p>
					<p>István gróf maga elé meredve, lázas izgalommal, egyik lábáról a másikra
                            nehezedve, türelmetlenül hallgatta a beszédeket. Egész testében
                            remegett. Úgy érezte, hogy ma történnie kell valaminek. Még nem tudta,
                            hogy minek és nem tudta, hogyan. De már Takách Gáspár pozsonyi követ
                            beszéde alatt, amely egy magyar nyelvművelő társaság felállításáról
                            szólt, majdnem engedélyt kért, hogy beszélhessen. Körülnézett. Jóformán
                            senkit sem ismert, és őt sem ismerte senki. De huszárezredének
                            díszruhájában, kardosan, összes rendjeleivel, vastag szemöldökével,
                            ráncba borult homlokával, ideges meg-megrándulásával feltűnt a kis főúri
                            csoportban, amely tüzesen helyeselt, s ezzel megadta a hangot a
                            jelenlévő jurátusoknak, akik kardjukat csörtették és megpendítették a
                            sarkantyújokat, valahányszor lábdobbanásukkal nyomatékot akartak adni
                            helyeslésüknek. István gróf arra gondolt, hogy boldogult jó apja
                            mennyivel különb ember és különb magyar volt mind a három fiánál, akik
                            már az emlékét is elfelejtették. Hol vannak most Lajos és Pál, az ő
                            testvérei? Lajos Zsófia főhercegnő előszobájában, Pál valahol vadászaton
                            vagy kártyaasztalnál még tegnap estétől fogva... áldott jó édesanyja
                            pedig a másvilágon tipeg kegyelmes jó férjeura után. Majdnem mindenki
                            halott, akit igazán a szíve mélyéből szeretett... Karolina... ó, ha most
                            Karolina élne!...</p>
					<p>Ezalatt felsőbüki Nagy Pál hatalmas filippikát dörgött az elnémetesedés
                            ellen, megtámadott, kigúnyolt a főrendektől a városi burgerekig
                            mindenkit, aki nyelvében nem akar magyar és szívében nem akar hazafi
                            lenni... Felsőbüki Nagy Pál most a francia akadémiáról beszél, és István
                            grófnak eszébe jutott Galicin herceg, aki Bagration hercegasszony
                            szobájában Krisztus nevében szabadságot követelt az orosz népnek, és
                            eszébe jutott a Quarterly Review cikke
                            Magyarországról... érezte, hogy most nem tud uralkodni magán, kell
                            valamit cselekednie... valami vagy Valaki megszállta a lelkét,
                            elborította, magához ölelte, áttüzesítette... mintha tűvel szurkálnák az
                            arcát, a hátgerincén bizsergés fut végig, s e pillanatban Nagy Pál
                            szavait úgy hallja, mint valami túlvilági hangot: egy magyar nemzeti
                            akadémiát kell felállítani; itt már nem elegendő felírni, kérni,
                            tanácskozni, üzeneteket váltani, itt nem elég a megyegyűlési
                            lelkendezés, díszszónoklat - itt cselekedni kell, amire nézve elsősorban
                            a gazdag főuraktól várja a kezdeményezést... István grófnak majdnem a
                            szíve ugrott ki lelkesedésében, elkapta valami forgószél, zúgott a füle,
                            s ezen a zúgáson keresztül, amelyet mintha az Isten keze kavart volna
                            fel, csak Nagy Pál harsogó szavait hallotta... Magyar nemzeti akadémia,
                            gazdag főurak, itt már nem elég a szó, itt tetteknek kell következniök,
                            a tettnek pedig itt a neve: pénz, pénz és pénz...</p>
					<p>Már nem bírta tovább. A tanácsterem öreg állóórája éppen ütni kezdett.
                            István gróf, aki Nagy Páltól kétlépésnyire állt a fal mellett szelíd
                            méltósággal, fojtott indulattal, egész testében verejtékezve, engedelmet
                            kért a kerületi ülés elnökétől, hogy szólhasson.</p>
					<p>Máriássy István intett, hogy beszélhet. Halálos csend támadt. Minden szem
                            a kapitányra meredt. Talán nem is vette észre senki, hogy mialatt a
                            szónok reszketve, csendesen beszélni kezd, az óra is reszkető
                            hárfahangon egymás után egyet, kettőt, nyolcat, tízet pendül, hogy
                            kiüsse a delet. Mindenki az elhangzott halk szavakra figyelt:</p>
					<p>- Nekem ezen a helyen szavam ugyan nincs, de ha oly intézetet állítanak
                            fel, amely nyelvünket tökéletesíti, s azáltal előmozdítja nemzetünk
                            magyarrá tételét, birtokaim egyesztendei jövedelmét ajánlom fel
                            arra...</p>
					<p>Az utolsó szónál kondult meg a tizenkettedik óraütés... egy pillanatnyi
                            csend, s aztán ujjongó diadalkiáltás rázta meg a viharvert, vén
                            országház falait.</p>
					<p>A templomokban meghúzták a harangokat... az egész világon megszólalt a
                            déli harangszó - azóta szól, mióta a magyarok Nándorfehérvárnál II.
                            Mohamed ellenében megmentették a keresztény Európa civilizációját -,
                            most a pozsonyi harangok mintha elébe harangoztak volna az új
                            Magyarország megszületésének.</p>
				</div>
			</div>
			<div type="group">
				<head>
                 &gt;MÁSODIK RÉSZ
                    </head>
				<div type="chapter">
					<head>
                            1
                        </head>
					<p>Életének első felében az ember ostobaságot ostobaságra halmoz, a
                            másodikat abban tölti el, hogy azokat jóvátegye vagy levezekelje. Hat
                            évvel ezelőtt mondta ezt István gróf egy forró augusztusi éjszakán,
                            keserves és duhaj tivornya után Debrecenben. Most harmincöt esztendős,
                            tehát a Széchényiek jól megépített és szívós testi szervezetével, emberi
                            számítás szerint az élet delelőjén áll. Háta mögött egy fél élet
                            tapasztalata, előtte egy fél élet titokzatos perspektívája. Ereje
                            teljességében az ember önmagát halhatatlannak hiszi. Úgy érzi, hogy ha
                            összeomlik is az egész univerzum, lába alatt megmarad egy talpalatnyi
                            föld, amelyen új életet kezdhet.</p>
					<p>István gróf szívében a szent szerelem rajongása lüktetett, soha ilyen
                            egészséges nem volt, rátalált a maga igazi énjére, elbűvölte kortársait,
                            híres ember, tisztelet és csodálat tárgya lett, egy ugrással feljutott a
                            csúcsra.</p>
					<p>Legjobb barátja, Wesselényi báró, azt írta haza Erdélybe: “Anyám, tegnap
                            volt az országgyűlés legszebb napja, az én Széchenyim napja,
                            leírhatatlan elérzékenyedés és lelkes felbuzdulás támadt körülötte, a
                            szemekben örömkönnyek csillogtak - ó, ez a nap!... ilyen több nem volt,
                            és aligha lesz Magyarország történetében.”</p>
					<p>István gróf maga is érezte, hogy ez volt a legszebb napja életének, s
                            ennél szebb talán nem is lesz soha. Két napig alig mozdult ki a
                            szobájából, leste a szemben levő ház második emeleti második ablakát, s
                            abban kétszer vagy háromszor megpillantott egy szép, rózsás, gyermekded,
                            durcás kis arcot. Pillantásuk összetalálkozott. A durcás kis arc
                            kiderült, a bársonybarna szemek kerekre nyíltak, és elfogulatlanul,
                            tisztán, bátran állták az ő tekintetét.</p>
					<p>Harmadnap hivatalos volt Zichy Ferenc gróf államminiszterhez, aki ebédet
                            adott Metternich tiszteletére. Kissé korán érkezett, de már ott találta
                            Zichy Károly grófot és a feleségét. Kezet csókolt neki, s a grófnő alig
                            hallhatóan suttogta:</p>
					<p>- Szép, férfias cselekedet volt.</p>
					<p>István gróf nem tudott felelni. Csak még egyszer megcsókolta a kezét, ami
                            általános feltűnést keltett a vendégek között.</p>
					<p>Később érkezett Metternich. A kancellár kissé fáradtan és unottan fogadta
                            a hódolat és hízelgés nyilvánulásait. Körbejárt, mint valami fejedelem,
                            és mindenkihez volt nyájas szava. A férfiak ájuldoztak a lojalitástól, a
                            nők ájuldoztak az elragadtatástól. István gróf ezalatt csak Crescence-t
                            bámulta, s alig vette észre, amikor a kancellár megszólította:</p>
					<p>- Ah, örülök, hogy látom. Ma sokat akarok önnel beszélgetni. Amit tett,
                            az elragadó volt.</p>
					<p>István gróf összeütötte a sarkantyúját, és alig tudta magát türtőztetni,
                            hogy meg ne ölelje a kancellárt, a házigazdát, még Crescence grófnőt is.
                            De még csak szóhoz sem jutott, s mire túlizzásra hevült agyában valami
                            feleletet megfogalmazott, a herceg már Esterházy Mihály és Károlyi
                            György grófokkal beszélgetett. István gróf tehát tekintetével újra
                            megkereste Crescence-t, aki még mindig rózsás arccal, gyengéden és
                            elragadtatással mosolygott reá.</p>
					<p>Asztalhoz ültek, s ekkor egy kis csalódás érte. Maga sem tudja, hogy
                            milyen jogon, de elvárta volna, hogy Crescence grófnő mellett jelöljék
                            ki helyét. De nem így történt. Az asztalfőn a háziasszony ült, mellette
                            jobbról Metternich herceg, aztán Crescence grófnő, majd Pálffy
                            Ferdinánd, az új teanói herceg. Az ültetésnek ezt a rendjét a szereplők
                            rangja és a családhoz való hozzátartozandósága szerint máskor ő is a
                            legtermészetesebbnek találta volna, de most egy pillanatra
                            elkeserítette. Később megvigasztalódott, hogy így legalább feltűnés
                            nélkül figyelheti Crescence grófnőt, akit Metternich herceg feltűnő
                            készséggel szórakoztatott. Ideges nyugtalansággal állapította meg, hogy
                            az ötvenkét éves kancellár még mindig fiatalos, daliás, hódító férfiú.
                            Hullámos haja most kezd szürkülni, s ez még csak érdekesebbé teszi.
                            Finom, nemes hajlású sasorra, tökéletesen ívelt szája, boltozatos
                            homloka, sűrű, de keskenyen megrajzolt szemöldöke, asszonyosan csillogó
                            kék szeme, egész előkelő és klasszikus profilja még a férfiakat is
                            elbűvöli. Legszebb azonban rajta az az örök mosoly, amelynek finom
                            árnyalatokban jelentkező sokféle változata értelmi és érzelmi életének
                            egész hullámzását elárulja. István gróf szerint a mosoly tiszta és vidám
                            kedélyt, egyetemes és mély értelmet, őszinteséget, közvetlenséget, jó
                            szívet és gyengédséget jelent, ellentétben azzal a merev, fontoskodó és
                            buta fenséggel, amely például Windischgraetz Alfréd arcát oly
                            ellenszenvessé, sőt felbőszítővé teszi. A mosolygó ember egyszerre
                            közelférkőzött a szívéhez és lefegyverezte, a merev arcú pedáns pedig
                            felingerelte és kihívóvá tette. Metternich mosolya azonban ezen az
                            ebéden kissé kiábrándította. Észrevette, hogy ez a mosoly néha
                            túlságosan leereszkedő, fejedelmi módon kegyes, máskor kapacitáló és
                            fölényes, olykor álszent és hamis vagy szatirikus. Ez különösen
                            feltűnővé vált, ha a mosoly hangot is adott, és nevetéssé erősbödött.
                            Ilyenkor a kancellár szép szája kerekre nyílt, egyik szemöldöke
                            felszaladt a homlokára, és arcán mephistophelesi gúny és gonoszság
                            villant át.</p>
					<p>Ebéd után a férfiak bementek a dohányzóba. István gróf egyszerre csak
                            Metternich herceg és a másik miniszter, Zichy-Ferraris Ferenc gróf
                            között találta magát. Hiúsága ismét felujjongott. Íme, a két nagyúr
                            egyszerre emeli magához, úgy bánik vele, mint tekintélyes, erős
                            államférfiúval, akit ezentúl nem lehet kihagyni a számításból, ha
                            Magyarország vagy a Monarchia sorsáról van szó.</p>
					<p>Metternich herceg tüstént rátért a tárgyra. Egekig magasztalta István
                            gróf nemes áldozatkészségét és azt a mély államférfiúi bölcsességet,
                            amellyel megtalálta, hogy annak az impozáns (mondhatná: történelmi
                            nevezetességű) pénzáldozatnak milyen célt kell szolgálnia. Tudomány,
                            akadémia, nyelvművelő társaság - kitűnő!...</p>
					<p>- Nálam senki sem tiszteli őszintébben a tudományt és annak hőseit.
                            Rennwegi nyaralómban - boldog leszek, ha önnek, kedves cousin, egyszer
                            megmutathatom - valóságos kis múzeumot rendeztem be, igaz, hogy gyatrát,
                            szegényest és dilettáns módon válogatatlant, de nekem úgy is jó. Arago,
                            Ranke, Volta a legjobb barátaim, s legnagyobb kitüntetés számomra, hogy
                            a Bécsi Szépművészeti s a Berlini Orvosi és Természettudományi Akadémia
                            a tagjai közé választott. Gratulálok önnek, kedves gróf. A Monarchia
                            keleti felének is éppoly joga van a művelődés áldásaira, mint a
                            nyugatinak. Sajnos, én egyetlen szót sem tudok magyarul - a mosoly itt
                            egy kissé szarkasztikus lett -, de boldog leszek, ha nagy magyar költők
                            és tudósok sikereiről hallok, s ezt, kedves gróf, az ön javára fogom
                            elkönyvelni. A magyaroknak csak az alkotmányát és a zenéjét ismerem.
                            Mind a kettő remek. Gratulálok, grófom - fejezte be lelkes tirádáját
                            olyan mosollyal és olyan kézszorítással, mintha a magyar alkotmány és a
                            magyar zene is Széchenyi István gróf érdeme volna. Aztán hirtelen a
                            főúri ifjak kaszinója felől kérdezősködött.</p>
					<p>István gróf elmondta, hogy a barátai ott pipázgatás, biliárdozás és
                            olvasgatás közben az ország dolgairól, a magyar alkotmányról, a
                            kormányzatról és a szükséges reformokról is sokat beszélgetnek.</p>
					<p>A kancellár mosolyogva hallgatta, s aztán hirtelen felhúzta az egyik
                            szemöldökét, mint amikor az asszonyok kacérkodni szoktak:</p>
					<p>- És ön, kedves cousin, mit tart a magyar alkotmány lényegének?</p>
					<p>István grófot ugyan meglepte ez a hirtelen átmenet, de azért minden zavar
                            nélkül, határozott, erős hangon felelt. (A sok bók és magasztalás alatt
                            ismét megtalálta magát.)</p>
					<p>- A szabad királyválasztáson és az Aranybullán kívül abban van a magyar
                            alkotmány legfőbb biztosítéka, hogy Magyarországot csak a saját
                            törvényei szerint lehet kormányozni, valamint, hogy újoncot és adót az
                            országgyűlés hozzájárulása nélkül nem szabad szedni.</p>
					<p>A herceg megértően és megbocsátóan mosolygott:</p>
					<p>- Ez a két utóbbi pont nekem szól, ugye?</p>
					<p>De mielőtt még István gróf válaszolhatott volna, a kancellár Párizsról
                            kezdett kérdezősködni.</p>
					<p>- Hallom, hogy önt Eleonora hercegnő őfensége és Esterházy Pál a
                            diplomáciai pályára akarták csábítani.</p>
					<p>A herceg jelentőségteljesen nézett István gróf szemébe. István gróf
                            észrevette ezt a titkos üzenetet, és tiszteletteljes, de elhárító
                            mozdulatot tett. A herceg vállat vont:</p>
					<p>- Egyébként az egész párizsi nagykövetséget átszervezem. Vincent gróf
                            nagykövetet fel akarom menteni terhes állása alól. Apponyi Antal grófot
                            jelöltem ki párizsi nagykövetünkké. - Ismeri, grófom, Apponyi Antalt?
                            Igen? És a feleségét? Nogarola Teréz grófnő ragyogó dáma.</p>
					<p>István gróf még mindig nem mutatott kedvet a diplomáciai pályára.</p>
					<p>A herceg azután könnyedén megkérdezte, hogy csakugyan gyűlnek-e az
                            aláírások egy Pesten létesítendő főúri kaszinó alapítására.</p>
					<p>- Már szépen haladnak az előmunkálatok - felelte István gróf gyanútlanul
                            -, csakhogy nem főúri, hanem inkább demokratikus kaszinóról van szó.</p>
					<p>- Úgy? - csillant fel a kancellár szeme. - Talán polgárokat is bevesznek
                            a kaszinó tagjai közé?</p>
					<p>- Ha már a magyar alkotmány annyira antiliberális, legalább, a társadalmi
                            életben szeretnék főurat, köznemest, polgárt, minden művelt és korrekt
                            gentlemant egy táborba csalni.</p>
					<p>A herceg, aki egymásra rakva selyemharisnyás lábait, félig feküdt, félig
                            ült egy bíborselyem, öblös karosszékben, fáradhatatlanul mosolygott, és
                            kezével megsimította apró csigákba szedett, őszülő haját.</p>
					<p>- Ön a párizsi klubokat is meglátogatta? - kérdezte hirtelen, és ezzel
                            akaratlanul is elárulta gondolatait. István gróf nyomban megértette.</p>
					<p>- Az egyikben - bólintott most már ő is mosolyogva - együtt láttam
                            Orléans hercegét, León grófot, Napóleon törvénytelen fiát, Rothschild
                            James bárót, a zsidó bankárt, Bertin urat, a párizsi legnagyobb lap
                            kiadóját, néhány gyárost, írót, tudóst és tábornokot.</p>
					<p>A herceg mintha oda sem hallgatott volna, felállt és kezét nyújtotta:</p>
					<p>- A kaszinótól kissé félek, kedves grófom, de az Akadémia, az pompás
                            ötlet volt. Szívből gratulálok. Adieu. Azazhogy még egyet. Milyen
                            egészségben találta ön Petrovna Katarinát, a mi elragadó közös
                            barátnőnket?</p>
					<p>István gróf hirtelen alig értette meg, hogy itt Bagration
                            hercegasszonyról van szó. Amikor pedig válaszolni akart volna, a
                            kancellár már a szomszéd teremben a hölgyeknek tette a szépet. István
                            gróf féltékenyen nézte, hogy a század legnagyobb nőhódítója, a
                            mindenható kancellár megint feltűnő sokáig és melegen beszélget
                            Crescence grófnővel.</p>
					<p>Akaratlanul is utána ment, mint valami médium, aki behunyt szemmel is
                            követi a hipnotizőrt. Alig vette észre, hogy Clam-Martinitz gróf
                            felesége, lady Selina, az ő egykori kis menyasszonya, Karolina húga
                            legyezőjével a vállára ütött:</p>
					<p>- Már meg sem ismeri az embert.</p>
					<p>- Ó, grófnő... - hebegett István gróf, és zavarában elvörösödött.</p>
					<p>- Hűtlen, csalfa ember maga, István. Ezért nem is tudnak az asszonyok
                            hinni magának. Maga csak megszenvedteti őket, s aztán a faképnél
                            hagyja.</p>
					<p>Selina grófnő, aki apró, de tökéletesen arányos termetével, ragyogó,
                            nagy, kék szemével és sötét hajával napról napra elbűvölőbb lett, ezt
                            oly fölényes hangon mondta, mintha neki magának sohasem lett volna semmi
                            oka István gróf miatt szenvedni. A kis Selre rá sem lehetett ismerni.
                            Szép volt, kissé gonosz, energikus, és egy kevéssé kezdett hasonlítani
                            Karolinához, de egyben Lichnovszky hercegasszonyhoz is, a nagynénjéhez.
                            István gróf hol őt, hol Crescence-t nézte.</p>
					<p>- Szegény kis Crescence-unk fejét egészen megzavarta - folytatta a
                            kelleténél kissé hangosabban Selina grófné. - Szégyellje magát! Mikor
                            fog már egyszer megjavulni?</p>
					<p>István gróf ijedten nézett körül:</p>
					<p>- Grófnő, a legjobb úton vagyok.</p>
					<p>Selina grófné mintha kissé elsápadt volna:</p>
					<p>- Kedves gróf, az a legnagyobb baj, hogy már senki sem hisz önnek.
                            Crescence is attól fél, hogy maga, a nagy Byron-imádó, a szerelemben is
                            Byron erkölcseit akarja utánozni. Megsúghatom, hogy Crescence nem hisz
                            az ön szerelmében. Crescence úgy érzi, hogy maga csak komédiázik.
                            Szegény gyermek, odavan a nyugtalanságtól.</p>
					<p>István gróf gyanakodva kémlelte a grófné arcát. Vajon mit akar ez a
                            kedves, fiatal, romlott kis méregkeverő? Össze akarja őket boronálni,
                            vagy ki akarja őket egymásból ábrándítani?</p>
					<p> Másnap Crescence grófnőnél volt ebéden. Mindenki István gróf körül
                            tolongott, s a kerületi ülésről beszélt. Ott volt Dessewffy József gróf,
                            művelt, felvilágosodott főúr, erősen soviniszta hazafi, Kazinczy Ferenc
                            legjobb barátja, maga is afféle literary gentleman, aki most - mint
                            ahogy saját maga dicsekedett vele - ismét leakasztotta a szegről rég
                            hallgató lantját, és hosszú verset írt fiatal barátja, Széchenyi István
                            gróf dicsőítésére.</p>
					<p>István grófnak hízelgett a dicsőség, különösen, mert Crescence grófnő
                            előtt játszódott le az ünnepeltetés. Amikor a grófnővel egy pillanatra
                            magára maradt, a fülébe súgta:</p>
					<p>- Ez a kitüntetés önt illeti, grófnő.</p>
					<p>- Miért?</p>
					<p>- Grófnő, ha a magyar nép megújhodik, önnek köszönheti.</p>
					<p>Crescence grófnő elpirult:</p>
					<p>- Ne beszéljen így.</p>
					<p>István gróf arca elborult:</p>
					<p>- Terhére vagyok?</p>
					<p>- Vigyázzon, itt jön az uram.</p>
					<p>Ebéd alatt megint az asztal végére került a házigazda mellé, aki
                            kelletlenül és mogorván beszélgetett vele. Láthatólag féltékeny és
                            szórakozott volt, s folyton azt figyelte, hogy mikor és hogyan villan
                            össze a felesége és István gróf szeme. Annál szívesebb volt hozzá jobb
                            szomszédja, Zichy-Ferraris Ferenc húszéves leánya, a kerek arcú, fekete
                            szemű, piros szájú Melanie grófnő, aki magyaros szókimondásával,
                            szélességével és kacérságával nagyon hasonlított az ő Zsófi nővéréhez.
                            Ebéd után félrehívta őt a szoba sarkába, és politikáról kezdett
                            beszélgetni. István gróf nem tudta, hogy szabad-e komolyan vennie ezt a
                            rakoncátlan kislányt, de csakhamar őt is magával ragadta Melanie grófnő
                            lobogó temperamentuma.</p>
					<p>- Nem is képzeli, hogy milyen nagy benyomást tett maga tegnap a
                            kancellárra. A herceg nagyon érdeklődik az ön politikai nézetei iránt.
                            Tudja-e, hogy ön sok mindenben hasonlít Kelemen herceghez?</p>
					<p>- Ezzel melyikünket akar bántani, kedves Melanie? - kérdezte nevetve a
                            gróf.</p>
					<p>- Miért? Kelemen herceg...</p>
					<p>- A legszebb férfiú Európában, én pedig egy csúf krampusz vagyok... De
                            azért nem cserélnék vele...</p>
					<p>Melanie grófnő lesütött szempillái alól egy merész villanással majdnem
                            zavarba hozta a nap hősét.</p>
					<p>- Van, akinek a krampusz jobban tetszik - mondta kacéran, majd hirtelen
                            hozzátette: - önnek talán Kelemen herceg nem rokonszenves?</p>
					<p>- Bizonyos tekintetben mindig eszményképem volt.</p>
					<p>- Hát akkor semmi akadálya sincs annak, hogy összemelegedjenek.</p>
					<p>- Hogy gondolja ezt?</p>
					<p>- Hát úgy, hogy egyszerűen kihallgatásra jelentkezik nála, és megmond
                            neki nyíltan és őszintén mindent, ami a szívét nyomja. Higgye el,
                            négyszemközt többet ér el nála, mint a tisztelt karok és rendek az ő
                            dörgedelmes szónoklataikkal.</p>
					<p>István gróf szívét megcsapta a hiúság szele. Ez a húszesztendős
                            szeleburdi kislány bizonyára nem a maga kezdeményezéséből igyekszik őt
                            rábeszélni a Metternichhel való közvetlen érintkezésre. Mégis, hogy
                            egész biztos legyen a dolgában, megkérdezte:</p>
					<p>- Honnan tudja, kedves Melanie, hogy Metternich szóba állna velem?</p>
					<p>A kis grófnő a vállát vonogatta:</p>
					<p>- Tudom.</p>
					<p>- Maga olyan jó viszonyban van a kancellárral?</p>
					<p>- Én nem, de az édesapám igen.</p>
					<p>Aztán hirtelen, minden átmenet nélkül rámutatott a háziasszonyra:</p>
					<p>- Nézze, milyen szép.</p>
					<p>- Elragadó - riadt fel tépelődéséből István gróf, aki ekkor már
                            eldöntötte, hogy kihallgatásra jelentkezik a kancellárnál.</p>
					<p> Majdnem utolsónak távozott a Consilium-házból. Mikor búcsúzásul
                            megcsókolta a háziasszony puha kis kezét, halkan odasúgta:</p>
					<p>- Levelet írtam önnek, szabad elküldenem?</p>
					<p>- Nem - tiltakozott ijedten a grófnő -, ne tegyen boldogtalanná.</p>
					<p>- Szeretem önt, grófnő - lihegte, anélkül hogy számot tudott volna adni
                            arról, hogyan szánta rá magát erre a vakmerőségre.</p>
					<p>- Isten önnel - mondta a grófnő oly erélyesen, hogy az majdnem egyenlő
                            volt a kiutasítással.</p>
					<p>István grófnak hazafelé menet ismét Selina jutott az eszébe.</p>
					<p>- Igaza van a kis fúriának. Crescence fél tőlem. Crescence ismét fél
                            tőlem - ismételte elkeseredve -, tehát valaki megint megijesztette. Úgy
                            látom, hogy mindig elölről kell kezdenem ezt a kétségbeesett küzdelmet.
                            Vajon meddig bírom?</p>
				</div>
				<div type="chapter">
					<head>
                           2
                        </head>
					<p>István gróf elutazott Bécsbe, hogy Metternich előtt megjelenjék.</p>
					<p>Olyan egyszerűnek látta az egészet. Lehetetlen, hogy meg ne tudja egymást
                            érteni két világos eszű, jóakaratú és önzetlen ember: Metternich herceg
                            és Széchenyi gróf. Végre is mind a ketten felette állanak minden
                            kicsinyességnek. Egyiküket sem tartja vasmarkában a nyomor és a butaság
                            szörnyű hatalmassága. Ha van a világon két lelkileg független ember,
                            akkor ők azok. Az angolok azt mondják, hogy ha két gentleman leül
                            egymással tárgyalni, nincs az a nehéz és kínos ügy, amelyet el ne
                            tudnának intézni két klubkarosszékben. Eddig az volt a baj, hogy a
                            magyar alkotmányról sohasem beszélt király és nemzet, kormány és
                            ellenzék, osztrák és magyar, független mágnás és bürokrata államférfiú
                            nyíltan, higgadtan és kölcsönös jóakarattal. Nincs semmi szükség
                            erőszakosságra, késhegyig menő harcokra, ellenzékiségre, pártokra,
                            passzív ellenállásra, bunkós botokra, összeesküvésekre, forradalmakra.
                            Csak két okos és tiszta lelkű emberre van szükség, akik leülnek
                            egymással szemben...</p>
					<p>Tele volt a lelke bizakodással és lelkendezéssel. Metternichnek semmi oka
                            sincs, hogy gyűlölje a magyarokat. És ha ő minden tartózkodás nélkül
                            elmondhatja neki véleményét a király és a nemzet között való
                            bizalmatlanság okairól s a magyar alkotmány hiányairól... Mert miről is
                            van szó?</p>
					<p>Nos, ami ezt a viszonyt illeti, ilyen aztán nincs még - talán csak
                            Oroszországban. Én például nagy kegynek vehetem, ha őfelsége fel nem
                            akasztat. El kell ismernem, hogy Isten után neki köszönhetem az
                            életemet. Igaz, hogy az isteni és emberi törvényekhez alkalmazom
                            életemet; de mit használ az, ha minden leheletem csak kegyelemből van?
                            Nem a mindenható Isten, hanem a mindenható császár kegyelméből. Ily
                            viszonyok mellett senkinek sincs kedve, hogy kiélje a maga ösztöneit, s
                            oly pályát válasszon, amely megfelel az egyéniségének. Csupa extravagáns
                            ember, csupa pályatévesztett egzisztencia teng-leng Magyarországban. Az
                            utóbbi esztendők erős csapást mértek a magyar alkotmányra, amelynek már
                            régen elveszett a szüzessége. Sok civódás lesz még. Kicsinyes támadás,
                            kicsinyes védelem. A kormány azt akarja, hogy a magyar nemes éppúgy
                            viseljen minden közterhet, akár a paraszt. A magyar nemes azonban nem
                            akar fizetni, de mivel szégyelli, hogy nagy birtokai mellett semmit se
                            adjon, tehát álarcot vesz fel, s lármát csap, gorombáskodik, hogy
                            önzését a hazafisággal, az alkotmány és szabadság szeretetével
                            takargassa. És a legszomorúbb ebben a tragikomédiában, hogy mind a két
                            fél csökönyösen hisz a maga igazságában. Lipót császár például abban a
                            szent hitben lehelte ki lelkét, hogy az alkotmányt sértetlenül hagyta
                            utódjára; a kősziklának fogalma sincs arról, hogy súlyával hány millió
                            élőlényt pusztít el. De annál inkább érezzük ezt mi, akikre ránehezedik.
                            Nos, ha én belátom a magyar alkotmány nevetséges anomáliáit, a hatalom
                            is beláthatja a maga bűneit, amelyekkel a magyarságot visszalökte
                            kétszáz esztendőre. Ennyi az egész.</p>
					<p>István gróf egyszerűnek és világosnak látta a problémát. A király és
                            nemzet érdeke egy: szép, nagy, gazdag, boldog Magyarország... A többi
                            mind ebből folyik. Metternich és Széchenyi érdeke is egy: szolgálatot
                            tenni és használni a dinasztiának és a birodalom minden népének, tehát a
                            magyaroknak is. És ehhez csak két okos ember, két klubkarosszék és egy
                            vagy két félórácska kell. És rendbe jön minden.</p>
					<p>Este már Bécsben volt, és másnap reggel tíz órakor már ott állott a
                            kancellár előtt a jól ismert vörös selyemtapétás szobában. A
                            brokátfüggönyök közt a nap ferde sugarai aranyos zuhatagban törtek be a
                            rózsaillatos, műkincsekkel teli, puha fészekbe. Nem tehetett róla, most
                            megint eszébe jutott Bagration hercegasszony fogadószobája.</p>
					<p>A herceg feltűnő nyájasan fogadta, leültette egy piros selyem taburettre,
                            és hogyléte felől kezdett kérdezősködni. Mentegetőzött, hogy kissé
                            megváratta. Panaszkodott, hogy rengeteg dolga van, öregszik, fáradtságot
                            érez. Nem alszik csak két-három órát éjszakánként, felkelni lusta, és
                            irigyli Széchenyi István gróf fiatalságát, temperamentumát és a nők
                            között való mesés szerencséjét.</p>
					<p>István gróf megadással tűrte a bókot, dicsekvést, gyengédséget és iróniát
                            egyaránt, és az örök mosolyt tanulmányozta, amely a kancellár ajka körül
                            vibrált. Mégis szeretetreméltó Mephistopheles ez. A társasági mosoly
                            azonban egyszerre csak hivatalos mosollyá fanyarodott:</p>
					<p>- Nem úgy akarok önnel beszélni, mint a kancellár a huszár kapitánnyal
                            (hajh, hajh, ha én még huszár kapitány lehetnék, szívesen átengedném
                            önnek a kancellári széket!... - tette hozzá a világ legkacérabb
                            mosolygásával), csak eszmecseréről, baráti eszmecseréről van szó, kedves
                            gróf... mert egyikünk sincs megelégedve a viszonyokkal. Velem nyíltan
                            lehet beszélni, én nem vagyok olyan retrográd múmia, mint amilyennek az
                            a Grillparzer fest le - ismeri Grillparzert? -, tehetséges költő, de
                            jobban tenné, ha nem politizálna. Goethe is tehetséges költő volt,
                            megírta a Faust-ot, de nem politizált. Mi azonban
                            nem vagyunk költők, nekünk szabad.</p>
					<p>A kancellár mosolya megint nyílt és őszinte volt, István gróf tehát nem
                            kérette magát:</p>
					<p>- Bizonyos dolgokra szeretném felhívni figyelmét hercegségednek,
                            amelyeket arról a magas helyről, amelyet elfoglal, nem láthat oly
                            tisztán, mint én, aki szinte a kezemmel tudom azokat megtapintani.</p>
					<p>A mosolygó ember itt közbevágott:</p>
					<p>- Engedje meg, grófom, hogy máris ellentmondjak. Akinek jó szeme van, az
                            annál többet lát, minél szélesebb a látóköre. A magasabb állásnak éppen
                            az az előnye, hogy fölébe kerülhet a tömeg előítéleteinek. Amivel
                            természetesen nem akarom eleve kétségbe vonni az ön éleslátását.</p>
					<p>István gróf észrevette, hogy a herceg meg akarja félemlíteni. Ő is
                            határozottabb hangot vett fel:</p>
					<p>- Főméltóságoddal ebben mindenki egy véleményen van. Rengeteg teendő
                            volna, hogy a múltak mulasztásait pótoljuk. De senkitől sem
                            követelhetjük, hogy a háza bensejének nagyobb kényelméről s a bútorok
                            elrendezéséről gondoskodjék akkor, amikor attól kell félnie, hogy a feje
                            fölött maga a ház minden pillanatban összedőlhet.</p>
					<p>A herceg udvariasan magáévá tette ezt a hasonlatot, csak hozzátette:</p>
					<p>- De egy nyolcszáz esztendős sziklavár nem egykönnyen dől a fejünkre,
                            grófom. Az ember ne engedje át magát a félelemnek, mielőtt alaposan meg
                            nem győződött annak jogosultságáról. Elhiheti nekem, hogy a diktatúra
                            egyszerűen falra festett ördög. A magyar alkotmány épségben tartása az
                            államhatalomnak szent kötelessége, sőt határozott parancsa az igazságnak
                            és okos számításnak is. Nekem egész politikai pályámat meg kellene
                            tagadnom, ha az ellenkező felfogást még csak meghallgatásra is
                            érdemesíteném. Nem, kedves gróf, a magyarok ne féltsék tőlem nyolcszáz
                            esztendős alkotmányukat. Én nagyon jól tudom, hogy a király és nemzet
                            boldogságának ez a fundamentuma. Vegye tudomásul és adja hírül
                            honfitársainak, hogy az én hitvallásom ez: a magyar alkotmányt igazságos
                            és okos uralkodó sohasem támadhatja meg. És mégis - tette hozzá
                            titokzatos mosollyal -, igen, én is aláírom, hogy a nyolcszáz esztendős
                            épületet bizony veszély fenyegeti.</p>
					<p>István gróf egészen megzavarodott. Ez a szép, ravasz és hiú udvaronc úgy
                            beszél a magyar alkotmányról, mint egy magyar táblabíró. Ez gyanús! Itt
                            valami baj van! De a herceg hirtelen folytatta:</p>
					<p>- A veszedelem azonban nem Bécs felől, hanem egészen más oldalról jön.
                            Nem az uralkodó és kormány önkénye, hanem a forradalmi újítások
                            rákfenéje, a radikalizmus döngeti az ősi magyar alkotmány kapuit. Ez a
                            baj, kedves gróf. Az alkotmányt azok fenyegetik, akik a tapasztalat és a
                            tradíciók helyébe ki nem próbált vagy idegenből importált vakmerő
                            elméleteket állítanak.</p>
					<p>István gróf kezdte a kancellárt megérteni. Metternich a magyar alkotmány
                            védelmezője! Metternich szíve vérzik a magyar alkotmányért, Metternich a
                            magyar táblabírák pártján! Metternich a reformoktól fél! Áh, most már
                            érti. Tehát Metternich is észrevette azt, hogy a Corpus Juris pompás
                            fedezék, amely mögül a magyar nyelv, a magyar gazdasági élet
                            fellendülése s a magyar állami függetlenség ellen büntetlenül lehet
                            lövöldözni. Haragjában hirtelen kicsúszott a száján:</p>
					<p>- A mi magyar alkotmányunk oly drága ékszer, hogy azt idegen kezektől
                            illetetlen, magunknak kell, mint egy szentséget, megőriznünk.</p>
					<p>A herceg helyeslőleg bólintott:</p>
					<p>- Így már megértjük egymást.</p>
					<p>István gróf tudta, hogy sohasem voltak távolabb az egymás megértésétől,
                            mint most, de udvarias maradt:</p>
					<p>- Nem volna nehéz a rendeket őfelsége jogainak minden sérelme nélkül
                            megnyugtatni.</p>
					<p>Metternich herceg kissé gyanús mosollyal folytatta az enyelgést:</p>
					<p>- Jótállhatok érte, hogy ez a szép óhajtás hamarosan teljesülni fog.</p>
					<p>István gróf azt hitte, hogy most sarokba szorítja:</p>
					<p>- Jó hatást tenne, ha a legközelebbi rezolúcióban őfelsége nyílt
                            kifejezést adna alkotmányos érzületének.</p>
					<p>Az ágyúgolyó azonban puha falba süppedt. A kancellár felállt, és szinte
                            áhítatos mosollyal kijelentette:</p>
					<p>- Nem, ezt én nem tartom elegendőnek. Őfelsége továbbmegy, és azt, ami
                            tévedés, tévedésnek fogja elismerni.</p>
					<p>István gróf egy pillanatra elérzékenyedett. Ő is felugrott, és
                            meghatottan nézett a kancellár szemébe:</p>
					<p>- Meglátja, hercegséged, hogy nem vagyunk méltatlan alattvalói
                            őfelségének, és bizalmát teljesen megérdemeljük.</p>
					<p>- Tudtam - suttogta a kancellár István gróf arcába -, hogy mi megértjük
                            egymást. Szeretném, ha ezt az egyetértést soha semmi sem zavarná meg. De
                            hát... hajh, hajh... itt is - mutatott a Burg és belügyminisztérium felé
                            - és ott is... - mutatott keletre, a Lajtán túl fekvő Magyarország felé
                            - sok a kicsinyes, izgága, értetlen fajankó, aki a zavarosban szeret
                            halászgatni... - A kancellár nyújtózkodott és hosszan ásított, mintha
                            ezzel az intimitás legbensőbb fokát akarná jelezni. - Higgye el, kedves
                            gróf, torkig vagyok már az államügyekkel. Nem, ne rázza a fejét,
                            meguntam, nem kell. Az emberek kiábrándítottak. - Fájdalmas mosoly. -
                            Egyetlenegyre vágyom: a pihenésre, a magánélet örömeire, johannisbergi
                            szőlőkertemre, rennwegi virágaim, képeim, metszeteim és régi könyveim
                            közé - úgy hallom, önnek is szép könyvtára van. Hát Széchényi Ferenc
                            gróf fiának ne lenne? - kedves gróf, édes atyjaura nekem atyai barátom,
                            a Monarchia egyik legkiválóbb fia, ő is megundorodott a politikától,
                            csodálom, hogy önt ez a hálátlan démon - aljas, kacér és hűtlen némber,
                            szeretőnek drága, feleségnek rossz -, hogy önt ez a pokoli fantom... de
                            hiszen ön katona, szép karrier előtt áll, a király embere... - A mosoly
                            itt kissé titokzatos és fenyegető lett. - Tudja, én egész életemben
                            katona szerettem volna lenni, s ha már a diplomáciai pályára
                            sodródtam... mint katona könnyebben viselném, mert katona és diplomata
                            együtt, az a legszebb élet a magunkfajta ember számára, ezt ajánlom
                            önnek is, kedves cousin, ha már semmiképpen sem lehet önt meggyőzni a
                            magánélet felülmúlhatatlan szépségeiről...</p>
					<p>István gróf szinte szédelegve tántorgott ki a kancellár ajtaján.</p>
					<p>A zűrzavaros benyomásból, amelyet a fogadás formaságai és a beszélgetés
                            anyaga tettek a lelkére, mindössze két biztos megállapítást hozott el
                            magával a kancellár szobájából. Az egyik, hogy ezt az embert immár az
                            életben soha senki sem tudja rábírni nézeteinek helyesbítésére. Az
                            ötvenkét éves világfi konokul mosolyog, és konokul megy a maga útján. A
                            másik benyomás pedig nem a kancellárra, hanem saját magára vonatkozott.
                            Én pedig - állította magát Metternichhel szembe - az az ember vagyok,
                            aki szavakkal soha az életben nem tud semmit elintézni. Íme, most is
                            eljöttem anélkül, hogy egyetlen pozitív javaslatot tudtam volna tenni,
                            hogy valamiben makacsul meg tudtam volna merevedni, hogy valamit ki
                            tudtam volna vívni akár az erélyesség, akár a furfang fegyverével.</p>
					<p>István gróf maga sem tudta, hogy jutott ki a Ballhaus oszlopos kapuján.
                            Csak akkor tért magához, amikor a kocsija előtt Esterházy József gróffal
                            találkozott.</p>
					<p>- Hol voltál, Stefferl? - kérdezte gúnyosan a gróf.</p>
					<p>- A kancellárnál - vetette oda István gróf, akit most ez a nyegle
                            “Stefferl” megszólítás különösképpen kihozott a sodrából. Eszébe jutott,
                            hogy a kancellár is Stefferl néven szokta emlegetni, s most ez
                            valósággal dühbe hozta őt. Metternich és Széchenyi Stefferl - igen, így
                            ültek ők egymással szemben a bíborkárpitos, rózsaillatos teremben, és
                            Stefferl a rövidebbet húzta. Esterházy gróf a kancellár veje, de azért
                            neki nincs joga őt lestefferlezni. Legszívesebben odaordította volna
                            ezt a gróf fülébe, de idejekorán észrevette, hogy ezzel nevetségessé
                            tenné magát.</p>
					<p>- És felvilágosítottad őt a világ összes dolgairól?</p>
					<p>István észrevette, hogy a gróf mint vő kezdi magát a herceggel nagyképűen
                            azonosítani, tehát folytatta a tréfát:</p>
					<p>- A herceg eljátszotta nekem legjobb bohózatát, s megkért, hogy adjak
                            neki címet. Meg is találtam a legtalálóbbat. A darab címe: “Ő beszél
                            egyedül”.</p>
					<p>Pepi gróf felszisszent.</p>
					<p>- Elég vaskos tréfa - hebegett zavartan. - Mi akar ez lenni?</p>
					<p>István grófnak is arcába szökkent a vér:</p>
					<p>- Az olyan ostoba fő, mint te, nem is értheti. Nincs több mondanivalóm.
                            Tudomásul vetted?</p>
					<p>- Ezért felelni fogsz - fújt magából kikelve Pepi gróf, és felfutott a
                            palota lépcsőjén.</p>
					<p> - No, holnap verekszünk - nevetett keserűen István gróf -, legalább
                            valami pozitív eredménye is lesz a kihallgatásnak.</p>
					<p>Aztán beült a kocsijába, és hazahajtatott. Nem ebédelt, elfeledkezett az
                            időről, föl és alá járkált a könyvtárszobában, és tépelődött. Csúf
                            kudarcot vallott. Naiv volt és pórul járt. Úgy látszik, mégsem elég az,
                            hogy két okos és becsületes ember egyformán szeresse a hazát és az
                            uralkodót. Ha ez elég volna, sokkal kevesebb vér ömlött volna szét a
                            diktátorok vagy a néptribunok, a fejedelmi önkényuralom vagy a
                            forradalmak által felállított vérpadokon. Szeretni és jól szeretni két
                            különböző dolog. A legnagyobb zsarnokok abban a szent hitben mészárolják
                            alattvalóikat, hogy azok égi és földi boldogságát szolgálják ezzel, és a
                            francia forradalmárok is a haza üdvéért és a francia nép boldogságáért
                            irtották ki a főnemesség felét. A politikában minden becsületes embernek
                            ugyanaz a célja, de ott nem a “ki” és a “mi” fontos, hanem a “mikor” és
                            a “hogyan”. Metternich, a magánember, talán meg is tudná érteni a magyar
                            álláspontot, mert felvilágosult, sőt felszabadult lélek, sok van benne a
                            jozefinizmus hagyományaiból, a francia aufkläristák és Voltaire
                            szelleméből. De ő sem szabad ember. Rabszolgája a maga rendszerének. A
                            rendszerek erősebbek, mint az emberek, akik azokat felállították. A
                            rendszerből babona, a babonából vallás lesz, és azt is kötelezi, aki a
                            vallást alapította. A múlt, a környezet, a következetességhez való
                            ragaszkodás, a félelem olyan elvekhez köti le néha az embert, amelyekben
                            már maga sem hisz többé. Metternich lehet a világ legnagyobb lángelméje,
                            de mégsem tud a saját maga által ásott veremből kievickélni. Más dolog
                            volna, ha Angliában élne. Anglia alkotmányos ország, szabad ország,
                            Ausztria ellenben monarchikus tákolmány, amelyet a szolgaság és az
                            erőszak tart össze. Rettenetes csapás ez a magyarságra. Ilyen országban
                            majdnem lehetetlen élni. Alkotmányos országban az ember saját házában,
                            saját költségén ebédel, nálunk az ember a király asztalánál eszik mint
                            vendég, s ha nem lakik jól, vagy rosszul szolgálják ki, ha
                            fogcsikorgatva is, de el kell tűrnie.</p>
					<p>Rettenetes nehéz itt igazságot tenni. Hiába, nem elég, hogy két okos
                            ember karosszékben... Úgy látszik, a politikában mégiscsak az akarat és
                            a hatalom dönt.</p>
					<p> Másnap Lichnovszky Eduard és Windischgraetz hercegek provokálták
                            Esterházy József gróf megbízásából. A segédek mindenáron békés úton
                            akarták elintézni az elmérgesedett tréfálkozást. István grófnak azonban
                            eszébe jutott, hogy Esterházy Pepi a kancellár veje, s dühe első
                            rohamában bizonyára elmondta neki az ő ironikus tréfáját a herceg “Ő
                            egyedül beszél” című színdarabjáról. Hát akkor nem szabad sajnálkozással
                            vagy bocsánatkéréssel magát megaláznia. Ha kitör a háború, ám harcoljuk
                            végig.</p>
					<p>A felek megverekedtek. Esterházy gróf mély sebet kapott az arcán. István
                            gróf a párbaj alatt Crescence nevét mondogatta magában, mint valami
                            imát. A felek kibékültek.</p>
					<p> Ezalatt pedig Metternich herceg megtette jelentését a császárnak
                            Széchenyi István gróf huszár kapitány, magyar főrend kihallgatásáról.
                            “Széchenyi gróf egyéniségével és ötleteivel érdeklődést kelt az
                            emberben, de azt is elárulja, hogy a dolgok mélyébe nem hatol bele. Azok
                            közé az emberek közé tartozik, akik csak félig megvilágítva is puszta
                            fantaszták, ha nem tényleges bolondok. Széchenyi gróf fejében van
                            egy-két gondolat, van benne jóravaló felbuzdulás is, de magasságra és
                            mélységre való minden képesség nélkül. Az effajta emberek szívesen
                            szavalnak a hordó tetejéről, együtt ordítoznak a csőcselékkel, s ha
                            kikaptak, annál bátrabbnak tartják magukat. Sajnos, nem lehet rajtuk
                            segíteni, mert maguk sem tudják, hogy mit cselekszenek. Isten előtt
                            tiszták, de az emberek szemében elkárhoznak. Nem fogom a grófot szem
                            elől téveszteni, már csak azért sem, mert ő az a hőmérő, amelyről a
                            környezet hőfokát le lehet olvasni.”</p>
					<p> István gróf még néhány napig Bécsben maradt. Barátaival megbeszélte a
                            tavaszi lóversenyek programját, esténként együtt volt barátnőjével,
                            Briegnolli Emmával, az opera táncosnőjével, részt vett a Jockey Club
                            alapítási munkálataiban, s Mr. Baldoghot Angliába küldte, hogy néhány
                            telivért vásároljon. Vagy húsz könyvet is vett, leginkább
                            nemzetgazdasági munkákat, mert úgy érezte, hogy nincs mit vesződnie
                            alkotmányjogi kérdésekkel, ezzel Magyarországon semmire sem megy, ezen a
                            téren a Metternich-féle emberekkel úgysem boldogul, de néhány üdvös
                            gazdasági és pénzügyi reformot talán mégis el tud fogadtatni úgy a bécsi
                            kormánnyal, mint a pozsonyi országgyűléssel. Aztán járt egy
                            építőművésznél, és a cenki kastély átalakításáról beszélgetett vele.
                            Végigjárta a régiségboltokat és műkereskedőket, mert a cenki kastélyt az
                            angol főúri házak mintájára akarja berendezni. Magához rendelte
                            jószágigazgatóját, Liebenberg urat, és megkérdezte tőle, mit szólna egy
                            nagyobb kölcsön felvételéhez. Pénzre van szüksége. Mire? Ki akar utazni
                            Amerikába.</p>
					<p>Nyolc nap múlva észrevette, hogy a legellentétesebb intézkedéseket tette,
                            a legellentétesebb terveket szőtte és dolgozta ki, s mindent
                            abbahagyott, minden úgy maradt, ahogy volt, s most megzavarodva azt sem
                            tudja, hogy mihez kezdjen.</p>
					<p>Végül megállapította, hogy a dolgok nem oly egyszerűek, mint ahogy az
                            ember gondolná. Az ember nem tesz soha semmit, az emberrel mindig csak
                            történik valami. December harmadikán ő volt a legünnepeltebb, a
                            legnagyobb és legboldogabb ember Magyarországban, s most ki akar
                            vándorolni Amerikába. Az ember élete nem oly egyenes pálya, mint egy
                            vashíd, amely az egyik partról átnyúl a másikra. Nem a legrövidebb út
                            két pont között, hanem önmagába visszatérő körök egymásutánja, spirális
                            vonal a végtelenség felé. Lemondás és kétségbeesés, dicsőség és
                            diadal... ez a csavarvonal reggeltől estéig, tavasztól télig,
                            születéstől a halálig minduntalan kibomlik, visszakanyarodik, forog a
                            maga tekervényes útján, és mindig elölről kezdődik.</p>
				</div>
				<div type="chapter">
					<head>
                            3
                        </head>
					<p>A téli hónapokban kitűnt, hogy Pozsonyban lehet ugyan szép szónoklatokat
                            tartani, törvényeket is lehet hozni, amelyek közül egyet-kettőt talán
                            még meg is tartanak, kártyacsatákat is lehet rendezni, amelyeken
                            uradalmak úsznak el, és évi jövedelmek cserélnek gazdát, roppant
                            ivásokat is lehet rendezni úri tivornyákon, amelyekről az asszonyok
                            száműzve vannak, minden erényt és bűnt el lehet követni Pozsonyban,
                            amelyekkel a magyarok kilencszáz év alatt tönkre akarták magukat tenni -
                            mégsem lehetett a bécsi, párizsi és londoni élethez szokott főurakat
                            néhány hónapnál tovább ott tartani. Néhány estély és bál elegendő volt
                            ahhoz, hogy a férfiak rájöjjenek arra, kitől kell félteni asszonyaikat,
                            hogy az asszonyok bizonyítékokat szerezzenek férjük hűtlenségéről, hogy
                            a szerelmesek meggyűlöljék a kicsiny körben összezsúfolt, százszoros
                            ellenőrzés alatt megmerevedő kisvárosi élet unalmát. Ezért az előkelő
                            családok nagy része elmenekült Bécsbe.</p>
					<p>Zichy Károly gróf és felesége, akik fél évet Budán, fél évet Pozsonyban
                            unatkoztak át, szintén Bécsbe készültek, hogy részt vegyenek a
                            császárváros farsangi mulatságain. Az utazás előtt azonban Crescence
                            grófnő meghűlt és tüdőgyulladást kapott. A Zichy család Pozsonyban
                            maradt.</p>
					<p>A kaszinó elnéptelenedett. Wesselényi Miklós hazautazott Erdélybe,
                            Károlyi György gróf Párizsban, Esterházy Mihály Nizzában, az Esterházy
                            hercegek Londonban töltötték a telet. Mindenkinek feltűnt, hogy
                            Széchenyi gróf nem mozdult ki a Jeszenák házban levő lakásáról. Csend
                            volt a második emeleten, akárcsak szemben a Consilium-házban, ahol
                            lábujjhegyen jártak ki-be az orvosok. Egyik ablakban sem jelent meg
                            senki, hogy a szemben levő házra átpillantson. Mind a két ház tele volt
                            izgalommal és kétségbeeséssel. Az öreg Miklós komornyik minden órában
                            átcsoszogott a Consilium-házba, amelynek földszintjén hátul az udvarban
                            egy veterán kürasszír őrmester lakott, az öreg Skrobanek Vencel, Miklós
                            fegyvertársa egyazon svadronból, szakaszból, a régi jó időkből.
                            Skrobanek úr most házmester volt, és boldogan éldegélt a
                            Consilium-házban, megivott esténként két meszely bort, amelyet a nála
                            lakó kosztos diákok mint napos ügyeletesek felváltva hoztak neki a
                            váralján levő kocsmák egyikéből. Mielőtt megkapta a házmesterséget, a
                            Torna utcában, Ballics tanácsos házában lakott, s albérlőket tartott. Az
                            egyik albérlőjével különösen meleg barátságba jutott, mert az is
                            kiszolgált katona, daliás, rozsdavörös hajú, derék úrfi volt, csak
                            nagyon szegény és roppant mulatós. Kisfaludy Károlynak hívták, és
                            szerelmes volt Skrobanek úr legkisebb leányába, Fruzsinába. A vén
                            kürasszér már arról ábrándozott, hogy a főhadnagy úr, amilyen költői
                            hajlamú, ábrándos, önfejű és szenvedélyes fickó, feleségül veszi a szép
                            kis Fruzsinát, de Kisfaludy úr egyszer csak eltűnt Pozsonyból, és az
                            idillnek vége szakadt. Fruzsina egy évig várta, aztán elszegődött Zichy
                            Károly gróf házába, az új feleség mellé komornának.</p>
					<p>István gróf egész nap leste a híreket. Közben bújta a könyveket,
                            leveleket, naplót, verseket írt, latinul és magyarul tanult, jogászok,
                            követek, tudósok, írók jártak hozzá, s a gróf vad szenvedéllyel
                            gyakorolta magát a magyar nyelvben. Hangosan olvasott az újonnan
                            beszerzett magyar könyvekből. Kívülről megtanulta Vörösmarty Mihály Zalán futása című eposzának néhány száz sorát,
                            Berzsenyi Dánielnek fél tucat versét, Kisfaludy Károly Mohácsról írt
                            elégiáját és epigrammáit. Legjobban tetszett neki Berzsenyi verse, amely
                            ezekkel a szavakkal kezdődik: “Romlásnak indult hajdan erős magyar!” Ezt
                            a verset le is fordította németre. Megrendítették Vörösmarty szavai:
                            “Oh, hon, meghallgatsz-e engem s nagyratörő, tehetősb fiaid hallgatnak-e
                            szómra?” Ezt mintha csak ő írta volna. És elábrándozott ezeken a
                            sorokon: “A fiatalságnak szép napjai, a gyönyörű kor hirtelen illan,
                            mint felhők sebes szárnya tavasszal...” Közben az öreg Miklós pontosan
                            jelentgette, hogy mit mutat a hőmérő Crescence hóna alatt. Nyolc nap
                            múlva kapta az első jó hírt.</p>
					<p>- Az orvosok azt mondják, hogy a grófnő őkegyelmessége állapota jobbra
                            fordult.</p>
					<p>- Nem hazudsz, Miklós?</p>
					<p>- Esküszöm.</p>
					<p>- Leütlek, gazember, ha hazudsz.</p>
					<p>- Méltóságos gróf, én még szeretek élni.</p>
					<p>István gróf megölelte az öreg szolgát, aki még szeretne élni. Mély
                            szégyenérzet fogta el, hogy szüntelen a halálra gondol. Elővette
                            naplóját, és elolvasta a legutóbbi napok bejegyzését:</p>
					<p>“...Érzem a szerencsétlen szerelem egész fájdalmát. Vagy megőrülök, vagy
                            kivándorlok Amerikába. - Olyan szerencsétlen vagyok, amilyen csak ember
                            lehet. - Állandóan agóniában élek. Nem illek be kortársaim közé. Ha majd
                            meghalok, akkor tudják csak meg, hogy kicsoda voltam. - Halálfélelmet
                            érzek. Lehet-e így élni? - Hogyan regeneráljak egy elzüllött országot,
                            ha magamat is képtelen vagyok regenerálni?... Amióta élek, egyetlen
                            napom sem volt, hogy valamely szerencsétlen szenvedély meg ne mérgezte
                            volna életemet. Nem játszottam soha komédiát, hiszen mindent tízszeresen
                            végigéreztem. Senki sem ért meg. Még Crescence sem. Akár hallgatag
                            voltam, akár jót tettem, akár igaz voltam, akár gyalázat, akár dicsőség
                            intett felém, minden hiába, ő nem hisz nekem. Sokan bolondnak, sokan
                            ostobának, sokan gonosznak tartanak, de ez nekem mindegy, csak ő
                            gyógyuljon meg... Ha az ő bezárt ablakára nézek, amely többé talán
                            sohasem nyílik ki, akkor a halál kínját érzem... Ma Crescence láza
                            emelkedett. Megölöm magam, ha... Istenem, bocsásd meg, hogy ily
                            szörnyűséget még el is tudok gondolni. Istenem, légy vele! Mentsd meg
                            őt! Isten, ne engedd!... Isten... Isten... ha vagy, ha igazán jó és
                            mindenható vagy, akkor Crescence holnaptól jobban lesz, és túl minden
                            veszélyen... Istenem, te nem tartottad meg az ígéretedet!... Istenem,
                            adj erőt, hogy meg tudjam magamat ölni. Egész napi izgalmaim után
                            álmatlan éjszakák jönnek. Ilyenkor mindig eszembe jut, hogy vagy
                            beleőrülök a szenvedésekbe, vagy megfutok előlük. A megfutamodásnak
                            pedig csak egyetlen útja van: a halál... Az éjszakát megint
                            átvirrasztottam. Eszembe jutott Karolina, és félni kezdtem tőle. Remegve
                            gondoltam arra, hogy vajon Karolina megbocsátott-e már a túlvilágon? És
                            megbocsátja-e nekem Crescence-t, a szerelmet, azt a pár órányi
                            boldogságot, amelyet a Crescence-szal való beszélgetés, Crescence látása
                            és Crescence néhány meleg pillantása okozott? Néha úgy érzem, hogy ott,
                            a túlvilágon, ahol az ember megszabadul minden földi szenvedélytől,
                            Karolina nyilván megért, és megbocsátja, hogy megint boldog akarok
                            lenni. Karolina talán megbocsátja Crescence-t. De vajon Crescence
                            megbocsátja-e Karolinát? Crescence sohasem tudja megbocsátani Karolinát.
                            Nem is bocsáthatja meg, mert ez a bűn nem évül el soha. Ez tovább él,
                            mint ő.”</p>
					<p>István gróf kezéből kiesett a napló. Miféle holdkóros, férfiatlan
                            jajveszékelés ez? Ki írta ezeket az émelygős sorokat? Megdöbbent. Ha ezt
                            valaki olvasná... Szerencsére az emberek semmit sem tudnak erről a...
                            erről az... időleges meghibbantságáról... igen... ez irtózatos, ez nem
                            lehet más, mint valami súlyos idegbetegség... - gondolta magában, és
                            most már csak azért olvasta tovább a naplót, hogy magát
                            tanulmányozza.</p>
					<p>“...Crescence jobban van. Itt van az édesanyja, ma délben a templomban
                            találkoztam vele. Bizonyos, hogy még nem volt két ember a világon, aki
                            olyan erővel ostromolta volna az Eget, mint mi ketten. Mi ketten... -
                            milyen jó ezt kimondani! Az anyja és én... Templomból kijövet
                            üdvözöltem, a hercegnő kedves volt hozzám; látom, hogy semmi harag sincs
                            a szívében ellenem. Róla beszélgettünk. Szép öregasszony. Crescence is
                            ilyen lesz. Nem bánom, ha száz évig is kell reá várnom, csak gyógyuljon
                            meg, és tűrje, hogy szeressem. A hercegnő azt mondta, hogy megsegít az
                            Isten. Az első ember, aki megért engem. Ez mindenért kárpótol. Élni
                            akarok! A vad szenvedély, amely azelőtt a szívemben tombolt, már
                            kiégett, és úgy szeretem őt, mint a Madonnát. Úgy szeretek élni.”</p>
					<p>Becsapta a könyvet, s ránézett az öreg komornyikra. Az is szeret élni.
                            Megveregette a vén katona vállát. Legszívesebben a nyakába borult volna,
                            hogy összecsókolja a lila színű, ráncos parasztarcot. Most tisztán
                            érezte az élő emberek nagy, erős szolidaritását: az élet édességében
                            való bizodalmat.</p>
					<p>Ez újra visszaadta erős, férfias fellépését, és megfogadta, hogy
                            ellágyulását és halálos pesszimizmusát egész életén át el fogja
                            titkolni az emberek előtt.</p>
					<p> Február 8-án volt a király születésnapja. Az országgyűlés küldöttségileg
                            fejezte ki szerencsekívánatait, és a küldöttségbe István grófot is
                            beválasztották.</p>
					<p>István gróf gyakran látta már életében Ferenc császár hosszú, keskeny,
                            ólomfehér arcát, rengeteg, csúcsos homlokát, rövid állát, lefittyent,
                            húsos ajkait és csillogó, kis szemét, s megvolt felőle a véleménye,
                            amelyet veszedelmes lett volna Sedlnitzky gróf titkosrendőrsége előtt
                            hangoztatni.</p>
					<p>Ferenc császár ötvennyolc esztendős volt, és éppen akkor kezdte el a
                            császári mesterség gyakorlását, amikor István gróf született. Kevés
                            ember ment keresztül annyi ijedségen, mint ő. Akkor dühöngött
                            legrettenetesebben a francia forradalom, amikor elfoglalta trónját -
                            szép kis mézeshetek... Aztán jött Ausztria süllyedése: Marengo,
                            Austerlitz, a pozsonyi béke; a birodalmat körülnyirbálták, úgyhogy alig
                            maradt belőle más, mint Bécs, Prága és Pest. Más ember az ő helyén a
                            balsorsnak ilyen kegyetlen üldözése közben bizonyára elragadtatta volna
                            magát valami hősies vagy valami aljas cselekedetre; neki legnagyobb
                            érdeme, hogy ezalatt nem tett semmit, csak házasodott, és utódairól
                            gondoskodott. Meg kell adni, pompás sikerrel. Ezalatt három feleséget, a
                            gyengéd Erzsébetet, a szép és élvhajhászó Mária Teréziát, valamint a jó
                            és beteges Mária Ludovikát tette le a kapucinusok sírboltjába -
                            valóságos hárem a kriptában -, de a középső nem kevesebb, mint
                            tizenhárom gyermeket hagyott maga után. Most a negyedik feleség,
                            Karolina Augusta aranyozza meg hajlott korának napjait. Napóleon bukása
                            után Ausztria majdnem mindent visszakapott, amit a franciák elvettek
                            tőle, Ausztria újból elsőrangú világhatalom lett - csoda-e, hogy népe
                            Ferenc császárt már életében legendák hősévé tette és felmagasztalta?
                            Meg kell adni, a császárt szerette mindenki, akinek szerencséje volt,
                            hogy közelebbi ismeretségbe ne kerüljön vele. Ha kíséret nélkül, rozoga
                            kocsiján vagy gyalogosan, mint egy aktatáskás főhivatalnok megjelent a
                            Burgbastei lépcsőin, a Hofgarten sétányain, a Prater lombjai alatt,
                            Schönbrunnban vagy Bécs valamely külvárosában, köréje tolongott a nép,
                            és bálványozta. Ha azonban valakinek valami dolga akadt vele, az menten
                            kiábrándult és elszomorodott. Nem szerették őt sem a testvérei, sem a
                            gyermekei, sem a miniszterei, nem szerették a diplomaták és az
                            uralkodók, és nem szerette Bécsen kívül senki. Pedig nem volt sem buta,
                            sem gonosz ember, még humora is volt, és sokat adott az igazságosságra.
                            Erkölcsös úr volt, a más feleségét soha meg nem kívánta, és általában
                            véve megtartotta a tízparancsolatot. Szerette a virágokat, és szépen
                            hegedült; havonként egyszer vagy kétszer kamarazenét rendezett, s ez
                            volt talán az egyetlen alkalom, amikor Metternich, Schwarzenberg és
                            néhány zeneértő főúr társaságában ő játszotta az első hegedűt; a
                            kormányzati és hadügyekben soha.</p>
					<p>Kettőtől félt rettenetesen: a forradalomtól és a felvilágosultságtól,
                            amelyet az előbbi szülőanyjának tartott. Emiatt gyűlölte a szabadságot
                            is, mert volt annyi esze, hogy a szabadságban meglássa a talajt,
                            amelyből a felvilágosodottság és a forradalom eszméi kicsírázhatnak.
                            Ennélfogva utálta a könyveket, még a történelem olvasását is
                            megtiltotta, mert a világtörténelem nem egyéb, mint rossz példák
                            gyűjteménye. Gyűlölte az alkotmányt, mert kevés, de jó törvény és
                            azoknak szigorú betartása többet ér minden alkotmánynál. Nem is
                            kormányozott, csak ügyiratokat intézett el, és rendőrkémeivel
                            figyeltette a négy égtájat, hogy nem fenyeget-e a forradalom réme.
                            Egyébként közönyös volt mindenkivel és mindennel szemben. Csak Mária
                            Lujza, Napóleon szerencsétlen özvegye, valamint két kedvenc unokája, a
                            kis reichstadti herceg és Ferenc József iránt tudott felmelegedni. Szent
                            meggyőződése volt, hogy a birodalomhoz tartozó országokat Isten az ő
                            kedvéért teremtette és hitbizomány gyanánt adta neki és családjának. Ég,
                            föld, folyó és hegy, város és falu, fű és fa, ember és állat a birodalom
                            határain belül az ő magántulajdona, s fölöttük korlátlan hatalma van, de
                            ezt a hatalmat patriarchális jóindulattal illik gyakorolni. A népeknek
                            pedig ne legyen akaratuk, a népek nyugodjanak bele sorsukba, és
                            örüljenek, hogy őrködik fölöttük egy jó családapa, földesúr, fejedelem,
                            Isten helytartója és helyettese, s békésen dolgozzanak és
                            imádkozzanak.</p>
					<p>István gróf tudta, hogy az egykedvű és hűvös kedélyű császár csak akkor
                            jön ki a sodrából, ha alattvalói alkotmányról, újításokról vagy
                            szabadságról kezdenek fecsegni. Ezen a ponton hajlíthatatlan és makacs.
                            - Osztrák vagyok születésemnél fogva - szokta mondogatni -, de cseh
                            koponyám van. Az én birodalmam szúette, omladozó ház. Ha valaki
                            hozzányúl, s abból csak egy követ akar kihúzni, az egész összeomlik. -
                            István grófnak eszébe jutott Galicin herceg, aki világforradalommal
                            fenyegetődzött Bagration hercegasszony szalonjában - egy pillanatra
                            hajlandó volt mindent megbocsátani a megtört, öreg, nyavalyás
                            Ferencnek.</p>
					<p>A császár a kisebbik trónteremben fogadta a küldöttséget, amelyet - mint
                            Sedlnitzky gróf titkos jelentéseiből már tudta - a nádor véletlenül vagy
                            készakarva jórészt az ellenzék tagjaiból állított össze.</p>
					<p>A hivatalos tisztelgés lezajlása után a császár cercle-t tartott. István
                            gróf mosolyogva nézte a koránál is öregebbnek látszó uralkodót és a
                            koránál is fiatalosabb Metternichet, aki, mint valami színházi
                            főrendező, szemmel láthatólag maga is örült az utolsó felvonás
                            tragikomikus jeleneteinek. Az urak félkaréjban álltak sorba egymás
                            mellé. Az uralkodónak majdnem mindegyikhez volt egy-egy atyai dorgáló
                            szava, gyalázatos lerchenfeldi dialektusban vagy gyalázatos latin
                            konyhanyelven, tegeződve; csak úgy áradt belőle a szeretettel párosult
                            szigor.</p>
					<p>István gróf némi izgalommal várta, hogy a császár lassan feléje
                            közeledik. Csak három-négy főúr volt még hátra, s akkor rá kerül a sor.
                            A császár Schmidegg grófot szólította meg:</p>
					<p>- Nem dolgoztok semmit, csak szépen szavaltok. Elfecsérlitek a drága
                            időt. Pedig bízhatnátok bennem, hiszen a megnyitáskor kijelentettem,
                            hogy jóakarattal vagyok irántatok.</p>
					<p>Schmidegg gróf nem ájult el a feddő szavak hallatára:</p>
					<p>- Felség, a bizalomnak felülről kellene kiindulnia.</p>
					<p>Az uralkodó homloka elborult:</p>
					<p>- Nagyon is jó vagyok irántatok, az a legnagyobb baj. Látom, hogy
                            keményebbnek kellene lennem.</p>
					<p>A gróf a sarkára állott:</p>
					<p>- Felséges úr, az alkotmány egyformán kötelez királyt és jobbágyot.
                            Jogaink forrása az alkotmányban van.</p>
					<p>A küldöttség tagjai összenéztek. Ez aztán az ember! István gróf érezte,
                            hogy szíve hevesebben dobog. Irigyelte Schmidegg gróf bátorságát és
                            dialektikai készségét, de nem helyeselte a hang keménységét és
                            bárdolatlanságát. Így nem sokra megyünk a király és a nemzet között való
                            bizalom helyreállításában - gondolta magában, és elkedvetlenedett.</p>
					<p>Úgy látszik, az uralkodó is zavarba jött, s hirtelen kifakadt:</p>
					<p>- Ha ezen az úton haladtok, magatok ássátok meg az alkotmány sírját.</p>
					<p>A küldöttség megdöbbent. Mi ez? Abszolutizmussal való fenyegetődzés?
                            Mindenki szorongó arccal leste Schmidegg gróf szavait. Ó, ha most a gróf
                            eltalálná a megfelelő hangot!... A gróf azonban indulatba jött, és
                            visszavágott:</p>
					<p>- Felség! Alkotmány és trón csak közösen pusztulhatnak el.</p>
					<p>A küldöttség tagjai megmozdultak, az arcokra ijedtség és harag kifejezése
                            ült ki, István gróf lelke mélyéből felháborodott - a király pedig
                            kardjára csapott.</p>
					<p>- Az alkotmány elveszhet, de én megmaradok! - rikácsolta rekedten, s
                            továbblépve, Illésházy grófot vonta kérdőre: - Én minden lehetőt
                            megtettem érted, s mégis azt hallom rólad, hogy nádor akarsz lenni!</p>
					<p>István gróf egyik ámulatból a másikba esett. Tekintete véletlenül
                            összetalálkozott a király háta mögött álló kancelláréval. A herceg egyik
                            szemöldöke felhúzódott, szeme szikrázott, s a mosolya most kárörvendő,
                            diadalmas és ördögi volt. Illésházy gróf mentegetődzött:</p>
					<p>- Én már öregember vagyok, felség. A kezeim tiszták.</p>
					<p>- Úgy tudom, nem tiszták! - rivallt rá gorombán a király, és Vay
                            Ábrahámhoz lépett: - Nem engedem meg, hogy a kálvinisták a külföldi
                            egyetemeket látogassák. Nem tűröm, hogy katolikus gyerekeknek kálvinista
                            tanítójuk legyen. Adóleszállításról pedig beszélni sem lehet, mert az
                            sem elegendő, amit eddig fizettetek.</p>
					<p>A császár ekkor körülnézett, és látta, hogy még csak István gróf s az
                            alsótábla négy vagy öt tagja van hátra. Bizonytalanul visszanézett
                            Metternichre, majd összeütötte a sarkantyúját, és néhány semmitmondó
                            frázis után visszavonult magánlakosztályába.</p>
					<p>A küldöttség tagjai zavartan néztek egymásra. Kifelé menet Esterházy
                            Mihály elborult arccal súgta István gróf fülébe:</p>
					<p>- Ennek is Metternich az oka.</p>
					<p>István grófot idegesítette ez a Metternich-gyűlölet.</p>
					<p>- Ugyan, Miska, szálljatok már le erről a vesszőparipáról.</p>
					<p>- Én pedig azt csodálom, hogy te olyan csökönyösen bízol a hercegben.</p>
					<p>- Bízom vagy nem bízom, nem ez a fontos. Nekünk arra kellene törekednünk,
                            hogy Metternichet meghódítsuk a magunk számára.</p>
					<p>Aztán erővel összeszorította a fogait, mert nem akart vitába bocsátkozni
                            olyan dologban, amelyről - ha jól meggondolja - mind a kettőjüknek egy a
                            véleménye.</p>
					<p> István gróf, ahogy visszaérkezett Pozsonyba, megállapította, hogy megint
                            elveszett egy illúziója. Metternich lehozta a megígért új királyi
                            leiratot, s azt odadobta a rendeknek, mint kutyáknak a koncot. Hadd
                            marakodjanak. Játék az alkotmánnyal. Az angolok nem játszanak vele.
                            Cromwell, amikor látta, hogy az öreg salabakterek már nem érnek semmit,
                            sutba vágta a régi alkotmányleveleket. Angliában vannak emberi jogok, de
                            nemcsak jogai, hanem kötelességei is vannak ott mindenkinek. Mindenki
                            adózik, nincs jobbágy, mindenki maga dolgozik, számol, kereskedik.
                            Magyarországon nincs társadalom, nincs városi és polgári elem, a haza az
                            előjogokkal bíró nemesek érdekszövetsége, amely minden jogot felad, csak
                            a vármegyét, az ősiséget, a robotot, a nemesi bíráskodást hagyják meg
                            neki. Még a nyelvével is csak néhány költő, szónok, könyvolvasó különc
                            és kuruc rebellis táblabíró gondol. Nincs faji érzés, nincs közvélemény,
                            nincs nemzeti szellem. Ez a legnagyobb baj.</p>
					<p>Eszébe jutott, hogy Angliában lord Holland vendége volt. A kényelmes,
                            egészséges, fényűzéssel berendezett vidéki kastély halljában a kandalló
                            fölött Napóleon arcképe lógott. Anglia legnagyobb ellenségéé. Micsoda
                            szabadság! Lord Holland öccse, az egyik legnagyobb szállítmányozó cég
                            tulajdonosa, aki a hétköznapokat Londonban, az irodája négy fala között
                            tölti, hajókat építtet, amelyek a világot járják, biztosítási üzleteket
                            köt, ad-vesz, házhelyekkel spekulál, saját bankja van, és éjjel tizenkét
                            óráig klubjában a világ legnagyobb lapjait és legjobb könyveit
                            olvasgatja - hétvégén pedig kiutazik bátyja birtokára, s ott a kastély
                            halljában, a kandalló előtt a világpolitikáról beszélget vele. Micsoda
                            erő, micsoda munka, micsoda gazdag, tevékeny élet, micsoda látókör! Ott
                            találkozott Lamb Karolinával, Byron barátnőjével, s a lord családja
                            vendégül látta Stanhope Leicestert, Byron életíróját. Felolvasták a Childe Harold és a Cain
                            néhány részletét, s a lord, valamint öccse, a hajóépítő fuvaros, Lamb
                            kisasszony és az író órákig vitatkoztak az angol nyelv egyes
                            kifejezésein. Micsoda szellemi élet, micsoda irodalom! És amikor
                            felolvasták Byron örökszép nosztalgiáját a haza földje után, amelyről
                            száműzték, a társaság hölgytagjainak, lady Hollandnek és lady
                            Melbourne-nek könnyek csillogtak a szemében. Micsoda hazaszeretet, és
                            milyen fenséges elfogultság minden iránt, ami angol!</p>
					<p>Itt?</p>
					<p>Hát most már látja, hogy itt elölről kell kezdeni mindent. Teremteni kell
                            nyelvet, faji és nemzeti szellemet, hazafiúi erkölcsöket, lakható
                            házakat, virágzó mezőket, produktív munkát, pénzszerző jövedelmet - be
                            kell vetni a nagy magyar parlagot, hogy legyen mit aratni. Az
                            országgyűlés szóáradatában nem lehet életre hívni egyetlen okos reformot
                            sem, mert vagy a kormány, vagy az ellenzék körében talál
                            visszautasításra. Metternichnél nem lehet elérni semmit, mert ő
                            mindentől a rendszert, a királyi hatalmat és - nagy ravaszul - az
                            alkotmányt félti. Tehát egy, a józan és művelt emberek számára való
                            külön kis parlamentet kell csinálni, amelyben a hagyományos magyar
                            vesszőparipákat sarokba hajítva, meg lehet kezdeni a nemzet nevelését. A
                            magyarokat össze kell csődíteni lóversenyeken, kaszinóban, hogy a
                            független elemek megismerjék egymást, és közös célokra szövetkezzenek.
                            Egyesületeket és társulatokat kell alapítani a közművelődés,
                            mezőgazdaság, az ipari élet, a pénzügyek és a közlekedés javítására,
                            igen, ezt a nemzetet ázsiai kisgyermekből fel kell nevelni európai
                            férfiúvá.</p>
					<p>Nem sokat törődött többé az országgyűléssel. Ha elment a felsőtábla
                            egy-egy ülésére, rendszerint az ellenzékkel szavazott, mert ott mégis
                            több józan észt, európaibb ízlést és több lelki függetlenséget talált.
                            Hogy emiatt a titkosrendőrség minden lépését számon tartja, Metternich
                            bizalmatlanul nézi működését, s az uralkodó egészen megvonja tőle
                            kegyeit - ez csak még jobban megerősítette őt abban a meggyőződésben,
                            hogy a helyes úton jár.</p>
					<p> Pozsonyban unatkozni kezdtek a főúri asszonyok, a fiatalság egy része
                            elszéledt, a követek közül sokat hazaszólított a gond vagy a birtok.
                            Több mint egy éve zuhogott a szó, s István gróf alig várta, hogy Pestre
                            költözzék, s valami dologba fogjon. Ha Crescence grófnő nem lett volna
                            Pozsonyban, már ő is rég megszökött volna. De az a második emeleti
                            második ablak, ott szemben a Jeszenák házzal, nem engedte el. Minél
                            ritkábban látta Crescence édes, durcás arcát az ablakban, annál kevésbé
                            tudta elhagyni Pozsonyt. Annál nagyobb izgalommal és elszántabb
                            önfeláldozással várta, hogy az alkalom összehozza vele. Az alkalom most
                            nem jelentkezett oly sűrűn, mint a megnyitás, a koronázás és a hivatalos
                            ünnepélyek alatt. Esterházy Vincéné Zsófia hercegnő is visszament
                            Bécsbe, Zichy Károly gróf pedig egy idő óta nem hívta ebédre.</p>
					<p>Végre egy szép tavaszi napon a vár alatt, a Duna-parti sétányon
                            találkoztak. István gróf elhatározta, hogy úgy tesz, mintha soha semmi
                            nem zavarta volna meg barátságukat. Eszébe jutott a Crescence betegsége
                            alatt írt napló, és megundorodott attól az embertől, aki oldalakat
                            nyafogott tele hisztériás rémlátásaival. Végre is - gondolta magában -
                            nem akarok versenyre kelni a nyári színház huszadrendű hősszerelmesével,
                            s nem utáltatom meg magamat az ifjú Werther keserveivel. Most elegendő
                            erőt is érzett magában, hogy a közönyös világfi szerepét játssza.</p>
					<p>- Jó reggelt, grófnő - köszöntötte a bécsi úrfiak nyegleségével, akik
                            reggel nyolc órakor jó éjszakát, este nyolckor pedig jó reggelt
                            kívántak, anélkül hogy meg tudták volna mondani, miért.</p>
					<p>Crescence grófnő szíve nagyot dobbant.</p>
					<p>- Hogy van, kedves gróf? - csurgott le ajkáról a hymettusi méz (amint
                            Metternich szokta mondani), csak a magánhangzókat ejtve ki a kemény
                            német szavakból.</p>
					<p>A grófnővel volt két mostohaleánya, Zichy Felicia és Juliette, egyik fia,
                            a pajkos és csúf Alfréd, valamint a kis gróf nevelője.</p>
					<p>Felelet helyett István összecsapta kezét:</p>
					<p>- Istenemre mondom, ha Párisz volnék, s az Ída hegyén három ilyen
                            gyönyörű istennő azt kívánná, hogy a legszebbnek adjam az almát, nagy
                            zavarba jönnék.</p>
					<p>Felicia grófnő gúnyosan megjegyezte:</p>
					<p>- Mi ketten nem akarunk Crescence mamival versenyezni.</p>
					<p>- Ohó, ez nem maguktól függ...</p>
					<p>Crescence grófnőt bántotta ez a frivol hang. Hogy komolyabb színt adjon a
                            beszélgetésnek, s elvegye a Párisz almájára való célzás élét,
                            mostohaleányai felé fordulva, anyáskodó hangon magyarázta:</p>
					<p>- A gróf nagy utazást tett Görögországban, s azóta szereti a klasszikus
                            allúziókat. A gróf Ída hegyén Homéroszt tanulmányozta. Frédy, tudod, ki
                            volt Homérosz?</p>
					<p>A kis Frédy a vállát rángatta, a kislányok előreszaladtak. István gróf
                            ekkor hirtelen a grófnőhöz fordult:</p>
					<p>- Ída hegyén láttam egy görög lányt... Homérosz istennői sem lehettek
                            szebbek... Ender, a festőművész, akit magammal vittem, lefestette, s a
                            kép azóta mindig az ágyam fölött lóg. Ehhez az egyetlen szerelmemhez
                            voltam hű egész életemben.</p>
					<p>Crescence grófnő bársonyos tekintete elborult. Csodálkozva nézett végig
                            István grófon, s aztán lesütötte szemét. Vajon miért vette fel egyszerre
                            ezt a frivol hangot? Komédiázik? Vagy így akarja tudtára adni, hogy
                            kiábrándult? Nem is tudta türtőztetni magát:</p>
					<p>- Mondja, kedves gróf, miért akarja maga az embert mindenáron
                            megdöbbenteni a cinizmusával?</p>
					<p>István gróf úgy tett, mintha a kérdésben rejlő fájdalmas őszinteséget nem
                            vette volna észre. Fontoskodva felelt:</p>
					<p>- Grófnő, a politikai pályán működő embernek szüksége van arra, hogy
                            féljenek tőle. Egyébként nekem egyénileg is örömet okoz, ha az emberek
                            gonosznak és romlottnak tartanak.</p>
					<p>- Különös élvezet.</p>
					<p>- De megérthető. Engem sokan gyűlölnek és gyanúsítanak. Hiú, haszonleső
                            fickónak, nyegle komédiásnak és cinikus élvhajhásznak tartanak - ezzel
                            szemben én megvetem és kigúnyolom őket. Tudom, hogy nem tudok nagyobb
                            bosszúságot okozni nekik, mint ha olyannak mutatom magamat, aminőnek ők
                            lefestenek. Sőt! Hadd lássák, hogy a fantáziájuk fel sem ér a romlottság
                            oly magas fokára, mint ahol én állok - mondja, kedves grófnő, van-e
                            alkalmasabb módja kimutatnom az irántuk való megvetésemet?</p>
					<p>Crescence grófnő elpirult.</p>
					<p>- De hát előttem miért komédiázik? - kérdezte naiv őszinteséggel.</p>
					<p>István grófot meghatotta ez a szent és gyermekes ártatlanság, ez az
                            akaratlan vallomás, de megkeményítette magát, és konvencionális hangon
                            mentegetődzni kezdett:</p>
					<p>- Grófnő, az istenre kérem, ne hozzon zavarba. Csak nem tételezi fel
                            rólam ezt a dőreséget?...</p>
					<p>- Kedves gróf, maga vagy a leggonoszabb, vagy a legtökéletesebb ember a
                            világon. - Aztán, mielőtt válaszolhatott volna, Felicia és Júlia grófnők
                            nevét kiáltotta: - Gyerekek, ne siessetek!</p>
					<p>István gróf most eszmélt rá arra, hogy a wertheri szentimentalizmustól
                            való félelmében a hetyke cinizmusnak milyen túlzására ragadtatta magát.
                            És megdöbbenve kérdezte magától: vajon ez is hozzátartozik a
                            betegségemhez?</p>
				</div>
				<div type="chapter">
					<head>
                         4
                        </head>
					<p>Híre járt, hogy az országgyűlést nemsokára berekesztik. Metternich eljött
                            Pozsonyba, és megjelent a főrendek között. Koháry herceg ebédet adott a
                            tiszteletére. István gróf itt találkozott a kancellárral, akit a
                            nevezetes beszélgetés óta nem látott. A herceg barátságosan üdvözölte
                            őt, s aztán egy sarokba vonva, szemrehányásokat tett neki ellenzéki
                            magatartása miatt. A mosoly, amely szavait kísérte, fanyar és fenyegető
                            volt.</p>
					<p>- Brutus, én reszketek érted - kezdte, mintha valami klasszikus műből
                            mondana idézetet.</p>
					<p>István gróf komolyan felelt:</p>
					<p>- Herceg, én egy cseppet sem reszketek. Én mindent nyíltan és a
                            lelkiismeretem szerint cselekszem.</p>
					<p>A herceg elismerően mosolygott:</p>
					<p>- Ez szép öntől. De nem veszi észre, hogy mindig ferdébb és ferdébb lesz
                            a helyzete felfelé és lefelé egyaránt?</p>
					<p>- Nem értem, herceg.</p>
					<p>- Őfelsége a minap azt mondta nekem: látja, az ön Stefferljét semmivel
                            sem lehet kielégíteni. A második rezolúció sem tetszett neki, pedig
                            azzal még a Nagy Pali is meg volt elégedve.</p>
					<p>István gróf zavartan mosolygott, mondani akart valamit, de a herceg nem
                            engedte szóhoz:</p>
					<p>- Az sem tetszett őfelségének, hogy ön megvált a katonaságtól. Mire való
                            ez? Igaz, hogy eddig nem sok szerencséje volt, de a felség éppen most
                            vette tervbe őrnaggyá való kinevezését.</p>
					<p>- Ó...</p>
					<p>- De most neheztel önre...</p>
					<p>István gróf nem tudta, mit feleljen erre. A hercegi mosolyt
                            tanulmányozta, és ki akarta abból olvasni, vajon Esterházy József
                            elmondta-e neki párbaját, amely az “Ő beszél egyedül” című darab miatt
                            történt. A mosoly azonban nem árulta el.</p>
					<p>- Ön mindent elérhetne, amit csak akar.</p>
					<p>- Mély hálával...</p>
					<p>- Semmi hála... még nem történt semmi. De önnek meg kell változtatnia
                            magatartását. Önnek okos, előrelátó ember módjára kell viselkednie.</p>
					<p>- Herceg, én nem nézem a saját érdekemet.</p>
					<p>A kancellár ajka körül most megint az apa szigorú mosolya vibrált:</p>
					<p>- Azt rosszul teszi. Ha ön boldogul, és eléri célját, a hazájának is
                            többet használhat.</p>
					<p>István gróf végre nyílt színvallásra akarta bírni a herceget:</p>
					<p>- Mi volna tehát főméltóságod szerint a kötelességem?</p>
					<p>A kancellár pillanatra visszahökkent, hallgatott, majd megkerülte a
                            kérdést:</p>
					<p>- Önöknél nagyon nagy az ellenzéki szellem.</p>
					<p>- Ó...</p>
					<p>- Sok a gyújtogató.</p>
					<p>- Remélem, nem tart hercegséged engem is gyújtogatónak?</p>
					<p>- Önnek ott kell hagyni a gyújtogatókat.</p>
					<p>István gróf kiegyenesedett:</p>
					<p>- Én nem tartozom egyetlen párthoz sem. Én mindig csak a magam feje és
                            szíve szerint...</p>
					<p>A herceg közbevágott:</p>
					<p>- Éppen ez a baj. Gondolkozzék a mi fejünkkel, s akkor...</p>
					<p>István gróf nem engedte a mondatot befejezni:</p>
					<p>- Hercegem, én felnőtt és szabad ember vagyok.</p>
					<p>István grófot a kancellár szó nélkül faképnél hagyta, és egy szép
                            asszonyhoz lépett, akit mostanában a herceggel kapcsolatban sokat
                            emlegettek.</p>
					<p>István gróf megdöbbenve ismételgette magában a közöttük lefolyt
                            párbeszédet. Megint attól féltem, hogy ellágyulok, s megint túlságosan
                            érdes és kellemetlen voltam. Rettenetesen messze vagyok még attól, hogy
                            magamat fegyelmezni tudjam - kínozta a lelkiismeret-furdalás, és
                            összehasonlította magát a kancellárral. Ó, mennyire bámulja és irigyli
                            őt. Micsoda erő, micsoda nyugalom, micsoda fenség! Mint az olümposzi
                            istenek, olyan elfogulatlan egykedvűséggel megy a maga útján. Ezelőtt
                            három éve meghalt a felesége, Kaunitz hercegnő, aki - akárhogy vesszük
                            is - Kelemen herceg legnagyobb, talán egyetlen jótevője volt; ő járta ki
                            neki a párizsi követséget. Metternich hálás volt neki, és szerette őt;
                            de sem a hála, sem a szeretet nem tette rabszolgává, és nem gátolta
                            abban, hogy egyéni örömeit másutt keresse. Független ember maradt, s nem
                            törődött azzal, hogy ezt a függetlenséget sokan - a császártól kezdve
                            Lichnovszky hercegasszonyig - egyszerűen erkölcstelenségnek
                            minősítették. Amikor a felesége meghalt, szép szavakban elparentálta, s
                            mint legjobb barátjai egyikét, illendően meggyászolta. Két év múlva
                            aztán meglepte a világot azzal, hogy a nála harminchárom esztendővel
                            fiatalabb Leykam Antonie bárónőt feleségül vette. A nagyvilág
                            szeme-szája elállt. Metternich kancellár osztrák herceg, a szicíliai
                            Portella hercege, elsőosztályú spanyol grand, a fejedelmi családok után
                            első helyen a gothai Hofkalender-ben; a
                            menyasszony apja, Leykam Ambrus, alsórangú kancelláriai hivatalnok, a
                            dédapja még kocsis Wetzlarban, az anyja pedig énekesnő volt Nápolyban, s
                            tíz vagy húsz röpke viszonya után a nápolyi király szerelmében kötött
                            ki, mielőtt hajótörést szenvedett volna. Leykam Ambrus egy alkalommal
                            nagyon alkalmatlan pillanatban nyitott be a feleségéhez, de ebből nem
                            lett tragédia, hanem csak baleset, aminek emlékét a jámbor és lojális
                            férfiú egész életén át megadással hordozta magán. A férj ugyanis
                            tapintatosan vissza akart vonulni a hálószobából, de sietségében
                            megbotlott, elesett, és eltörte a lábát. Sántaságáért a nápolyi király
                            bárói címmel kárpótolta. Leykam úgy vélte, hogy egy sánta és
                            felszarvazott báró mégiscsak több, mint egy akármilyen egyenes lábú
                            nyárspolgár, és a királyi szerelem rokkantja büszkén kezelte tovább a
                            kancellária irattárát. Ebből a családból házasodott tehát Portella
                            hercege, Metternich kancellár, akit a bécsi társaság nyomban el is
                            nevezett Herzog von Bordellának. Kelemen herceg egyébként a fia, a
                            huszonnégy éves, tüdőbeteg Victor herceg révén ismerkedett meg a légies
                            termetű, madonnaarcú kis Antonie-val. Victor herceg tüdőbaját Nápolyban
                            gyógyítgatta, és ott beleszeretett a sánta Ambrus báró leánykájába.
                            Mindenáron el akarta venni feleségül, és mint menyasszonyát mutatta be
                            apjának, az ötvennégy éves kancellárnak. Az apa nem egyezett bele a
                            házasságba - a kis Antonie bárónőt elvette maga.</p>
					<p>Metternich herceg egyébként minden pompa és feltűnés nélkül ülte meg
                            esküvőjét Hötzendorfban, Ferenc császár udvariasan gratulált az ifjú
                            párnak, és a szép kis Antonie-t kinevezte Beilstein grófnőjévé.
                            Metternich herceg apósa különben nem volt közönséges irattárnok;
                            pompásan festett és művészileg játszott hegedűn; anyósa, Pedrella
                            Antónia visszavonult a szerelmi élettől, és családi hangversenyeken
                            gyönyörködtette a kancellári szalon vendégeit szárnyaló
                            pacsirtahangjával; a kis Antonie pedig csendes és gyengéd bámulója,
                            tanítványa és őrangyala lett a hercegnek, s az esküvő után nyomban
                            áldott állapotba került. Van-e ennél szebb családi idill a német
                            romantikus költészet berkeiben?</p>
					<p>István gróf nem az idillt irigyelte Kelemen hercegtől, hanem azt az
                            isteni nyugalmat, amellyel ezt az idillt megteremtette. És
                            összehasonlította azzal a maga kínlódását Crescence iránt érzett
                            szerelmében.</p>
					<p>Megdöbbent. Látta maga körül az életet, s úgy találta, hogy az emberek
                            néha kicsit nyugtalankodnak, néha harcolnak egy keveset, van, aki győz,
                            van, aki térdre bukik, de a legtöbb kiegyezik a sorssal, békét köt, és
                            csendesen rezignál. Olyan embert azonban nem látott egyet sem, aki, mint
                            ő, éveken át gyötrődik egy makacs és soha ki nem elégíthető
                            szenvedélyben. Mi ez? A század betegsége vagy az ő egyéni tragédiája?
                            Karolina, Crescence... az egyik a túlvilágon, a másik itt a földön
                            elérhetetlen. Hogy lehet így élni? Petrarca, plátói szerelem, és a teste
                            forrón vágyik örömök után, néha foga vacog az érzékiségtől, minden női
                            szépség felizgatja a fantáziáját - micsoda őrjítő paradoxon ez?
                            Romantika vagy ideggyengeség? Együgyűség vagy értelmi és érzelmi
                            túlfejlettség? Hol van ő az emberek között? Az átlagon alul vagy
                            fölül?</p>
					<p>Windischgraetz Alfréd herceggel, aki már tábornok és dandárparancsnok
                            volt, a párbaj óta nem találkozott. Sohasem szerette, de az utóbbi
                            években valósággal meggyűlölte ezt a nevetségesen ostoba és merev
                            katonatisztet, aki - tudja Isten, miért - ha szerét tehette, szívesen
                            játszotta vele szemben az atyai barát és protektor szerepét. Már a
                            fülsértő, rideg orrhangja, az a fennhéjázó tenor is idegesítette, amely
                            ha végigtrombitált a lovasbrigád fölött, a lovakat is megvadította. A
                            tábornok most a szokottnál is szertartásosabb és fenségesebb volt.</p>
					<p>- Stefferl - szólalt meg a torkában rejlő harsány szárnykürt -, örülök,
                            hogy látlak.</p>
					<p>- Most már jobb szeretem, ha Stephannak vagy Istvánnak szólítanak.</p>
					<p>- Ah, ah, aoh... - recsegett a tábornoki tenor -, azt hittem, hogy mi
                            gyermekkori barátok vagyunk.</p>
					<p>- Tartom megtiszteltetésnek - iparkodott jóvátenni István gróf az előbbi
                            fanyar hangot -, Frédy, ugye, szent a béke?</p>
					<p>- Szervusz.</p>
					<p>- Hogy mulatsz Pozsonyban?</p>
					<p>- Ah, oah... - ásított a herceg - alig várom, hogy vége legyen... hála
                            isten, néhány nap múlva... te, Stefferl, pardon, én már csak a bajtársat
                            látom benned, ne vedd rossznéven... Szeretnék valamit megsúgni
                            neked.</p>
					<p>István gróf megengedte.</p>
					<p>- Arról van szó, aoh - recsegett a herceg -, hogy a dolgok
                            elmérgesedtek.</p>
					<p>- Milyen dolgok?</p>
					<p>- Azazhogy kezdenek elmérgesedni. A császár neheztel.</p>
					<p>- Vagy úgy. Nem csodálom. A császár sohasem szerette, ha alattvalói a
                            saját fejükkel akartak gondolkozni.</p>
					<p>- Aoh... ez erős. Remélem, hogy ezzel nem akartad helyeselni a rebellisek
                            ugrándozását?</p>
					<p>- Egyben-másban nem, de egyben-másban igen.</p>
					<p>A herceg odavolt a csodálkozástól.</p>
					<p>- Te csakugyan jakobinus lettél - célzott István grófnak tíz esztendővel
                            ezelőtt lefolyt szabadelvű és Napóleon-istenítő nyilatkozataira. - No,
                            no, csak tréfálok. De amit itt az ellenzék művel, az nem tréfadolog. Nem
                            csodálnám, ha a császárnak egyszer csak elfogyna a béketűrése.</p>
					<p>István gróf villámló szemmel nézte végig a herceget:</p>
					<p>- Nos és ha elfogy? Akkor mi történik?</p>
					<p>- Aoh, ah, a császár az alkotmányt felfüggesztheti.</p>
					<p>- Ehhez az egy Atyaúristenen kívül senkinek sincs joga! - kiáltott István
                            gróf felháborodva.</p>
					<p>A herceg arca gonosz és alattomos kifejezést öltött:</p>
					<p>- Aoh, nem jogról, hanem hatalomról van szó. A hatalom pedig a császár
                            kezében van.</p>
					<p>- Ezt eltaláltad.</p>
					<p>- És mit tesz a magyarság, ha a császár az izé... ah, aoh... az
                            alkotmányt mégis eltörölné?</p>
					<p>István gróf merőn szeme közé nézett a tábornoknak:</p>
					<p>- Beszéljünk őszintén. A magyarok ellenállnának, a császár pedig
                            csapatokat küldene ellenük.</p>
					<p>- Pardon, oah!... a rebellisek ellen.</p>
					<p>- Ellenünk! - hangsúlyozta István gróf keményen. - Abban a pillanatban
                            minden magyar egy táborban van.</p>
					<p>A herceg vállat vont.</p>
					<p>- Aoh... hát akkor ellenetek. Ehhez is joga van. Pardon, hatalma van.</p>
					<p>- Természetesen - bólintott István gróf elgondolkodva. - Nemcsak te,
                            hanem mindegyik tábornok megtenné.</p>
					<p>- És akkor ti még mindig ellenállnátok?</p>
					<p>István gróf arca a szomorúságtól elsötétedett:</p>
					<p>- Megkísérelnők. És ha leveretnénk, a császár elé állnánk, és azt
                            mondanánk: felség, ön erősebb, de ön esküszegő, zsarnok, mi pedig
                            elnyomottak vagyunk, de tisztességesek.</p>
					<p>- Aoh, ah, ah! - horkant fel Windischgraetz, és levegő után kapkodott. -
                            Ez valósággal felségsértés. Igen, kedves gróf Széchenyi, ez
                            felségsértés. Ah, aoh, oah... ezt nem hittem volna. Adieu.</p>
					<p>- Adieu! - köszönt vissza zordonan István gróf, és magára maradva,
                            zsebkendőjével a homlokát törölgette, és ajka remegett. Ez a fickó
                            boldogan vezetné be a csapatokat Magyarországba. Ki tudja, nem
                            hallott-e máris valamit, amiről nekünk még sejtelmünk sincsen.</p>
					<p>És most már gyűlölettel, sőt undorral és megvetéssel ismételgette:</p>
					<p>- Windischgraetz... bevonul... és eltörli a magyar alkotmányt... pfuj,
                            micsoda aljas komédia...</p>
					<p> István gróf engedélyt kapott, hogy a Consilium-házban látogatást tegyen.
                            Öt hónap óta nem volt négyszemközt Crescence grófnővel. Ezalatt
                            kiolvasott negyven-ötven könyvet, Pozsonyban lóversenyt rendezett,
                            járt-kelt a mágnások között, hogy aláírásokat gyűjtsön a pesti
                            Kaszinóra, vagy harmincszor felszólalt a főrendi táblán, megírt egypár
                            levelet és egy kis könyvet a lótenyésztésről, nyomban rá tanulmányt
                            kezdett el írni az alkotmányról, azt abbahagyta, írt egy
                            drámatervezetet, kiadta az eddig rendezett lóversenyekről való
                            beszámolót, lefordította Byron Cain-jának egy
                            részletét, és Alcides Wahl cím alatt egy
                            allegóriás elbeszélést írt, sokat járt Pestre, helyet keresett a
                            Kaszinónak, vadászott, Cenken felülvizsgálta a birtokai kezelését, a
                            cenki kastély újjáépítésére és berendezésére terveket készített,
                            meglátogatta barátait, mulatott, részt vett tivornyákban, és átesett
                            egy tucat apró szerelmi kalandon, de soha, soha, egy pillanatra sem
                            érezte a szellemi vagy érzéki kielégülés nyugalmát és gyönyörűségét.
                            Most, hogy Crescence grófnőtől egy félórát kapott, úgy érezte, minden
                            ezért a félóráért történt. Öt hónap óta most először édes, boldog
                            életérzés áradt szét minden tagjában. Aha - gondolta, magában -, a
                            léleknek is van nemi élete. Íme, most, hogy itt vagyok vele, tökéletesen
                            kielégít ez a lelki összeolvadás. Nincs szükségem semmire, csak halljam
                            a hangját, amely mint egy lágy fuvola, a szavaknak csak magánhangzóit
                            ejti ki, mintha Homérosz nyelvén beszélne. Ez az ógörögök hétágú sípja.
                            Ezzel a lágy, altató, zsibbasztó fuvolaszóval gyűjthette maga köré
                            Orpheusz a vadállatokat. Ilyen lehetett Szappho lágy, epedő éneke...
                            nem, az ő lihegő, édes beszédét semmivel sem lehet összehasonlítani.</p>
					<p>Crescence grófnő pedig nyugtalan volt. Még jobban kapkodta a szavakat,
                            még halkabban s gyorsabban pergett ajkáról a szó, r betűk és lélegzet
                            nélkül, úgyhogy közbe-közbe kifulladt, és ilyenkor még elragadóbb
                            volt.</p>
					<p>S aztán megindult a párbeszéd. Egy nyugodt, boldog, sima bariton, s egy
                            remegő, izgatott szoprán, mint egy viola da gamba és egy fuvola
                            koncertációja:</p>
					<p>- Miért tiltotta meg, hogy közeledjem?</p>
					<p>- Miért akarja feldúlni a nyugalmamat?</p>
					<p>- Nekem csak az ön közelében ér az életem valamit.</p>
					<p>- Mit csinált azóta?</p>
					<p>- Semmit.</p>
					<p>- Hallottam, hogy túlontúl sokat. Vigyázzon az egészségére.</p>
					<p>- Ha önt látom, akkor egészséges vagyok.</p>
					<p>- Az ön életére millióknak van szüksége.</p>
					<p>- Hogy halad a magyar nyelvben, grófnő?</p>
					<p>- Rettenetesen birkózom vele. Szörnyű nehéz nyelv. De a Miatyánkot el
                            tudom mondani magyarul.</p>
					<p>- Ez szép.</p>
					<p>- Ön azonban, úgy hallom, már tökéletesen ír és beszél a hazája
                            nyelvén.</p>
					<p>- A grófnő érdeme.</p>
					<p>- Önt a honfitársai máris istenítik.</p>
					<p>- Ezt is önnek köszönhetem.</p>
					<p>- De sok az ellensége is.</p>
					<p>- Grófnő, ígérje meg, hogy nem hallgat el előttem semmit.</p>
					<p>- Ígérem.</p>
					<p>- Mit beszélnek rólam?</p>
					<p>- Liechtenstein Jánosné nem tartja következetesnek.</p>
					<p>- Én sem tartom magamat annak.</p>
					<p>- Gróf Zichy-Ferraris Molly haragszik magára.</p>
					<p>- Mert a lányát nem vagyok hajlandó feleségül venni.</p>
					<p>- Melanie pedig számít önre.</p>
					<p>- Én csak egy nőt tudok szeretni egyszerre.</p>
					<p>- De egymás után sokat.</p>
					<p>- Esküszöm...</p>
					<p>- Az Isten nevét ne vegye hiába. Gróf Andrássy Istvánné óva inti fiát,
                            Györgyöt a maga társaságától.</p>
					<p>- És Etelka grófnő?</p>
					<p>- Ki az?</p>
					<p>- Gróf Andrássy Károlyné Szapáry Etelka.</p>
					<p>- Ah, ne beszéljen róla.</p>
					<p>- Etelka grófnő nem óvja tőlem a barátját?</p>
					<p>- Ki az?</p>
					<p>- Valami kis ügyvéd. A nevét elfelejtettem.</p>
					<p>- Szörnyű nyelve van önnek, kedves István gróf.</p>
					<p>- Akárcsak az ön barátnőinek.</p>
					<p>- No de tudja-e, hogy ki az ön legmegátalkodottabb ellensége?</p>
					<p>- Clam-Martinitz gróf.</p>
					<p>- Nem! A felesége. Lady Selina.</p>
					<p>- Ah, ezt megértem. De erről ne beszéljünk.</p>
					<p>- Ez nekem fáj.</p>
					<p>- Ne kínozzon, az ég szerelmére.</p>
					<p>- Magamat akarom kínozni.</p>
					<p>- Hát nincs egy lélek sem, aki jót mond rólam?</p>
					<p>- Én.</p>
					<p>- Grófnő!</p>
					<p>- Ámbár nekem is van néhány kifogásom.</p>
					<p>- Mondja el, az isten szerelmére!</p>
					<p>- Hát hallgasson ide. Én azt hiszem, hogy maga egy kissé hiú, egy kissé
                            sok az ambíciója, egy kissé perfid, egy kissé gúnyos és egy kissé
                            hamis.</p>
					<p>- Elismerem. Ezért nem akar szeretni?</p>
					<p>- Pszt! Ne szegje meg az ígéretét! Szerelemről nem beszélünk.</p>
					<p>- Bocsásson meg...</p>
					<p>- De azért ne haragudjék.</p>
					<p>- Grófnő, mikor mennek Budára vissza?</p>
					<p>- A jövő hónapban.</p>
					<p>- Én állandóan Pesten fogok lakni.</p>
					<p>- Ez katasztrófa! - szaladt ki Crescence grófnő száján az ijedtség
                            felkiáltása, s ez az ijedtség olyan boldoggá tette István grófot, hogy
                            nem tudott felelni.</p>
					<p>Szótlanul ültek egymással szemben, s mind a ketten arra gondoltak, amit
                            megfogadtak, hogy szerelemről nem beszélnek egymással soha. De hát akkor
                            miről beszéljenek?</p>
					<p>Hallgattak.</p>
					<p>Aztán István gróf felállt, megcsókolta Crescence grófnő kezét, és kifelé
                            indult. Crescence grófnő utána nézett, és halkan megszólalt:</p>
					<p>- A viszontlátásra Budán!</p>
					<p>István gróf megállt, visszafordult, és csak annyit tudott a torkán
                            kipréselni:</p>
					<p>- Pesten...</p>
				</div>
				<div type="chapter">
					<head>
                           5
                        </head>
					<p>Bágyadt, szép, nyájas szeptember. A nappalok forrók, az éjszakák hűvös
                            lehelete megvacogtatja a fogakat. Ősz... Olyan, mint egy öregedő
                            asszony szíve: a legforróbb indulatok s a leghidegebb közöny végletei
                            közt hánykolódik.</p>
					<p>István gróf Wesselényi Miklós báróval hajón utazott Pestre.</p>
					<p>- Miklós, hiába tagadnám, nagyon szerelmes vagyok.</p>
					<p>- Irigyellek, István.</p>
					<p>- Ha most a középkorban élnénk, hadsereget szerveznék, és egy kis
                            országot hódítanék neki.</p>
					<p>- Kár, hogy nem vagy Nagy Péter; felépíthetnéd neki... Szent István
                            várát... Szentistvánvár... Stephansburg... nem is hangzik rosszul.</p>
					<p>Nevettek.</p>
					<p>- Maradjunk csak a Budapest névnél. A név maradjon a régi, de a város
                            legyen új. Hogy a grófnő szeresse, és boldog legyen benne. Ne nevess,
                            Miklós. Nem kell ahhoz orosz cár... csak néhány erős, szívós, arra való
                            ember, egy okos, szorgalmas polgári társadalom élén. Csak szabadság,
                            demokrácia és polgári erények kellenek hozzá, és a csoda magától kinő a
                            földből. Nem hiszed? Miklós, mondd, most négyszemközt vagyunk, van
                            valami hatalmasabb, szebb, lenyűgözőbb érzés a szerelemnél?</p>
					<p>- Nézz oda! - dörmögött a báró, és vastag ujjával egy házaspárra mutatott
                            a fedélzeten.</p>
					<p>Bécsiek voltak. Kicsiny, kényelmes, kövérkés úr, barna kabátban, amelyet
                            éppen e pillanatban vetett le magáról. Hájas nyakán teleholdarc,
                            amelyből többnyire félig lehunyt szempár kukucskált elő. Az emberre azt
                            a hatást tette, hogy e vastag nyárspolgárban a telítettség és
                            elernyedtség zsírja maga alá temetett minden életérzést, s a társaság
                            felé legföljebb a szánakozás egy-egy pillantását küldi, mint aki e
                            zsírréteg alatt teljesen boldog. Felesége hosszú lábú, merev teremtés,
                            széles arcvonásokkal, húsos ajkakkal, amelyek állandóan félig nyitva
                            vannak. Igen fesztelenül viselkedett, mélyen kivágott pongyolában
                            szellőzködött a hőségben, a legfurább helyzetekben hevert, bár minden
                            kacérság vagy romlottság nélkül. E boldog házaspár többnyire a
                            fedélzeten töltötte az időt, és a gyámoltalan kövérségnek sok
                            vesződségébe került, míg a letelepedéshez szükséges párnákat mind
                            előcipelte. Aztán megindult a becézgetés, csókolódzás, oly
                            ellenszenvesen, hogy a nézők gyomra felémelyedett. Az övék nem.
                            Váltakozva ettek vagy ittak; minden félórában kalács vagy sült csirke
                            jelent meg ujjaik között, s egymásnak adogatták a borosüveget. Evés-ivás
                            után a férj asszonya ölébe hajtotta a fejét, és horkolni kezdett. Ha
                            felébredtek, félórákig nézték egymást végtelen gyöngéd szemekkel, s
                            végül egymás ajkára nyomták a hitvesi szerelem csókját.</p>
					<p>- Az emberek - tört ki István grófból a csömör - megutáltatják velünk a
                            családi boldogságot is.</p>
					<p>Miklós báró a vállát vonogatta:</p>
					<p>- Csak a magunk szerelme szép; a másoké ocsmány karikatúra. A családi
                            boldogság pedig nem való mindenkinek. Én például - akármilyen vad és
                            zabolátlan legénynek is látszom - még csak el tudnám szenvedni. Te
                            azonban, akármennyire is ég most benned az utána való nosztalgia,
                            sohasem tudnál beletörődni. Nem neked való...</p>
					<p>István gróf nem felelt. A hajó utasait nézegette. Fiatalok és öregek
                            csendesen lakmároztak, vagy kérődztek az emésztés gyönyörűségében;
                            kézművesek, katonák, vándorlegények lustán heverésztek, majd egy kicsit
                            segítettek az evezősöknek. A főkormányos, derék, komoly tekintetű
                            Herkules, értett a jóízű tréfához, az ugrathatók ugratásához, de
                            emellett mindig szíves volt és szolgálatkész. Jóindulatú s vidám fickó
                            volt a Dániel nevű hajóslegény is, vele volt legtöbb dolguk az
                            utasoknak, mert ő kezelte a csapra ütött söröshordókat. Az utasok közt
                            volt egy polihisztor: vagyis olyan ember, aki a saját vakondtúrásán
                            önmaga bálványimádója lett; nagy politikus és nem kicsiny tudósa az
                            orvostudománynak sem, háború és béke minden dolgaiban egyaránt jártas.
                            Sorba beszédbe elegyedett mindenkivel, de végül is csak bosszankodni
                            lehetett rajta, úgyhogy fura bölcsességével egyedül maradt.</p>
					<p>Esztergomnál nagy társaság szállt fel a hajóra. Hat-nyolc középkorú úr
                            magyaros ruhában, majd mindegyik à la grecque szakállal - szép, nemes
                            arcélük, finom és méltóságteljes mozdulataik, parancsoláshoz szokott
                            erélyes hangjuk, keresetlen eleganciájuk első szempillantásra
                            megtetszett neki. Az urakat azonban egy öt-hat tagú cigánybanda kísérte
                            - ez már kissé kiábrándította.</p>
					<p>- Látod, ez a balkáni tempó teszi ellenszenvessé a magyarokat.</p>
					<p>A báró vállat vont:</p>
					<p>- Nem lehetetlen, hogy szüreti mulatságból jönnek hazafelé.</p>
					<p>- Ismered őket?</p>
					<p>- Nem mindegyiket. De úgy látom, hogy nagyobbára íróemberek, s olyanok,
                            akik együtt gondolkoznak s együtt éreznek velük. Némelyiknek van még egy
                            kis földje, amely megtermi neki a kenyeret, hogy éhen ne haljon, vagy
                            kis hivatala, amely a hónap elsején pár forintot hoz, hogy házbérét és
                            fűszerszámláját kifizesse. Kurtanemesek, szegény magyarok. Polgári
                            erkölcseik alatt azonban lángész vagy mártír lelke rejtőzik. Nem
                            világfiak, nem is világpolgárok, de világszellemek és a világosság
                            gyermekei. Szívükben hordják azt a Magyarországot, amelyet te újjá
                            akarsz teremteni Crescence kedvére és mulattatására. Bocsáss meg,
                            István, ezt nem azért mondom, hogy a jó szándékaidat és azok forrását
                            lekicsinyeljem. Ha szerelmes az ember, mindent az imádott lény lábaihoz
                            rakna; minden szép és nagy szándékát befogja Aphrodité és Erósz
                            szekerébe... és életed művét neki ajánlod, mint ahogy a költő egy
                            imádott nőnek ajánlja a könyvét.</p>
					<p>Zavarában a gróf halkan fütyörészett, hogy el ne érzékenyedjék. A báró
                            pedig ismét odamutatott az új utasokra:</p>
					<p>- Az egyiket, azt a kicsiny, mokány, mozgékony urat Fáy Andrásnak hívják,
                            vagyonos földbirtokos, képzett fő, közgazdász, éppen neked való ember.
                            Mellette az a vézna, áttetsző bőrű aszkéta, viseltes, szürke prémes
                            kabátban, keserű vonással a szája körül, borotvált arccal, egyik szemén
                            fekete kötés...</p>
					<p>- Kísérteties...</p>
					<p>- De annál elevenebben villog a másik szeme...</p>
					<p>- Ki ez?</p>
					<p>- Az Kölcsey Ferenc. Szatmár megyei ügyvéd, költő, szónok...</p>
					<p>- És az a robusztus magyar?</p>
					<p>- Az a te Berzsenyi Dánieled...</p>
					<p>István gróf valósággal izgalomba jött:</p>
					<p>- Ezzel az emberrel szívesen megismerkednék.</p>
					<p>- Várj csak. Azt a fekete, szlávos kinézésűt Vitkovicsnak hívják.
                            Délvidéki szerb pap fia, jómódú pesti polgár, irodalmi szalont tart, és
                            a maga szűk méretei között mecénáskodik. De várj csak. Látod ott azt a
                            széles vállú, daliás, vörös pofaszakállú embert?</p>
					<p>- Civilbe öltözött katonatisztnek nézné az ember.</p>
					<p>- Aminthogy az is volt az Esterházy herceg gyalogezredében. Kisfaludy
                            Károly. Meg akarsz ismerkedni velük? Várj csak... Jobb lesz, ha előbb
                            titokban kikémleljük őket.</p>
					<p>Az utasok elhelyezkedtek, borosüvegeiket előszedték, és falatozni meg
                            inni kezdtek. Hátuk mögött a cigánybanda félkaréjban fölsorakozott.
                            Valaki az öreg Kazinczy Ferencet emlegette.</p>
					<p>- Éljen Kazinczy! - kiáltott Horváth István, és a poharak
                            összecsendültek.</p>
					<p>- Éljen a két kis Kazinczy leány! - harsant fel Berzsenyi hangja.</p>
					<p>A cigány tust húzott.</p>
					<p>- Miért vagy oly hallgatag, Kölcsey? - kérdezte a félszemű, finom arcú
                            szatmári vendéget egy ismeretlen.</p>
					<p>Kisfaludy Károly tréfásan felelt Kölcsey helyett:</p>
					<p>- Kölcsey nyilván most is szonettokon töri a fejét.</p>
					<p>Kölcsey bágyadtan mosolygott. Vitkovics pedig felemelte öblös
                            poharát:</p>
					<p>- Kölcsey egészségére!</p>
					<p>- Éljen az új szonett - tréfált Kisfaludy Károly.</p>
					<p>A cigány tust húzott a szonettek tiszteletére is.</p>
					<p>István gróf magában eltűnődött azon, hogy ezek a nagy gyerekek milyen
                            naivul tudnak mulatni és lelkesedni, és milyen áhítattal emlegetik az
                            öreg Kazinczy leányait és Kölcsey szonettjeit. Aztán feltűnt neki a
                            mulatozók között egy magas, szép, nagydarab ember, aki a legújabb bécsi
                            divat szerint öltözve inkább angol vagy német arisztokratának látszott,
                            mint magyar táblabírónak.</p>
					<p>A báró kicsinylőleg mosolygott:</p>
					<p>- Pesti polgárember.</p>
					<p>- Ugyan?</p>
					<p>- Sörfőző mester. Bajor eredetű. A leggazdagabb emberek egyike Pesten.
                            Becsülöm vagy kétmillióra. Azaz, mondjuk, negyvenezer fontra. És már
                            megkapta a magyar nemességet a királytól és a táblabíróságot Szatmár
                            vármegyétől.</p>
					<p>István gróf diadalmasan felkiáltott:</p>
					<p>- Magyar-germán keresztezés. Félvér! Pompás! Magyar és német
                            vérkeveredés: ebből pompás emberfajtát lehet kitenyészteni. Az ázsiai
                            honfoglaló magyar olyan, mint az erdélyi mokány ló, a kicsiny,
                            melegvérű, gyors lábú ázsiai vadlovak utóda; az ősmagyar mongol-szittya
                            ló a nyugati kalandozásokban rabolt germán hidegvérűekkel keveredett, az
                            olasz és spanyol fajtával, az arab és turkomán anyaggal - hiszen te
                            jobban tudod, mint én -, a legjobb erdélyi ménesek a török hódoltság
                            korából valók. Nahát, ebbe az ázsiai származású tenyésztésbe oltjuk most
                            be az angol telivér anyagot. A mongol, hun, finnugor és török
                            vérkeveredésű magyarból is úgy lesz jó városi polgár, ha vére
                            idegenekével keveredik.</p>
					<p>Wesselényi báró haragosan vonta össze a szemöldökét:</p>
					<p>- Én pedig a magyar vidéki nemességben bízom. Ügyvédek, papok, vármegyei
                            emberek, írók, tudósok, tanárok, a paraszti kunyhókban napvilágot látott
                            primitív lángelmék, őstalentumok, csodaemberek, ezermesterek, kik ma
                            éppúgy értenek a matematikához, csillagászathoz vagy a
                            gépszerkesztéshez, mint őseik a lovagláshoz és a nyíllal való
                            lövöldözéshez - ezek az én embereim, István.</p>
					<p>Ezalatt a magyar társaság szenvedélyesen húzatta a cigányokkal. Közben
                            sokat ittak, a legerősebb borokból is fenékig ürítve a poharakat. A
                            társaság minden tagján látszott, hogy a szíve tele van mámorral, de az a
                            mámor nem az alkoholból, hanem a cigány játékából táplálkozik. Minél
                            emelkedettebb lett a hangulat, annál csendesebb a társaság, minél vígabb
                            toborzókat játszott a cigány, annál több könny potyogott ki a
                            szemekből.</p>
					<p>István gróf különösen a hullámos szőke hajú, ötvenéves délceg gentlemant
                            figyelte, akiről Wesselényi Miklós azt mondta, hogy Pest leggazdagabb
                            polgára, bajorból lett magyar, söröslegényből táblabíróvá emelkedett
                            polgár. Újra szóba hozta:</p>
					<p>- Mit tudsz arról a Mayerffyról, Miklós?</p>
					<p>A báró kedvetlenül dörmögött:</p>
					<p>- Egy egész dinasztia feje. Pesten alig van olyan utca vagy tér, amelyben
                            a Mayerffyak keze nyomát ne mutatná egy-egy intézmény, üzlet és
                            iparvállalat vagy legalább egy fa, amelyet a pesti szépítési egylet
                            szellemében valamelyik Mayerffy ültetett. A Dunán Mayerffy-hajók járnak,
                            a kocsmákban Mayerffy-féle bort és sört árulnak, a fuvarosok valamelyik
                            Mayerffytől vásárolják nagy csontú, erős, kövér lovaikat, a
                            mészárszékekben az ő pusztáikról vagy bérleteikről való hízott marha
                            húsát vágják, angol kereskedők a Mayerffy-féle juhászat számadóitól
                            vásárolnak gyapjat, a házakat Mayerffy Károly kemencéiből szállított
                            téglákkal rakják fel, de Károly úr kovácsműhelyt és kocsigyárat is
                            berendezett, először a család rengeteg kocsija és lova miatt, aztán
                            pedig idegenek számára eladásra is. A malmok Mayerffy-féle búzát
                            őrölnek, a kofaasszonyok a közeli Mayerffy-kertekből való gyümölcsöt és
                            zöldséget árulnak, és a pesti polgári céllövőcéh lelke szintén Mayerffy
                            Ferenc...</p>
					<p>István gróf lelkesedni kezdett:</p>
					<p>- Miklós, ezeket a Mayerffyakat meg kell ismernem. Ezek remek emberek,
                            ezek, meglátod, nem fogják a megyegyűlésen a latin nyelv jogát hirdetni,
                            ezek nem rántanak kardot az adómentesség, ősiség és a kiváltságok
                            mellett, ezek sokkal előbb megmagyarosodnak, mint a Zichyek, Pálffyak
                            vagy a bécsi udvar egyéb grófi lakájai. Hány Mayerffyt ismersz?</p>
					<p>- Ezt, aki ott mulat a magyar urak között, és öccsét, akit Józsefnek
                            hívnak. A két testvér között egyébként nagy különbség van. Ez a Ferenc,
                            a család feje olyan, mint egy fejedelem, aki csak uralkodik, de országa
                            kormányzatát átadta öccsének vagy minisztériumának. Meg kell adni, a
                            fejedelem szépen és dicsőségesen uralkodik, nagy tisztességet szerez a
                            Mayerffy névnek, előkelő nemesi körökben éppoly népszerű, mint a
                            polgárság előtt - de az a Mayerffy József is derekasan végzi a maga
                            dolgát. Az ő kezében minden arannyá válik, amihez hozzányúl. Jól
                            vigyázott a családi vagyonra, s emellett a maga szakállára külön
                            vállalkozásokba fogott, amelyek csak úgy ontják a pénzt. Egész nap
                            dolgozik, lót-fut, számol, szenvedéllyel gyűjti a pénzt, egymás után
                            vásárolja a házakat és a pusztákat, és fogához veri a garast.</p>
					<p>István gróf szeme felcsillant:</p>
					<p>- Ez a József még jobban tetszik nekem. Erről beszélj, Miklós.</p>
					<p>- József komoly és egyszerű polgár, aki irtózik minden fényűzéstől és
                            tékozlástól, aki nem azért szereti a pénzt, hogy azt elköltse, hanem
                            hogy felhalmozza és gyümölcsöztesse. József még sohasem volt a német
                            színházban, és egész életében nem olvasott el egyetlen regényt.</p>
					<p>- Meghiszem azt - lelkendezett István gróf -, ez a második fiú lesz a
                            dinasztia igazi megalapítója.</p>
					<p>Miklós báró pedig tovább morgott:</p>
					<p>- Voltaképpen már nem is tudja földjeinek, házainak, gyárainak, lovainak,
                            ökreinek, juhainak, gazdasági gépeinek, drágaságainak szerit és számát.
                            Nincsen se éjjele, se nappala, a feje mindig gondokban fő, az élete
                            nagyobb részét hintón vagy szekéren tölti, és ide-oda nyargal, egyik
                            pusztáról a másikra, a sörgyárból a kocsigyárba, a szőlőkből a
                            komlóskertekbe, Budáról Pestre és Bécsbe vagy az ország valamelyik
                            nagyobb vidéki városába, ahol országos vásár van, vagy ahol sörgyárat,
                            kocsmát, malmot vagy raktárt lehet felépíteni és berendezni.</p>
					<p>István gróf izgalomba jött:</p>
					<p>- Ez aztán az ember!</p>
					<p>- Pesten úgy beszélnek róla, mint aki fukarságával és puritán elveivel
                            egész családja életét megmérgezi.</p>
					<p>- A magyar ember természetesen jobb szereti azt, aki két kézzel szórja a
                            pénzt.</p>
					<p>- De ez a Mayerffy József, akinek egymagának több pénze, kincse, ingósága
                            és ingatlana van, mint anyjának és testvéreinek, az összes Mayerffyaknak
                            együttvéve, csakugyan furcsa csodabogár. Két fiát és leányát a saját
                            mesterségére akarja szoktatni, az egyikből söröst, a másikból gazdát, a
                            lányból pedig gazdasszonyt nevel, de ezt a nevelést olyan zord elvek
                            szerint irányítja, mintha nem is Mayerffy gyerekekről, hanem a Tabán
                            legnyomorúságosabb lakóinak csemetéiről volna szó. Az egyik valósággal
                            béres a gödi uradalomban, a másik söröslegény a budai céhben, a leány
                            olyan munkát végez, mint egy közönséges cseléd.</p>
					<p>István gróf halkan megjegyezte:</p>
					<p>- Ez, magam is azt hiszem, túlzott puritanizmus. De sokkal jobban
                            szeretem ezt a túlzást, mint a mi magyar uraink túlzott pompaszeretetét
                            és tékozlását. Ha a vagyon nem gyarapszik, akkor csökken. Aki nem gyűjt,
                            az a meglevőt sem tudja megtartani. Aki nem dolgozik, az két kézzel
                            szórja a pénzt. A naplopó, az egyúttal tékozló és erkölcstelen is. Nézd
                            például a Grassalkovichokat. A család fényének megalapítója milliókat
                            harácsolt össze, de dolgozott is, mint egy igavonó barom, és olyan
                            takarékos volt, hogy új csizmát is csak akkor csináltatott, ha a régi
                            darabokban foszlott le a lábáról. Fiából, aki már hercegi címmel
                            kérkedhetett, s a Monarchia egyik leggazdagabb főura volt, hiányzott az
                            apja vagyongyűjtő ereje és takarékossága; az már állandóan Bécsben élt,
                            és fogalma sem volt a munkáról, amellyel apja a vagyont szerezte. Már
                            nem is tudta megmérni, hogy mennyit költhet, már fogalma sem volt a
                            jövedelméről, már nem is gazdálkodott, birtokait rábízta idegenekre.
                            Fényűzése és tékozlása már kezdett az őrülettel határos lenni, elszakadt
                            hazájától és népétől, a telet már nem tölti Gödöllőn, hiába építtette
                            olyan fényesre a kastélyt az apja, mintha csak utódait ezzel is a
                            földhöz akarta volna kötni. A fiút már nem tudja kielégíteni a
                            gránátosok pompás egyenruhája, az orangéria, a színház vagy a lovarda,
                            nem volt elég a Mária Teréziától atyjának ajándékozott palota, vásárolt
                            hozzá még kettőt, mindegyikben olyan eszeveszett pompát akart kifejteni,
                            mint egy Esterházy vagy Rasumovszky, egymás után csinálta az
                            adósságokat, és úgy halt meg, hogy vagyonának már legalább a felét
                            eltékozolta. Még nagyobb lett a baj, amikor az unoka vette kezébe a
                            Grassalkovich-vagyont. Neki már Bécs sem elég, Párizsban és Londonban
                            szórja a pénzt, mint egy indiai nábob. Mi lesz a vége? Zárgondnokság és
                            gyámság, és a Grassalkovich-vagyon rohamos megsemmisülése.</p>
					<p>- Ebben igazad van - mordult fel Miklós báró, és homlokát összeráncolva
                            elmélyedt a gondolataiba. Szinte megriadt, amikor István gróf újra
                            megszólalt:</p>
					<p>- Mit játszik a cigány?</p>
					<p>- A szövege nagyon mulatságos. Így kezdődik: “Országunkban futkározó
                            ebadta németje...”</p>
					<p>István gróf mosolyogva nézte, hogy a magyar urak arca kigyúl, és
                            tekintetük elfátyolosodik. István gróf már jól ismerte ezt a magyar
                            sírva vigadást, ezt az édes, borongós, szomorú ellágyulást, amelyben
                            egyformán nagy a fájdalom és a gyönyör. A magyarok évszázadok óta így
                            keseregnek a hazájuk sorsán. Ámde csodálkozva vette észre, hogy ezekkel
                            a magyar írókkal és kisnemesekkel Mayerffy Ferenc úr is együtt búsul,
                            habár az itt uralkodó állapotok neki csak szerencsét hoztak, roppant
                            gazdagságot, megbecsülést, hatalmat, sőt ha nem volna itt annyi
                            búsulnivalójuk a magyaroknak, akkor ő távolról sem vihette volna
                            annyira, mint amennyire vitte. Ő éppen a magyarok hibáiból lett gazdag,
                            neki áldania kellene azt az országunkban futkározó ebadta németjét, azt
                            az osztrák rendszert, amely a magyar nemest elriasztotta minden polgári
                            munkától - és ő mégis éppen úgy szenved, belőle mégis éppen olyan sírva
                            vigadó magyar lett, mint azokból a szittya táblabírákból. Tragikus
                            ország ez, és minden lakója egy-egy tragikai hős.</p>
					<p>Aztán hirtelen odafordult Miklós báróhoz:</p>
					<p>- Meglátod, ez a Mayerffy Ferenc éppúgy semmire sem viszi, mint mulatós
                            búsmagyar barátai. De József, az más. Ferenc túlságos hirtelen
                            asszimilálódott. A magyaroknak az a tragédiájuk, hogy a közéjük telepedő
                            idegeneknek polgári erényeit nem veszik át, sőt azoknak is átadják a
                            maguk hibáját: a polgári munkától való irtózást és az uraskodás henye
                            szellemét. Én nem mondom, hogy mindenki olyan verejtékes és munkában
                            görnyedő életet éljen, mint ez a Mayerffy József. Én megértem Ferencet
                            is, aki a tudomány embereit többre becsüli, mint a kereskedőket, aki a
                            könyveket és képeket jobban szereti, mint a tehénistállót vagy a
                            trágyásszekeret. Amikor Angliában jártam, magam is láttam, hogy az
                            előkelő családok legöregebb fia azt tartja hivatásának, hogy címere és
                            rangja fényességét lehető legmagasabb fokra emelje, hogy magát a
                            közéleti és kulturális életben kitüntesse, vagy részt vegyen a
                            törvényhozásban és az udvari életben. De csak az elsőszülött fiú. Jó
                            volna ezt a rendszert meghonosítani nálunk, magyaroknál is. Ha énrajtam
                            állna, olyan törvényt hoznék, amely csak az elsőszülött fiúnak adja meg
                            a cím és rang fényét. A többi dolgozzék. A többi legyen iparos vagy
                            kereskedő, a többi járja a világot és gyűjtse a pénzt, a többi legyen
                            polgár, és életét munkában élje le, mert a nemesi címer hamar elkopik,
                            és azt újra csak a polgári munka és takarékosság tudja megaranyozni.</p>
					<p>Miklós báró valamit felelni akart, de a gróf hirtelen megérintette
                            barátja herkulesi vállát:</p>
					<p>- Gyere, mutatkozzunk be Mayerffy úrnak és a barátainak...</p>
				</div>
				<div type="chapter">
					<head>
                            6
                        </head>
					<p>István gróf a Dunára néző ablakban állott, de az előtte kirajzolódó
                            tájképből semmit sem látott. Nem látta sem a Dunán veszteglő nagy kerekű
                            vízimalmokat, sem az apró hajókat meg dereglyéket, amelyeket a parton
                            bukdácsoló lovak vontattak.</p>
					<p>E pillanatban tökéletesen egyedül volt a gondolataival és érzéseivel. Úgy
                            érezte, hogy még a teste is nehéz, felesleges és gyűlöletes burkolata a
                            maga árva lelkének. Öltözködés közben, ahogy a tükörbe nézett, ijesztően
                            sovány, sárga, szomorú, idegen ember nézett reá vissza. Pár év előtt még
                            attól félt, hogy elhízik és megkopaszodik. A haja megmaradt, a zsírpárna
                            azonban, amely a csípője köré rakódott, leolvadt, és a bőre
                            megráncosodott; de izmai szerencsére nem petyhüdtek el. Legutóbb megint
                            sokat fájt a foga, és szájdaganatai megint kiújultak; néha heves
                            szívdobogások nyugtalanították, gyakran gyötörte álmatlanság, a nyakán
                            tavaly furunkulus támadt, amelyet felvágtak, de aztán a hóna alatt
                            megint csak kiújult. Ezek a dolgok felbőszítették; utálatosnak találta,
                            hogy a nyomorult test minduntalan felhívja magára a lélek figyelmét,
                            nemcsak fájdalmakkal, de vágyakkal is, és a kielégületlen érzékiség
                            nyugtalanságával. Rájött, hogy nemcsak a lélek, de a test is tud
                            unatkozni. Az például, hogy annyira imádja Crescence-t, egyáltalában nem
                            szabadította fel az érzékiség bilincseiből. Mit kell ilyenkor
                            cselekednie? Metternich bizonyára jót nevetne azon, hogy ebből problémát
                            csinál. Wesselényi Miklós csakugyan ki is nevette egy alkalommal, amikor
                            gyerekesen megtorpant egy úri muri ocsmány fináléja előtt. De Metternich
                            cinikus és romlott, Miklós báró pedig primitív és barbár; egyikük sem
                            tudja megérteni őt.</p>
					<p>Aztán eszébe jutott, hogy Esterházy Zsófia hercegnő a maga elfogulatlan
                            és férfiasan nyílt modorában célzást tett arra, hogy Crescence maga is
                            erősen érzéki lény, Zichy Károly pedig - ki hinné arról a szakállas,
                            pedáns, dörmögő vörös medvéről? - valóságos szatír. Az asszonyok
                            manapság egész könnyedén beszélnek erről, ő pedig napokig nem tudott
                            emiatt aludni. Borzasztó elképzelései voltak arról, hogy mialatt ő égő
                            testtel, káromkodva fetreng az ágyban, s kiszáradt torka hörög, mint egy
                            veszett kutyáé, azalatt Crescence... kiugrott az ágyból, és a jéghideg
                            zuhany alá állott.</p>
					<p>Volt azonban mégis valami, amin nem segített semmiféle zuhany. Crescence
                            áldott állapotban van, és Zsófia hercegnő szerint áprilisra várja
                            lebetegedését. Nos, mit szólsz ehhez, Stefferl? Mi? Talán Petrarcával
                            vigasztalod magad, hogy Petrarca vagy tizenkétszer látta az ő Lauráját
                            másállapotban, és Petrarca mindannyiszor emelkedett hangú szonettel
                            ünnepelte meg a magasztos eseményt? Szonettek és egy tucat gyerek!...
                            Napnál világosabb, hogy vagy félkegyelmű barom volt ez a versfaragó,
                            vagy képmutató hazug, s a családi eseményt nem az avignoni
                            olajütőmester, hanem a szonettek okozták.</p>
					<p>István grófnak eszébe jutott, hogy az asszonyok - még Zsófia hercegnő is,
                            aki valamennyiük között a legszemérmesebb - gúnyos, szánakozó vagy
                            gyanakvó szemmel néznek rá. Rettenetes, hogy ilyenkor mit gondolhatnak.
                            Ő pedig nem tudja, hogy sírjon vagy nevessen a maga groteszk és bárgyú
                            helyzetén. Sokszor kedve lett volna egy kétértelmű szóval sejtetni
                            velük, hogy nincs nevetni- és szánakoznivaló az ő helyzetén, hiszen...
                            De ez undorító hazugság és merénylet lett volna Crescence ellen, s ezt a
                            szentségtörést sohasem tudná elkövetni.</p>
					<p>Zsófia hercegnő tiszta lélek és igaz jó barát, ő talán meg tudja érteni,
                            de a többinek mit mondjon? Mit mondjon azoknak, akik vagy az ő férfiúi
                            büszkeségében és józan eszében, vagy Crescence ártatlanságában
                            kételkednek?</p>
					<p>Eh, még ez is mind tűrhető volna, ha a maga boldog öntudata ezt a
                            nevetséges helyzetet saját legbensőbb énje számára elfogadhatóvá tudná
                            tenni. Csakhogy nem tudja. Pillanatra sem. Gyötrődik a féltékenység és a
                            szégyen kínpadján. Utálja magát. Szeretne nekirohanni a szoba falának,
                            és a koponyáját darabokra zúzni. Szeretne leugrani az ablakból, s ha nem
                            zúzza magát agyon a kövezeten, belerohanni a Duna habjaiba, s a víz alá
                            nyomni a fejét, amíg meg nem fullad.</p>
					<p>Sokszor volt azon a ponton, hogy egy pisztolydurranással vet véget ennek
                            a tépelődésnek. Eszébe jutott, hogy Shakespeare ezt kifelejtette a
                            “Lenni vagy nem lenni” monológjából: a nem viszonzott és megvetett
                            szerelemnél van még egy nagyobb kín: az a szerelem, amelyet az ember
                            saját maga is megvet és utál. Dehát mit tegyen? Szereti, tehát élni
                            kell. Ha egyszer meglátja durcás kis arcát, barna bársony szemét, és
                            meghallja a mézédes beszédét csupa magánhangzóval, elfelejti Zichy
                            Károly grófot, a főúri asszonyok aljas suttogásait - és elhiszi, hogy a
                            szeplőtlen fogantatás megismétlődött.</p>
					<p>Megrázta magát, és kiegyenesedett.</p>
					<p>Nem tehetek okosabbat, mint hogy belenyugszom. Nyomorult dolog az élet,
                            de a halál még az életnél is nyomorultabb. Tavaly április elején jött a
                            hír Pozsonyba, hogy a szegény Beethoven úr, a zeneszerző meghalt. Három
                            napig hevert a holtteste, amíg észrevették. Ezalatt a világnak eszébe
                            sem jutott, vajon Beethoven Lajos most a tizedik szimfónián dolgozik-e,
                            vagy esetleg már a teste feloszlóban van egy piszkos, rendetlen
                            hálószobában. Milyen egyedül volt ez a Beethoven úr. Akárcsak Sándor
                            cár, aki már két éve halott - úgy halt meg, mint öreg komornyikom,
                            Miklós, a kiszolgált kürasszír, aki a télen meghűlt, ágynak esett, forró
                            lett a teste, nehezen és szaporán zihált, egy éjszakán át borzalmasan
                            hörgött, s aztán azt mondta nekem, hogy vigyázzunk az égő gyertyára,
                            mert egy kis léghuzam kioltja a lángot... Úristen, micsoda gyertyára
                            gondolt a vén Miklós, akinek sejtelme sem volt a metaforákról?
                            Nemkülönben Anglia miniszterelnöke, Canning is meghalt, aki remek ember
                            volt, a szabadság és az erő embere, Liverpoolban azonban gutaütés érte,
                            a lámpása egyet lobbant, és a két örökkévalóság között imbolygó kis mécs
                            kialudt, s a szoba sötétben maradt. Ő pedig a Kaszinót rendezgeti a
                            Dorottya utcai Vogel házban. Koháry herceg már nem teheti be oda a
                            lábát, a lámpása kialudt; a császáré is halványan pislákol, Esterházy
                            Pepi megjósolta, hogy még ebben az évben leviszik a kapucinusok
                            sírboltjába, a háremébe.</p>
					<p>Mindegy. Menjünk a magunk útján. Tavaly egész évben a Tudós Társaság
                            szervezési ügyei foglalták le; emellett írt egy kis munkát a
                            lótenyésztésről és versenyekről. A füzetnek Lovakról a címe. A Kaszinó több dolgot ad, mint gondolta;
                            fiatal radikális arisztokraták ellenkaszinót létesítettek, a kereskedők
                            és iparosok pedig polgári kaszinót. Kár. Neki az lett volna a célja,
                            hogy minden tisztességes és hasznos embert egy táborba csalogasson.
                            Mindazonáltal három kaszinó is jobb, mint ha egy sem volna. Kinézte a
                            pesti lóversenyek helyét is az Üllői út végén levő Rákos terén. A hely
                            kiszemlélésében legnagyobb segítségére az a Mayerffy Ferenc volt, akit a
                            bécsi hajón látott. Ezt a Mayerffy urat nemrég meglátogatta. Szép kis
                            palotája van neki a Piarista utca és a Duna-part sarkán. A vaskosaras
                            ablakok, a faragványos, zöldre festett kapu, fölötte a félkör alakban
                            húzódó kőerkélyt tartó szakállas titánok, a kiugró timpanon Bagration
                            hercegasszonynak a Neuilly úton levő kis barokk kastélyát juttatta
                            eszébe. Az oromzat csúcsán nagy virágkosár körül játszadozó amorettek
                            pedig eszébe juttatták Grassalkovich herceg bécsi palotáját. Ilyen volt
                            a leggazdagabb pesti polgár, az új magyar gentleman háza. Ilyen volt a
                            ház ura, Mayerffy úr is. Modora, ízlése, választékos külseje és előkelő
                            lelki berendezése, mint az angol dzsentry, a the lower nobility egy
                            tagjánál, aki gyáros, de egyben helye van a parlamentben is. Amióta
                            Pesten van, István gróf többször meglátogatta; szeretett a házába járni,
                            amely olyan, mint egy múzeum, képekkel és szobrokkal tele, furcsa,
                            faragott bútorok bronzveretekkel, tengerentúlról való, csillogó
                            felületű, politúros fából, domborművű vagy berakott figurákkal. Az egyik
                            szobája a padlótól a mennyezetig tele van könyvvel, a másikban
                            biliárdasztal és pipatórium, és mindegyikben temérdek régi erdélyi
                            perzsa, nehéz selyemfüggöny, brokátterítők és hímzések, fából vagy
                            bronzból való kandeláberek, és mint egy sekrestyében, régi miseruhák
                            hevernek a székek támláján és komódokon túl vastag aranyhímzéssel,
                            drágakövekkel és gyöngyökkel - így lakik a Mayerffy ház feje műkincsek,
                            templomi kegyszerek, oltárterítők, álló gyertyatartók, szúette faszobrok
                            között, színes templom-üvegablakokon átszűrődő félhomályban, ilyen
                            kolostori csendben és szomorúságban. A barátai is furcsa emberek, írók
                            és művészek, akik folyton könyvekről, színházról és képekről beszélnek,
                            akiknek mindig nagy terveik vannak, és várják a Messiást, aki a szegény
                            üldözött magyar népet kivezeti az osztrák rabszolgaságból. Magát Ferenc
                            urat is megszerette, mert tetszett neki magába zárkózott, mogorva
                            agglegénysége, sok mindenféle úri szenvedélye: fényűzés, lófuttatás,
                            színház, pompás palota a Belvárosban, ragyogó fogatok, angol hátaslovak,
                            akárcsak az Orczy báróknak vagy Sándor Móric grófnak.</p>
					<p>Megismerkedett a másik Mayerffyval, József úrral is, aki Óbudán lakik az
                            ősi családi házban, amelyet még apjuk, a vagyonszerző Franz Mayer
                            építtetett. Na, ott minden másképp fest, mint Ferenc belvárosi
                            palotájában. Az óbudai ház egyszerű, az ablakokon csak úgy özönlik be a
                            szobába a napfény, a falak szép, világossárga vagy rózsaszín kárpittal
                            bevonva, a bútorok kényelmesek, simák, egyszerűek, és fehér
                            csipketerítővel leterítve. Az ablakokon is fehér tüll és
                            csipkefüggönyök. A ház tele gyermeksereggel - két fiú és három leány,
                            mint az orgonasípok - s az egész fölött egy bájos, finom, budai
                            patríciusasszony uralkodik, aki még mindig fiatal és szép.</p>
					<p>Mind a két Mayerffyt felszólította, hogy lépjenek be a Kaszinóba.
                            Felszólítaná az összes gazdag pesti polgárokat, akik még nem tudnak
                            ugyan magyarul, de már el tudnak érzékenyedni a kuruc dalokon és Bihari
                            verbunkosain. A Kaszinó majd a magyar nyelvre is megtanítja őket. Magyar
                            nagyiparos, gazdag, művelt magyar kereskedő nincs - csak volt valamikor
                            régen. Száz évekkel előbb, és - lesz, ha Isten is úgy akarja, mint ő.
                            Wesselényi Miklós, aki pompásan ismeri a magyar történelmet, ő beszélte
                            egyszer, hogy a középkorban a magyarok még szívesen foglalkoztak iparral
                            és kereskedéssel, gabonával, lóval, szarvasmarhával és birkával való
                            tőzsérkedéssel. A legnagyobb tőzsér Matthias Corvinus volt, a reneszánsz
                            fejedelem. A török uralom után németek, török és görög kereskedők
                            özönlötték el az országot. Különösen nagyszerű emberek voltak a görögök.
                            Nem valami szolid kereskedők, de fáradhatatlan és nagyratörő nép,
                            kicsinyben kezdték el az adás-vevést, lóháton és nyikorgós szekéren
                            járták be az úttalan utakat, süttették magukat a perzselő nappal,
                            dideregtek a csikorgó szélben, spekuláltak, törték az eszüket,
                            megtanulták az új haza nyelvét, családot alapítottak, és
                            meggyökeredzettek. Nem egy család magasra vitte, meggazdagodott, bárói
                            vagy grófi rangot kapott, s ma valósággal fejedelmi fénnyel veszi magát
                            körül. A görögökön kívül, akik inkább kereskednek, a németek vitték
                            sokra Magyarországban, ahol az ipar és a vállalkozás majdnem egészen a ő
                            kezükben van. Németek az építőmesterek, nyomdászok, cukrászok,
                            keramikusok, tímárok, mészárosok, sörfőzők, és Pest városának majd
                            minden gazdag embere német származású. De még így is csak
                            Oroszországban és a Balkánon van kevesebb iparos és üzletember, mint itt
                            Magyarországban. A gabona-, gyapjú- és bőrkereskedés teljesen zsidó
                            kézen van. Azok most az utóbbi időben hirtelen meggazdagodtak. Ő a
                            zsidók közül is szívesen látna néhányat a Kaszinóban, de a többség még
                            idegenkedik ettől a gondolattól. Majd megjön az eszük.</p>
					<p>A polgárokat tehát be kell édesgetni a Kaszinóba. A Kaszinó mindenesetre
                            jó nevelője lesz ennek a magasba kúszó kategóriának, írókat és
                            hivatalnokokat is felszólít, hogy lépjenek be a Kaszinóba. Az írókat
                            egyébként már felkereste, beszélgetett velük, és meghallgatta őket. Sok
                            közöttük a tehetséges ember, de még messze vannak attól, hogy Byront
                            juttassák az ember eszébe. Nem csoda. Az egész irodalom még
                            csecsemőkorát éli, akárcsak a nyelv. Kazinczy, Kisfaludy, Vörösmarty,
                            Szemere, Fáy, Bajza, Berzsenyi urak olyanok, mint az első
                            konkvisztádorok, akik Amerika partjain kikötöttek. Kicsiny ország
                            kicsiny szempontjai szerint nézik a világot; némelyikük csak annyit lát
                            belőle, amennyit a kávéház vagy a vármegyeház ablakából át lehet
                            tekinteni. De azért egyetlenegynek a haja szálát sem adná oda például
                            Pálffy Ferdinánd hercegért vagy az öreg Zichy Károlyért, akiről Gentz
                            Frigyes, a kongresszus titkára egyszer azt mondta neki: “Én Zichyről nem
                            mondok semmi rosszat, mert az effélétől lelkem visszaborzad; de az a
                            beotiai ostobaság, az a víziszony, az a kutyaveszettség egy bekötött
                            könyv irányában, az a rettegése mindennemű kultúrának, az mégis minden
                            emberi fogalmat meghalad.” - Vigye el az ördög az öreg Csicserlit, de
                            fia, a vörös Zichy Károly, mégiscsak az ura Crescence grófnőnek, és
                            Crescence mégiscsak anyai örömök előtt áll.</p>
					<p>Dühösen dobbantott.</p>
					<p>De hát, Úristen, mit tegyek? Üljek le az utcán egy mérföldjelző kőre, és
                            sírjak, vagy menjek be a legközelebbi csárdába és igyam le magamat?</p>
					<p>Aztán összeszedte magát.</p>
					<p>Kezdem észrevenni, hogy ebben az életben minden rosszul van úgy, ahogy
                            van. Ez a város, ez az ország, ez az egész világ nem nekem való. Nekem
                            egy új világot kell teremtenem a magam képére és hasonlatosságára, hogy
                            abban helyemet találjam.</p>
					<p>István gróf mostanig nem sokat járt Pesten, inkább csak átutazóban,
                            amikor vagy a Szeminárium utcai régi Széchenyi házban, vagy pedig
                            valamelyik szállodában töltött néhány napot. Ez a néhány nap úgy telt
                            el, mint ahogy eltelt a többi magyar főúr számára, akik Bécsbe menet
                            vagy onnan jövet, kénytelen-kelletlen útba ejtették Budát és Pestet.
                            Mint azoknak, neki sem jelentett Pest semmit, Buda pedig legfeljebb
                            annyit, hogy ott lakott a nádor, aki egyszersmind az uralkodóház tagja
                            is, és nála tisztelegni illett. Még azt sem vette észre, hogy amióta a
                            császár testvére, József főherceg lakik ott fenn a budai várban, a város
                            fejlődni kezdett. A nádor meg nagyon is patriarkális életet élt, s
                            székhelyének primitív és szegényes volta fel sem tűnt neki. A nádor jó
                            gazda, szerető férj és talpig becsületes úriember volt, családi élete
                            mintaképül szolgálhatott a polgároknak; nem volt sem lelkes magyar, sem
                            lelkes mecénás, egyáltalán nem lehetett ráfogni, mintha Medici Lorenzót,
                            Nagy Frigyest vagy Napóleont akarta volna utánozni mint városépítőt; nem
                            volt túlságosan kimagasló szellem, szerette a jó pipadohányt, és
                            balatonfüredi nyaralójában úgy élt, mint igénytelen nemes a vidéki
                            kúrián; derék hivatalnok volt, kitűnően beszélt latinul, jártas volt a
                            Tripartitumban - de Budán lakott, tehát megszerette a lakóhelyét,
                            hatalmas úr volt, tehát rávette a polgárokat, hogy törődjenek valamit a
                            város csinosításával. Szépészeti egyesületet alapított, tervet
                            készíttetett a fejlődő város számára, és ha tehette, rábeszélte a
                            főurakat, hogy építsenek és lakjanak néha az ő székhelyén is. Nagyobb
                            szabású városfejlesztésre már csak azért sem gondolt, mert agyában
                            nagyobb szabású gondolatok nemigen születtek, s ha valaki esetleg
                            ilyenekkel meg is termékenyíti, nem volt bátorsága, hogy vetélytársat
                            teremtsen Bécsnek.</p>
					<p>A Széchényiek pedig általában véve nem szerették Pestet. Az öreg Ferenc
                            gróf 1804-ben a budai Várban vásárolt házat, de azt a bécsi kongresszus
                            alatt már el is adta, és Pesten a Szeminárium utcában vett két kisebb
                            házat, a kettőből építtetett egyet, s abban hat vagy hét esztendeig
                            tartott fenn háztartást a család s a rokonság számára. Egyszer csak
                            azonban eszébe jutott, hogy a pesti háztartás csak fölösleges
                            pénzkidobást jelent, a bútorokat tehát elvitette Bécsbe és Cenkre, a
                            házat bérbe adta, és csak néhány földszinti szobát tartott meg szállásul
                            az átutazó Széchényieknek. István gróf eleinte arra gondolt, hogy
                            berendezi magának a Szeminárium utcai Széchenyi házat, de aztán elment a
                            kedve a nagy munkától, s inkább az akkor épülő börzeház mellett, az
                            úgynevezett Diana-fürdő épületében bérelt lakást. Ez az új és
                            monumentális épület - a pestiek büszkesége - rejtette ugyanis magában az
                            új Duna-fürdőt, amelybe egy Apolló- és Minerva-szobrokkal díszes,
                            virágos udvaron keresztül lehetett bejutni. Az udvar közepén szökőkút
                            hűsítette a levegőt, körös-körül nád karosszékek sorakoztak a vendégek
                            kényelmére, s a pestiek módfölött büszkék voltak erre a világvárosi
                            attrakcióra.</p>
					<p>Ennek az épületnek első emeleti saroklakásában rendezett be magának
                            kényelmes, szép, úri otthont István gróf, s ablakából az új kereskedelmi
                            palota jón oszlopait, alatta a vásárosok, fuvarosok, őgyelgő vidékiek,
                            hajósok, rakodómunkások tarka tömegét, vagyis azt az ötven lépés széles,
                            lejtős, vízmosta partot lehetett látni, amelyhez hajók, csónakok, kompok
                            imbolyogva lapultak cölöpökhöz verve. Nyomorúságos egy látvány volt ez,
                            amely még a vadság költészetét is nélkülözte. A Duna-part maga volt az
                            országút, amelyen kocsik vánszorogtak, farakások, hordók, deszkákból
                            összetákolt pálinkás csapszékek, gerendák, állványok, búzászsákok,
                            tehén- és juhbőrből felrakott halmok közepette. De ezen keresztül át
                            lehetett látni a budai oldal gyönyörű panorámájára, föl a Várba, a
                            királyi palotába, Sándor Móric grófnak a hegytető szélén épült új
                            házára, s amögött el lehetett képzelni azt az Úri utcai, egyemeletes,
                            széles, alacsony, idomtalan épületet, amelyben a budai udvari kamara
                            elnöke, Zichy Károly gróf és felesége lakik.</p>
					<p>Buda és Pest között pedig szürkén, álmosan, de méltóságosan hömpölygött a
                            jó öreg Duna, amelyen hajók úsztak fel és alá, s néha órákig
                            vesztegeltek a híd előtt, amely a két partot összekötötte. Ez a rút és
                            rozoga tákolmány, ahogy végighasalt a Duna hullámain, eszébe juttatta a
                            Tower Bridge-et, amelyet kétoldalt üzleti bazársor szegélyez, s rajta
                            naponként a kocsik százai s a nyüzsgő embertömegek ezrei haladnak át. A
                            pest-budai hajóhídon csak imitt-amott lézengtek emberek, akik
                            megállottak a híd közepén levő Nepomuki Szent János fából faragott
                            szobra előtt, és elbámészkodtak a Gellérthegyen, a Margitszigeten, a
                            pesti part házsorain, a Tabán szanaszét szórt apró vityillóin vagy a
                            királyi vár szép barokk építkezésén, kertjein, bástyáin és sétányain. Ha
                            a hidat megnyitották az áthaladó hajók előtt, az a néhány ember is
                            kénytelen órákig várakozni. Télen pedig egyáltalán nincs híd, hiszen a
                            jég elvinné, tehát akkor csónakon kelnek át az emberek a Dunán, ami
                            jégzajláskor valóságos istenkísértés.</p>
					<p>Sokszor megtette azt az utat István gróf, amikor fölment a Várba a nádor
                            főherceghez vagy a kamaraelnökhöz látogatóba. De sohasem látta a
                            Krisztinaváros kertek, mezők, szőlők közé bújtatott apró, földszintes
                            házait, kövezetlen utcáit, s a rajta végighúzódó, szeméttel teli
                            Ördögárkot. Nem volt a Tabánban sem, s aligha csónakázott át a szőlőivel
                            és gyümölcseivel, gyepes térségeivel, virágágyaival és százados fáival
                            díszes, idillikus Palatínus-szigetre. Pesten is csak a Váci utcában
                            járt, ahol dél idején vidáman korzóztak a legújabb bécsi divat szerint
                            öltözött arszlánok és dámák. Észrevette, hogy Pest és Buda utcáinak neve
                            már magyarul is fel van írva a sarkokon, de azért még mindig csak német
                            szót lehet hallani boltokban, fogadókban, vendéglőkben, kávéházakban.
                            Egyébként kávéházban még nem is volt soha életében. Csak hallomásból
                            tudta, hogy két pompás kávéháza is van Pestnek. Az egyik az Angol
                            Királynő házában van, amelyet a régi Rondella helyén épített egy
                            Kemnitzer nevű meggazdagodott tímár. Ez volt a Kemnitzer-kávéház, nagy
                            biliárdteremmel, két vagy három társalgószobával és díszes kávéházzal,
                            amelyben roppant nagy a demokrácia; parókakészítő és kofaasszony éppúgy
                            eljárt oda kávézni, mint a kamarai tisztviselő vagy a dandy likőrözni. A
                            másik kávéház a Hét Választófejedelem szálloda épületében volt, s télen
                            ott tartották a legfényesebb bálokat sok száz viaszgyertya fényében, a
                            német színház zenekarának muzsikája mellett.</p>
					<p>István gróf eddig nem ismerte a várost, nem ismerte a polgárságot, s nem
                            ismerte azt az életet sem, amely itt, a Duna jobb és bal partján lüktet
                            nyolcszáz év óta. Az ő számára eddig közömbös, sőt idegen volt ez a
                            hely. Lelketlen házsorok, egy város lélek nélkül. Sokszor gondolt arra,
                            hogy ha nerói hatalma volna, nem sajnálná felgyújtani. Ha Mátyás király
                            erejével és kincsével bírna, lebontaná a felét, és a magyarokkal újra
                            felépíttetné. Ő is, mint a nagy Corvin Mátyás, hirdetményt ragasztatna a
                            falakra: “Jó reggelt, polgárok! Ha nem vagytok hajlandók az én terveim
                            szerint Budapestet újraépíteni, leüttetem a fejeteket.”</p>
					<p>Eddig úgy nézte Pest és Budát, mint egy gyermek a kartonból és fából
                            épített játék városkáját, vagy mint egy imperátor a székvárosát, amely a
                            lelkében lappangó teremtő géniuszt felébreszti. Isteneknek való játék.
                            Most már szeretni is kezdi ezt a várost, mert már van a városnak lelke,
                            és ez a lélek rokon az övével.</p>
					<p>Állt az ablakmélyedésben, és átnézett Budára. Rettentő távolságban van a
                            királyi vár és az udvari kamara nagy, sárga haza, amelyben az elnök
                            lakása van. Amelyben Crescence grófnő lakik. Ez a piszkosan hömpölygő
                            folyam itt folyik közöttük, és jobban elválasztja őket, mint két
                            világrészt az óceánok végtelensége. Európából Amerikába végre is az
                            esztendő minden szakában át lehet jutni, csak egy jó vitorlás és néhány
                            keménykezű, tisztafejű tengerész kell hozzá. Itt pedig télvíz idején
                            gyakran teljes lehetetlenség a közlekedés. Buda télen sokkal közelebb
                            van Bécshez, mint Pesthez. Mi lesz, ha Crescence grófnőt egyszerre csak
                            elfogja az unalom, és itt hagyja ezt a barbár Budát?</p>
					<p>Átnézett a Dunán - és isten tudja, hogy már hányadszor -, megint eszébe
                            jutott, hogy hidat ver a folyón. Kő- vagy acélhidat, még nem tudja,
                            ehhez nincs is elég műszaki tudása, de hidat épít, amelyen Crescence
                            fogata átroboghat, és ő is felkeresheti Crescence grófnőt. Csekély
                            feladat ez ahhoz az égbekiáltó vágyakozáshoz képest, amit Crescence után
                            érez. Ha arról van szó, hogy a Várhegyet elhordja, vagy a Dunát kanállal
                            kimeregesse, azt is megpróbálná. Holnap tehát lemegy a Duna-partra, a
                            vásártérre vagy a szerviták temploma elé, és beszédet intéz a néphez:
                            Polgárok! Crescence grófnő nem tud átjönni Pestre. Építsünk hidat, hogy
                            átjöhessen! - De aztán keserűen elnevette magát. Mi lesz akkor, ha az
                            egyik polgár esetleg visszavág: - Gróf úr! Crescence grófnő áldott
                            állapotban van, és nemsokára gyermeket szül Zichy Károly grófnak!</p>
				</div>
				<div type="chapter">
					<head>7</head>
					<p>Kemény volt a tél. A Dorottya utcában levő Kaszinót csak szánkón lehetett
                            megközelíteni. Egy téli estén, amikor méter magasságban borította az
                            utcákat a hó, s a kémények kürtőin vad süvöltéssel fütyült be a szél,
                            nem volt a Kaszinóban senki, csak István gróf, Esterházy Mihály és
                            Wesselényi. A báró, aki a Sporting Magazine-t
                            lapozgatta, egyszer csak földhöz vágta a füzetet, és erősen kikelt a
                            hajtóvadászatok ellen.</p>
					<p>- Utálom ezt a barbarizmust - dörmögött felháborodva.</p>
					<p>- Miért félted annyira a nyulakat, Miklós? - évődött István gróf, és
                            néhány hasáb fát dobott a kandallóba.</p>
					<p>A báró azonban komolyan folytatta:</p>
					<p>- Az ember nem arra való, hogy a vadászkutyákat helyettesítse.</p>
					<p>A két gróf összenézett. Hát ezt mi lelte? A báró azonban nem
                            tágított:</p>
					<p>- Megsérteni az emberi méltóságot azért, hogy időnket vígan tölthessük,
                            nem hozzánk, nem hazafiakhoz és nem humánus férfiakhoz méltó.</p>
					<p>István gróf hátát a kandalló tüzénél melegítve, percről percre fokozódó
                            türelmetlenséggel hallgatta Miklós báró kifakadását.</p>
					<p>A báró pedig nagy tűzzel beszélt. A hajtóvadászattal kapcsolatban
                            felemlegette a középkort, a feudalizmust, a lovagvárakat, a
                            Gessler-kalapot, a cukortelepeket, a dél-karolinai rabszolgákat, a
                            török bazárokat, a négerkínzásokat, s mindezt ártatlan gyermekjátéknak
                            minősítette ahhoz képest, hogy a hajtóvadászatokon parasztokkal verik
                            fel a vadat.</p>
					<p>István gróf nem állhatta tovább:</p>
					<p>- Hát te komolyan oly nagy aljasságnak tartod a hajtóvadászatot?</p>
					<p>- Égbekiáltó aljasságnak! - mennydörgött a báró.</p>
					<p>István gróf arcán ezer ránc jelent meg, s a szemöldöke felszaladt egész a
                            haja tövéhez.</p>
					<p>- Én pedig úgy látom, hogy a hajtóvadászatokra mindig boldogan
                            jelentkezik egy sereg gyerek és suhanc, aztán hajrá, ide-oda lót-fut,
                            nevet, ordít, zajt üt, és a végén tele eszi-issza a hasát.</p>
					<p>- Merénylet az emberiség ellen - dörmögött a báró.</p>
					<p>Erre már István grófot is elragadta a hév.</p>
					<p>- Ördög vigye a te emberiségedet - horkant fel vérvörös arccal. - Ami az
                            emberiséget illeti, nem sokkal becsülöm többre, mint a vadat, amelyet a
                            hajtóvadászaton űzőbe veszünk.</p>
					<p>István gróf szíve, amelyet a sors, Crescence állapota, a társaság
                            gyengédtelen tréfái, a sorozatos mellőzések, az Akadémia és a Kaszinó
                            körül felmerült nehézségek, az ellenkaszinó, amelyet ő csárdának
                            nevezett, a mindenünnen jelentkező értetlenség, gáncs, kritika,
                            ellenségeskedés a végsőkig elkeserített, most kicsordult, és csak úgy
                            ömlött belőle a gyűlölet és embermegvetés. Kijelentette, hogy ő az
                            embert általában véve elvből és ösztönösen megveti, és gyalázatos
                            féregnek tartja.</p>
					<p>A báró is heveskedett:</p>
					<p>- Úgy beszélsz, István, mintha egyedül volnál a világon.</p>
					<p>- Mintha egyedül volnék?... Hát egyedül is vagyok, a teremtésit, de én
                            szeretem ezt a magánosságot.</p>
					<p>- Belőled a dac beszél most - jegyezte meg Esterházy Mihály, de István
                            gróf úgy vélte, hogy ezzel Crescence grófnő állapotára céloz a gróf.</p>
					<p>- Dacoskodni gyerekek és asszonyok szokása. De azt bevallom nektek, hogy
                            én minden embertől irtózom addig, ameddig meg nem győződtem arról, hogy
                            különb a csordánál... Eh, mit kerteljek? Én csak néhány, nagyon
                            kipróbált embert becsülök annyira, hogy elismerjem felebarátomnak.</p>
					<p>- Ez nem humanizmus - hördült fel a báró.</p>
					<p>István grófnak még jobban recsegett a hangja:</p>
					<p>- Humanizmus ide, humanizmus oda, én úgy vettem észre, hogy az emberek
                            egy része komolykodó, zord arcú, merev szamár, a másik része vidám és
                            mulatságos bohóc, a harmadik álszent és hazug erénycsősz, a negyedik
                            hitvány haszonleső, erkölcstelen bérenc. Az egyikük ilyen, a másikuk
                            olyan, de abban megegyeznek, hogy pénzes vagy nagyhatalmú embertársukat
                            isten gyanánt imádják, s feláldozzák neki gyermekeiket, feleségüket,
                            szűz lányaikat és a maguk üdvösségét. Közülük a legjobb is eladja magát
                            harmincezer, az Úr Jézus Krisztust pedig harminc ezüstpénzért. Megvetem
                            őket üres, kongó frázisaikkal, együgyű babonáikkal és titkos kis
                            aljasságaikkal. A testük csupa szenny, de selyem-arany hímes díszruhával
                            takarják el fekélyeiket. Ha kólikát kapnak, a legnagyobbak is úgy
                            jajveszékelnek, mint a rühes macska. És száz ember közül jó, ha egynek
                            van emberhez való értelme, ízlése és szíve. A legtöbb ostoba, eszelős,
                            félkegyelmű vagy éppenséggel hülye. Mit szeressek rajtuk? A
                            hazugságaikat vagy a komiszságukat? Az erkölcstelenségüket vagy a
                            butaságukat? Ha az állat a maga félelmében, dühében vagy éhségében
                            ordít, harap, rúg, és szétmarcangolja ellenfelét, ez néha sajnálkozásra
                            bír, és majdnem meghat; ha az ember ugyanazt csinálja nyomorúságában
                            vagy elkeseredésében, ezt megértem és megbocsátom; de az emberek nagy
                            része megcsinálja mindezt pusztán azért, hogy neki szebb ruhája, több
                            kitüntetése, nagyobb darab földje vagy zsírosabb hivatala legyen, mint a
                            szomszédjának. Az emberek nagy része alább való féreg a tetveknél és a
                            hüllőknél, mert ezeknek a természet nem adott más fegyvert a létért való
                            küzdelemben, mint az alattomos élősködést a nemesebb szervezeteken.</p>
					<p>Miklós báró haragja ezalatt egészen elmúlt:</p>
					<p>- Ugyan, István, nem érdemes, hogy ennyire - felizgasd magad.</p>
					<p>István gróffal azonban nem lehetett bírni.</p>
					<p>- Utálom és lenézem őket - folytatta tajtékozó szájjal. - Nem kellenek
                            nekem, és a magam egyedülvalóságában elmegyek mellettük szánalom, és
                            rokonszenv nélkül. Nekem ők nem testvéreim, legalábbis nem azok mostan
                            való aljasságukban és ocsmányságukban. Dolgozom és szenvedek értük, de
                            éppen azért, hogy ne legyenek olyanok, mint amilyeneknek most
                            mutatkoznak, és egy új generáció rehabilitálja őket az Isten előtt. Ez
                            az én emberszeretetem és felebaráti szolidaritásom.</p>
					<p>István gróf elrohant a Kaszinóból, a báró pedig szomorúan nézett
                            Esterházy grófra, és gordonkahangja felbúgott:</p>
					<p>- Sajnálom Istvánt. Ez a sötét embergyűlölet nemsokára életgyűlöletté
                            fajul.</p>
					<p>A gróf legyintett:</p>
					<p>- A kis Crescence grófné majd lebabázik, és István lassanként megbocsát
                            az emberiségnek.</p>
					<p>A Kaszinó előtt oroszos szán állott, amelybe három ló volt fogva, s a
                            bakján bundás, szőrmekucsmás kocsis. István gróf beledobta magát a
                            szán kosarába, és odakiáltott a kocsisának:</p>
					<p>- Hajts!</p>
					<p>A szán nagy csilingeléssel megindult a simára fagyott és behavazott
                            utcán. Az emberek utána bámultak, és suttogva adták szájról szájra a
                            hírt, hogy valami orosz herceg jár a Kaszinóba.</p>
					<p>A Hatvani utcába kanyarodva, István gróf a Ferenciek terén megállította a
                            szánkót. Megdobbant a szíve. Meglátta az egyetem épületét, amelyben az
                            édesapja által alapított múzeum és könyvtár talált helyet. Kicsit
                            habozott, aztán kiugrott a szánból, és bement a kapun s a lépcsőházon át
                            a hatalmas, márványpadlós, húszablakos könyvtárterembe.</p>
					<p>Ahogy belépett, szemben a falon egyszerre megpillantotta őt. Szegény,
                            drága, jó, kegyelmes atyjaurát. Ott állt az aranygyapjas rend
                            díszruhájában, komolyan, szerényen, finom előkelőséggel. Homlokán a
                            gond és kételkedés felhője borongott. Az öregebbik Ender egyik legszebb
                            műve volt az az arckép.</p>
					<p>István gróf letérdelt volna előtte, mint egy szentkép előtt. De csak
                            meggörnyedt, és áhítatos félelemmel nézett föl a képre. A fiú és apa
                            mintha egymáson felejtették volna tekintetüket. Mintha beszélgettek
                            volna. Úristen, ki tudja, mennyi mondanivalója volna a fiához öreg
                            Széchényi Ferenc grófnak a túlvilágról?</p>
					<p>István gróf pedig jobb kezét a szívéhez nyomta. Körülbelül oda, ahol egy
                            kis, finom bőrtáskában édesapja utolsó intelmeit őrizgette. Ez a levél
                            éjjel és nappal, mindig a nyakán lógott, kis aranyláncocskán. Ha a test
                            párolgása megviselte, vagy a verejték átjárta és bepiszkította, a drága
                            ereklye új tárcát kapott, de egy pillanatra sem került le onnan. István
                            gróf megtapogatta, és boldog volt, hogy ott van. Aztán félhangosan
                            mondta szembenálló, kegyelmes, nagy jó apjaurának:</p>
					<p>- Mon temps, mes talents, ma fortune sont à ma patrie.</p>
					<p>A kép mintha megmozdult, a rendjelek mintha megcsörrentek, a szem mintha
                            könnyezett és a száj kinyílt volna. Az öreg gróf a túlvilágról
                            helyeslően bólintott az embergyűlölő fiú fogadalmára.</p>
					<p>István gróf elhagyta az egyetem épületét, és visszafelé hajtatott, a
                            lakása felé. A Váci utcán át eljutott a tágas Theatrum piacra, ahol a
                            városi német színház, a Magyar Király fogadó és az idomtalan és
                            dísztelen Harmincad épület (Dreissigstamt) áll. Eszébe jutott, hogy az
                            egész Széchényi család jelen volt a városi színház megnyitásán a büszke,
                            fényes épületben, amely szép szobrokkal díszített homlokzatával, tágas
                            előcsarnokával, széles lépcsőivel bámulatba ejtette a pesti
                            polgárokat.</p>
					<p>A színház előtt megállt a szánkó. A grófnak azonban kedve jött, hogy
                            megnézze a Leopoldvárost, mely csak most kezdett épülni. Mint új
                            városrésznek tágasak és egyenesek az utcái, a nagy házaknak szép
                            udvarai, kényelmes, világos lépcsői s újdivatú, nagy ablakai vannak. A
                            legszebb ház itt is a Mayerffy családé volt. A ház az Új piac sarkán
                            állott, egy nagy, szabad téren, amely nincs kövezve, és valóságos
                            homokpuszta. Északon a II. József császár által épített óriási
                            Neugebäude zárja be ezt a városrészt. István gróf elhatározta, hogy itt
                            maga is építkezni fog.</p>
					<p>Dermesztő hideg volt. István gróf hazahajtatott. A szán csilingelve
                            siklott az utcán, a hó ezüstösen porzott fel a lovak patái alatt. Az
                            útvonal néptelen volt, csendes, és a lassan leereszkedő est
                            fátyolfüggönyt vont a sivár városkép elé. István gróf pedig
                            tervezgetett. Rengeteg teendő volna. Itt mindenekelőtt egészséges,
                            kellemes, nyugati értelemben vett úri életet kellene teremteni, ami
                            magában véve idevonzza majd az ország finom ízlésű, nagy igényű, gazdag
                            lakosait; másodszor széppé tenni, valóságos látványossággá, hogy ne csak
                            a test kényelmi igényeit, de a lélek esztétikai szomjúságát is
                            kielégítse. Észrevette, hogy az új házakat félig-meddig empire stílusban
                            építették, s ez a klasszikuskodó olaszos építésmodor úgy hatott rá,
                            mintha a magyar géniusz minden eredetiségét s élete poézisét már rég
                            kilehelte volna. Pest épületei szégyenlik a faj és származás keleti
                            zománcát, s ahelyett hogy Pestnek valami Magyarországhoz való ábrázatot
                            adnának, a legsilányabb és legolcsóbb olaszt másolgatják. Hol van a
                            régi város, a szkíta császárok egykori palotásháza, Mátyás udvara, vagy
                            legalábbis romemléke a régi magyar dicsőségnek? Nem látja sehol. Ha
                            pedig nem tudunk a saját fantáziánkból egy új magyar stílust teremteni,
                            akkor legalább azt utánozzuk, amelyik a mi karakterünkhöz és éghajlati
                            viszonyainkhoz a legjobban illik. Magyarország éghajlati viszonyai
                            durva, erős, zord épületeket kívánnak. Olyan anyagokból, amelyeket tűz
                            nem ront, levegő nem emészt, szél nem tud megrongálni, víz nem hord el -
                            tehát nem a délolasz, hanem az észak-európai stílust kellene valahogy
                            megmagyarosítva ide átültetni. Anglia építőmesterei ezt régtől fogva
                            tudják. Ők már elhagyták a latin stílusokat, s gót stílust hozzáformálva
                            nemzeti sajátosságaikhoz és éghajlati viszonyaikhoz, csodálatos
                            remekműveket építettek.</p>
					<p>István gróf száguldó fantáziája már beépítette a két Duna-partot vörös
                            tégla, szürke homokkő, komorsötét vakolatú, angol stílű, tornyos,
                            pilléres, oszlopos házóriásokkal, mint aminők a Temzét szegélyezik. Már
                            látta a fákkal beültetett széles útvonalakat, a magyar Hyde Parkot,
                            látta a Dunán hemzsegő hajókat és csónakokat, s a Pest környékén
                            füstölgő gyárkémények százait. Fát és kőszenet álmodott a por és sár
                            helyébe; fa és kőszén voltak az ő szemében a városfejlesztés legmagasabb
                            szimbólumai. Kőszén ég a kemencékben és fűtőházakban, a kályhákban és a
                            mozdonyok kazánjai alatt, a hajók belsejében, s a fának meghagyják a
                            maga rendeltetését, amelyet nem lángok közt való elhamvadásban, hanem az
                            örökkévalóság számára állított épületekben, hajóbordákban, hidakban, az
                            embereknek életét megszépítő lombos árnyékban s oxigént fejlesztő
                            leheletében jelölt ki a világ nagy építőművésze.</p>
					<p>És István gróf képzelete továbbszáguldott. Pestről most már felszállt az
                            egész ország fölé isteni röpködésében. Lecsapolta a vizenyős lápokat, a
                            szomorú és meztelen ingoványokból vízcsatornákat hasított ki, beültette
                            a kiszárított területeket, s a farkasok lakta vadonból ligeteket, az
                            emberek által nem járható rengetegekből remek kerteket varázsolt,
                            amelyeket felséges utak szelnek keresztül, és idillikus csalitok,
                            tisztások, mitológiai szent berkek, árkádiai és elíziumi mezők
                            tarkítanak. A Balatonból csatornát vezetett a Dunába, amelyen tucatnyi
                            gőzhajó jár, néhány ezer kisebb vitorlás, csónak, dereglye, brigg és
                            naszád kíséretében.</p>
					<p>Egyszerre csak hangosan felkiáltott:</p>
					<p>- Kár, hogy nem élek száz évig. Ha száz évig élnék, az élő Istenre
                            esküszöm, ezer meg ezer kies villa, kastély, szálloda, penzió
                            szegélyezné a Balaton felé vezető utat, fák, virágbokrok s fürdőházak
                            között, mint egy virágos, végtelen házszalag, s a Balaton és Duna
                            tükrében nézegetné magát az egész boldog Magyarország.</p>
					<p>Aztán elmosolyodott. Ha ezt Wesselényi Miklós báró hallaná, kinevetné.
                            Félórával ezelőtt még tajtékzott a szája az embergyűlölettől, most
                            pedig... eh, csak én tudom, hogy ebben nincs semmi ellentmondás.</p>
					<p> Ezalatt Wesselényi és Esterházy Mihály gróf tovább beszélgetett a
                            Kaszinóban a kandalló mellett.</p>
					<p>- Láttad, hogy mennyire eltorzult az arca? - kérdezte a báró.</p>
					<p>- Szegény István, jól tenné, ha elmenne külföldre, és rendbe hozatná az
                            idegeit.</p>
					<p>- Ellenben...</p>
					<p>- Nos? - riadt fel a gróf, aki a tűz mellett kissé elbóbiskolt.</p>
					<p>- Csak azt akarom mondani, hogy István gróf szavaiban, amelyeket a
                            pillanat hangulata csalt az ajkaira, volt egy szemernyi őszinte vallomás
                            is. István gróf voltaképpen nem szereti az embereket.</p>
					<p>- Az ő joga - riadt fel a gróf.</p>
					<p>- Nem vonom kétségbe. Annál kevésbé, mert én Istvánt lángésznek tartom. A
                            lángész pedig csak önmagát s azokat szereti, akik felszívódnak az ő
                            legbensőbb énjébe.</p>
					<p>- Szóval boldogtalan ember - fejezte be a beszélgetést Esterházy Mihály
                            gróf, és csendesen elszundikált a kandalló mellett.</p>
					<p> Másnap reggel megint találkoztak a Kaszinóban. István gróf már vidám
                            volt és erőtől duzzadó, a báró ellenben alig bírt magával. Dúlt-fúlt és
                            káromkodott.</p>
					<p>- Mi bajod van, Miklós - kérdezte István gróf -, mi történt veled?</p>
					<p>- Faképnél hagyott a gazember - lihegett a báró.</p>
					<p>- Kicsoda?</p>
					<p>- Hát a vadászom, az az akasztófára való, becstelen dög.</p>
					<p>István gróf ingerkedésre fogta a dolgot:</p>
					<p>- Pedig olyan jóképű fiú volt.</p>
					<p>- Mamlasz, ostoba, gyámoltalan barom volt, nem jóképű fiú.</p>
					<p>- Ugyan?</p>
					<p>- Zsibón felejtette a fehér mellényeimet.</p>
					<p>A többiek harsány kacagásba törtek ki, István gróf pedig gúnyosan
                            vigasztalta:</p>
					<p>- Talán hazaszaladt értük Zsibóra.</p>
					<p>- A fenét - hörögte a báró -, megszökött a fattyú, mert olyan pofont
                            adtam neki, hogy három foga kitört.</p>
					<p>István gróf arca hirtelen kiderült, és szinte gyermekes ujjongással
                            rikoltott:</p>
					<p>- Nos, akkor én a legelső tavaszi napon hajtóvadászatot rendezek
                            Cenken!</p>
					<p>A báró megértette. Elszégyellte magát, és zavartan nevetett:</p>
					<p>- Vagyis nekem, aki pofozom a cselédeimet, nincs jogom beszélni
                            humanitásról és emberméltóságról?</p>
					<p>A rengeteg, vastag, félelmes és vérmes gladiátor olyan szégyenlős és
                            gyámoltalan arcot vágott, hogy István gróf megsajnálta:</p>
					<p>- Nono, nem akartalak megbántani, Miklós.</p>
					<p>- Csak azt akartad ugye mondani, hogy aki olyan nagyon szereti az
                            emberiséget, az rendszerint nem szereti az embertársait...</p>
					<p>István gróf megsimogatta a báró herkulesi karját:</p>
					<p>- Ne félj. Holnap visszajön a fickó, és bocsánatot kér. Éljen az
                            emberiség! Fiam! - szólt a közelben őgyelgő komornyiknak - bontass fel
                            egy üveg pezsgőt!</p>
					<p>Április végén Esterházy Zsófia hercegnő megsúgta neki, hogy már csak
                            napok kérdése... De az a baj, hogy beteg. Ma délután négy órakor
                            harmincnyolc volt a hőmérséklete.</p>
					<p>István gróf becsomagoltatott, befogatott, és ellátta magát pénzzel, hogy
                            néhány hónapra külföldre utazzék. Pozsonyból azonban visszatért. Eszébe
                            jutott, hogy Crescence-nak harmincnyolc volt a hőmérséklete.</p>
					<p>Otthon azt hallotta, hogy Crescence állapota romlott. Nyomban fel akart
                            menni Budára, áthajtatott a hajóhídon, de a Vár alatt visszafordult, nem
                            tudta elhatározni, hogy mitévő legyen.</p>
					<p>A grófnő komornája, Skrobanek Fruzsina kisasszony aznap este levélben
                            értesítette őt úrnője állapotáról. Az orvos, Almási Balogh Pál, akit
                            hírekért ostromolt, semmitmondó szavakkal megnyugtatni igyekezett őt,
                            a részletekről azonban, hivatkozva az orvosi titoktartás
                            kötelezettségére, megtagadott minden felvilágosítást. Esterházy Zsófia
                            hercegnő pedig már nem volt Budán...</p>
					<p>Közben levelet kapott Bécsből Briegnolli kisasszonytól, az udvari opera
                            táncosnőjétől. A kisasszony szemrehányást tett, hogy hónapok óta nem
                            kapott tőle pénzt. Bécsben roppant drágaság van, s ő, ha nem csalódik,
                            anyai örömöknek néz elébe. Jöjjön azonnal, mert rettenetesen egyedül
                            van. István grófnak felforrt a vére. Hát Briegnolli kisasszony egyedül
                            van a gondjaival, a piszkos múltjával és a kétségbeejtő jövendőjével. A
                            férgek is egyedül vannak. Amit az anyai örömökről írt, azt nem hitte el,
                            mert ismerte már a zsarolásnak ezt az elcsépelt fogását. Rendesen csak
                            néhány száz forintot jelent az eset, és az illető hölgy már nem is néz
                            ilyenfajta örömök elé. De most, éppen most, nagyon rosszkor érné ez a
                            frivol analógia. Crescence minden pillanatban lebetegedhetik, és Bécsben
                            egy kis táncosnő hasonlóval fenyegetődzik. Karikatúra. Szentségtörés.
                            Igen ám, de hátha mégis igaz? Ez még ugyan nem jelenti azt, hogy ő az
                            oka Briegnolli kisasszony balesetének, de azt sem állíthatja, hogy nem
                            ő. A kisasszonynak mindenesetre megvan a joga, hogy őt gyanúsítsa.
                            Tragikomédia. Elhatározta, hogy küld neki ötszáz vagy ezer forintot,
                            hogy ezzel megvesztegesse a Párkákat, Zeusz leányait, akik az emberi
                            lét, születés és halál fölött uralkodnak.</p>
					<p>Tanácstalanságában felkereste a ferencrendi szerzetes hitszónokot,
                            Aalbach Szaniszló atyát, akivel már Bécsben összebarátkozott. Őszintén
                            meggyónt neki mindent.</p>
					<p>Pater Stanislaus jól megtermett, de halvány és bágyadt arcú férfiú volt,
                            a harminc és negyven év között. Egész Pest és Buda rajongott érte. Ha
                            vasárnaponként a szószékre lép, tömve van a templom paraszttal,
                            polgárral, mágnásasszonnyal, magas rangú katonatiszttel; maga a nádor is
                            eljön serdülő leánykájával, s megjelenik ott a hercegprímás, a kalocsai
                            érsek, Pyrker egri érsek, Szepessy báró pécsi püspök, az egyetemi
                            professzorok, katolikus, református és zsidó előkelőségek. A páter
                            fellép a katedrára karing nélkül; barna csuhával, kötélcingulummal, és
                            veres zsebkendőjével letörli a szószék karfáját. Egy másikkal arcáról
                            szárítgatja le a verejtéket. Szelíd, nem túl erős, de ércesen csengő
                            hangja van. Nem színészkedik, mint Werner Zakariás, nem átkozódik, és
                            nem fest buja, trágár, vérforraló erkölcsképeket, mint annak idején a
                            híres Ábrahám a Santa Clara Bécsben. Nem is sokat teologizál, nem
                            magyarázza, ami megérthetetlen, nem ölti magára a nagy bölcselők és
                            tanítók ünnepi tógáját. - Szaniszló atya kér, könyörög, vigasztal,
                            buzdít, lelkesít, és játszik az emberek szívén, mint egy isteni hegedűs.
                            Költő és pap. Néha egyszerűségében olyan megrázó, hogy hallgatói sírva
                            fakadnak.</p>
					<p>A szerzetes és István gróf kölcsönösen bámulták egymás nagy tudását és
                            mély, tiszta, minden babona vagy felekezetieskedés nélkül való
                            vallásosságát. A páter ösztönből és gyóntatószékből fenékig ismerte az
                            életet és az emberi lelket. Mint Assisi Szent Ferenc, gyermekded, tiszta
                            és vidám kedély volt, és optimista. Most is égi derűvel vigasztalta
                            Istvánt:</p>
					<p>- Gróf úr, szeresse az Istent és az ő teremtményeit...</p>
					<p>- De az emberek tömérdek fájdalmat okoznak nekem. Egyetlenegy az
                            erényeivel, a többi a bűneivel.</p>
					<p>- Szegény halandó emberek - ez volt a páter válasza.</p>
					<p>- Mit kell tennem? - ostromolta István.</p>
					<p>- Nem mondhatok mást. Én is szeretem az embereket. Nem tehetek róla,
                            szeretem.</p>
					<p>- De mit kezdjek az emberekkel, atyám?</p>
					<p>- Semmit se követeljen senkitől, gróf úr. Ha boldog akar lenni, csak
                            adjon nekik.</p>
					<p>- Mit? - kérdezte, és akarva, nem akarva Crescence grófnőre és Briegnolli
                            kisasszonyra gondolt.</p>
					<p>- Az egyiknek bocsánatot, a másiknak pénzt - felelte a páter, mintha
                            kitalálta volna a gondolatait.</p>
					<p>István gróf elképedt. Hogy lehet Crescence grófnőt és azt a kis bécsi
                            kurtizánt együtt emlegetni... A szerzetes megértette ezt a
                            felháborodást, és csendesen felelt:</p>
					<p>- Mind a ketten Isten teremtményei. És mi is azok vagyunk. Ön is, meg én
                            is. - Aztán nyájas, derült arccal hozzátette: - A Jóisten szereti a
                            komoly és erkölcsös üzleteket.</p>
					<p>- Mit tegyek?</p>
					<p>- Fogadja meg, hogy ha a grófnő szerencsésen megszüli gyermekét, ön
                            végkielégítést küld a bécsi táncosnőnek, és szakít vele. Így mindenki
                            jól jár. Az Isten is, ön is és ő is. Valamennyien.</p>
					<p>István gróf elhatározta, hogy Crescence grófnő szerencsés felgyógyulása
                            esetén tízezer forint végkielégítést küld a bécsi táncosnőnek.</p>
				</div>
				<div type="chapter">
					<head>
                            8
                        </head>
					<p>A Waterlooi csata után tíz-tizenkét évvel az emberek csodálatosképpen
                            kezdték visszasírni a háborút. Az öreg Dessewffy József gróf, egyike a
                            legderekabb magyar mágnásoknak, de rossz gazda és rövidlátó ember,
                            egyszer azt mondta neki:</p>
					<p>- Még kisül, hogy Napóleon volt a mi legnagyobb jótevőnk; a háború
                            valóságos aranykort varázsolt Magyarországra. Amikor a franciák
                            császárja először szállta meg Bécset, játszva kaptam kölcsönt egy szőlő
                            megvételére. A szőlőn annyi bor termett, és a bornak olyan ára volt,
                            hogy egyetlen év jövedelméből vissza tudtam fizetni a kölcsönt, s a
                            szőlő ingyen maradt. Most veszteséggel termelek, s nem tudok ezer
                            váltóforintnyi hitelt felhajszolni. Micsoda világ ez? Hát érdemes itt
                            élni, ahol a békesség egyet jelent az éhenhalással, ahol vérontást és
                            világháborút kell kívánnunk, hogy meg tudjunk élni? Vénségemre
                            rájöttem, hogy nem érdemes bevetni a földet.</p>
					<p>- Nekem huszonnyolc százalékra kínáltak pénzt - panaszkodott István gróf,
                            és szidta az uzsorásokat.</p>
					<p>- Mikor?</p>
					<p>- Tavaly.</p>
					<p>- Próbáld meg most, ígérj akár száz százalékot. Kíváncsi vagyok, adnak-e
                            csak egy lyukas garast - dohogott az öreg Dessewffy.</p>
					<p>István gróf nem hitte el ezt a képtelenséget. Ő, a gazdag cenki földesúr,
                            ő ne kapna hitelt? Jószágigazgatója éppen most állította össze a vagyoni
                            helyzetéről szóló kimutatást. Eszerint a cenki, pölöskei,
                            szentgyörgyvári és csokonyai uradalomból száznegyvennégyezer forint volt
                            a jövedelme ebben az évben. Hozzászámítva a bécsi ház eladási árát, a
                            családi kasszából kapott kamatokat és az eladott angol lovak árát,
                            többet vett be kétszázezernél. Ha ebből levonja az új gazdasági
                            épületekre fordított tizenkétezer forintot, a ménesmester és a házi
                            udvarmester ugyanennyire rúgó költségeit, az adósságok negyvenezer
                            forintra rúgó kamatait, akkor is kétezer-ötszáz forint áll havonta
                            rendelkezésére. Ő ne kapna kölcsönt a Rothschildoktól vagy akármelyik
                            gazdag bankártól?</p>
					<p>A kérdésre hamar választ kapott. Amikor Briegnolli kisasszonynak ki
                            akarta fizetni a tízezer forintnyi végkielégítést, elutazott Bécsbe, és
                            beállított az Arnstein és Eskeles bankház irodájába. Mind a két bankár
                            régi ismerőse volt. A bécsi kongresszus alatt Arnstein asszony
                            szalonjában ismerte meg Humboldt Vilmost, a híres Varnhagen Rachelt,
                            Pereira asszonyt, a Schlegel testvéreket s a legelőkelőbb tudósok és
                            művészek valóságos plátói akadémiáját. Medici Lorenzo szerepét most a
                            bankház másik tulajdonosa, Eskeles Bernát báró vette át, aki a
                            dorotheagassei palotáját megtömte írókkal, festőkkel, spiritualista
                            bölcsészekkel, kikeresztelkedett zsidó nőkkel és gazdag bankárokkal,
                            népszerű, fiatal hitszónokokkal, öreg hercegnőkkel és Olaszországban
                            vásárolt öreg bútorokkal. A bankházban ez az Eskeles báró fogadta István
                            grófot, aki előadta, hogy tízezer forint kölcsönt szeretne felvenni.</p>
					<p>A báró nagyot nézett:</p>
					<p>- Fedezet?</p>
					<p>Most István gróf meresztette tágra a szemét:</p>
					<p>- Váltó vagy bekebelezés. Ismeri a vagyoni viszonyaimat.</p>
					<p>A báró lecsüggesztette a fejét:</p>
					<p>- Ismerem. A gróf úrnak nincsen semmije, csak hetvenezer vagy
                            nyolcvanezer holdja Magyarországon.</p>
					<p>István gróf közbevágott:</p>
					<p>- Váltómat aláírják, Károlyi György gróf, akinek kétszer annyija van,
                            mint nekem és Esterházy Mihály vagy Vince gróf, amelyik önnek jobban
                            tetszik.</p>
					<p>A bankár kétségbeesve tördelte a kezét:</p>
					<p>- Váltóra, gróf úr? Hát van önöknél Magyarországon váltótörvény?</p>
					<p>- De a föld...</p>
					<p>- Ah, a föld, a jó zsíros, fekete, kincstermő, dús magyar föld!... Az
                            nagyon jó a tulajdonosoknak, de semmit sem ér a hitelezőnek. A földet
                            nem lehet elárverezni, a föld átszáll a leszármazókra, ezek híján az
                            oldalági rokonokra mindaddig, amíg ilyet csak egyetlenegyet is lehet
                            találni Magyarországon. És ha nem találni? Akkor a királyra, vagyis az
                            államkincstárra.</p>
					<p>- De lehet perelni.</p>
					<p>- És a per eltart száz vagy százötven évig. Akkor én már nagyon öreg
                            zsidó leszek - tréfált a báró. - Tudja mit, gróf úr? Megcsinálom az
                            üzletet becsületszóra.</p>
					<p>- Én nem kártyaadósságot akarok ismét csinálni... - tiltakozott István
                            gróf ingerülten.</p>
					<p>- Kár. A magyar urak csak azt fizetik meg.</p>
					<p>- Micsoda beszéd ez?</p>
					<p>A báró udvariasan, de finom fölénnyel mosolygott:</p>
					<p>- Bocsánatot kérek, gróf úr, önnek becsületszóra tíz- vagy húszezer
                            forint rendelkezésre áll. Holott - bármily szomorúan hangzik is ez - a
                            magyar nagyurakat általában véve úgy ismerik a világpiacon, mint akik
                            fizetni nem szoktak. Általánosságban beszélek, gróf úr, ámbár neveket is
                            tudnék említeni.</p>
					<p>- Nem vagyok kíváncsi...</p>
					<p>- Bocsánatot kérek - mentegetőzött a báró -, Magyarország úgy él a
                            köztudatban, mint a nem fizetők eldorádója. A magyar adósságlevelek és
                            kötelezvények jóformán annyit sem érnek, mint amennyit a papír- és
                            nyomdaköltség tesz ki. Németország legtávolabbi vidékein a családi
                            iratok közt vagy a biblia lapjai közé rejtve szegény polgárok olyan
                            történelmi nevek által aláírt, sokágú koronás címerrel ékes magyar
                            adósleveleket őrizgetnek, amelyek egy garast sem érnek.</p>
					<p>- Rettenetes.</p>
					<p>- És még rettenetesebb, hogy világcsavargó szélhámosok ráfeküdtek a
                            magyar papírokra, és azokkal az egész világot csalják. Nemrég történt
                            velünk a következő eset - elmondhatom, gróf úr?</p>
					<p>István gróf kezdett kíváncsi lenni. A bankár tehát elmondta:</p>
					<p>- Levelet küldtünk egy padovai cégnek, hogy kétezer forintos váltót
                            peresítsen, amelynek elfogadója most éppen ott lakik, de félős, hogy
                            onnan is hamarosan elpárolog. A padovai cég bemutatta az adósnak a
                            váltót, figyelmeztette őt a szigorú váltótörvényekre és a fogságra,
                            amely szökése esetén fenyegeti. Az adós ekkor hirtelen fényes ajánlatot
                            tett. Készpénze most nincs, pedig nagyszerű üzletkötés várja
                            Konstantinápolyban. Szeretne tehát elutazni, ennélfogva a váltóért
                            deponál tízezer forint ára kötvényt a magyar Festetich-féle papírokból.
                            Ha visszatér és kifizeti a kétezer forintot, adják vissza az
                            értékpapírokat, ha nem tudna fizetni, vagy a kitűzött időre nem térne
                            vissza, a papírokat el lehet adni, s így a hitelező nemcsak hogy nem
                            károsodik, de nyolcezer forintot nyer a zálogüzleten. Mondjam-e tovább,
                            gróf úr? A padovai cég kötélnek állt, kiadta a váltót, átvette az
                            adósleveleket, elküldötte nekem, én pedig a tízezer forint névértékű
                            Festetich-féle papírért huszonöt forintot kaptam a tőzsdén. Most
                            képzelheti, gróf úr, hogy milyen híre van Magyarországnak a
                            pénzpiacon.</p>
					<p>István gróf lehorgasztotta a fejét, aztán szenvedélyesen kitört
                            belőle:</p>
					<p>- Igaza van, báró úr, némely hitvány mágnás, akiket nálunk a haza
                            nagyjainak neveznek, több kárt okoz Magyarországnak, mint a legutolsó
                            zsivány.</p>
					<p>- Csak hanyagságról, rendetlenségről van szó - mentegette udvariasan a
                            magyar főurakat Eskeles báró -, a mágnások maguk is áldozatok. Eszközök
                            a csalók kezében.</p>
					<p>- De a törvény is rossz - fűzte hozzá István gróf -, mert a túlzott
                            védelem hamarabb koldusbotra juttatja az adóst, mint a legszigorúbb
                            törvény.</p>
					<p>A báró elismerőleg hajlongva a kezeit tördelte:</p>
					<p>- Váltóra vagy jelzáloglevélre kölcsönt komoly bankárnak nem szabad adni,
                            ha magyar adósról van szó. És én komoly bankár vagyok. Más az, ha a gróf
                            úrnak... izé... hogy is mondjam csak... a baráti szót nem merem
                            használni... de ha mint jó ismerős és tisztelő, a gróf úrnak régi,
                            hűséges híve tehetek szolgálatot...</p>
					<p>- Köszönöm, így nem kérek semmit.</p>
					<p>István gróf lelke tele volt keserűséggel, amikor Eskeles bárónak, a bécsi
                            Medici Lorenzónak fejedelmi fénnyel berendezett házát elhagyta.</p>
					<p> István gróf menekülni akart önmaga és a szerelme elől, s Crescence
                            felgyógyulása után Andrássy György, a két Esterházy, Wesselényi báró,
                            Károlyi Lajos és György gróf, Wenckheim József báró s a gazdag pesti
                            polgár, Mayerffy Ferenc segítségével megrendezte az első pesti
                            lóversenyt. A verseny helyét Mayerffy ajánlotta a gróf figyelmébe s a
                            Gubacsi-puszta gyepén ő készítette a nézőhelyet, amelyen a nádortól
                            kezdve mindenki ott volt, és ünnepelte Széchenyi Istvánt. István gróf
                            büszkén mutatott arra, hogy a Kaszinó megtermette első gyümölcsét;
                            magyar főúr és pesti polgár együtt szorgoskodnak egy szép nemzeti ügy
                            létrehozásán, amiről a párizsi Journal des
                                Courses és az angol Sporting Magazine is
                            megemlékeznek.</p>
					<p>Crescence grófnőt nem látta sehol. Meghallotta, hogy a grófnő édesanyja
                            Badenben nyaral; odautazott, mert remélte, hogy ott Crescence-szal is
                            találkozik; Crescence ott volt, de már elment Bécsbe; Bécsben nem
                            sikerült utolérnie; Győrbe ment a főispán birtokára. István gróf utána
                            sietett, de csak a szépségéről és kedvességéről való legendák fogadták a
                            grófnő helyett. Hallotta például, hogy az egyik Szirmay, az, akit
                            Tamásnak kereszteltek, hogy ne higgyen soha a németnek, amikor a grófnőt
                            megpillantotta, elragadtatásában így kiáltott fel: - Most már elhiszem,
                            hogy van mennyország, s vannak angyalok. István grófot ez a mennyország
                            tette boldogtalanná.</p>
					<p>Minthogy semmiképpen sem tudta utolérni, levelekkel ostromolta
                            Crescence-t, de a levelekre hiába várt választ. Erre elhatározta, hogy
                            lemond róla, és kerülni fogja. Elutazott Fiuméba és bejárta
                            Horvátországot. Végigrohant az istriai partokon, ott megnézett és
                            áttanulmányozott mindent, amihez hozzáférkőzhetett, aztán visszarohant
                            Pestre, majd meglátogatta testvérbátyjait, Lajost és Pált, aztán
                            hazament Cenkre, néhány hétig játszotta a gondos gazdát és a jó
                            földesurat, ráncba szedte gazdatisztjeit, kihallgatta a jobbágyait,
                            Liebenberg úrral megbeszélte a beruházásokat, tett-vett, de belátta,
                            hogy nélküle minden jobban megy, tehát visszatért Pestre, francia és
                            angol lapokkal levelezett, írt, verseket fordított, kiolvasta Thaer és
                            Bentham Jeremiás közgazdasági könyveit, tervezgetett, töprengett, de
                            amint meghallotta, hogy Crescence Bécsben van, odanyargalt, megint hiába
                            kereste a találkozást, visszatért hát Pestre, felkereste új barátait, a
                            magyar írókat, de nagyon unta magát a társaságukban, végre
                            összeroppant, kedélyileg tönkrement, és újra azzal a gondolattal
                            kezdett foglalkozni, hogy kivándorol Angliába vagy Amerikába.</p>
					<p>Elmúlt ismét egy hét. A hét végén valaki kiejtette előtte Kisfaludy
                            Károly nevét, aki katonatiszt, festő, író, világfi, kicsit
                            jóban-rosszban hasonlít hozzá, s úgy hallja, olyasféle betegségben
                            szenved, mint aminőn ő is átesett a napóleoni háborúk alatt. Valami
                            vonzotta ehhez az emberhez, úgy érezte, mintha kötelessége volna
                            meglátogatni.</p>
					<p>Kisfaludy Károlyt a Magyar utcában egy csizmadiamester lakásán találta,
                            ahol albérletben lakott. István gróf szíve elszorult, amikor meglátta az
                            oroszlánfejű, hódító külsejű embert nyomorúságos környezetében,
                            festékesdobozai között, állványán egy félig kész képpel, amely a
                            legbombasztikusabb modorban vihart, orkánt, égő falut és az istenítélet
                            elől menekülő fiatal emberpárt ábrázolta.</p>
					<p>- Min dolgozik, uram? - kérdezte tőle részvéttel.</p>
					<p>- Az elveszett paradicsomon - nevetett a költő, de aztán keserűen
                            hozzátette: - Semmin se, gróf úr, csak pénzt keresek. Dolgozni és pénzt
                            keresni, az két különböző dolog.</p>
					<p>- Nem ír valami szép színdarabot?</p>
					<p>- Nem. Akkor nem érek rá a pénzszerzésre.</p>
					<p>István gróf a Párizsból hazatért Esterházy Zsófia hercegnőtől sokat
                            hallott egy Berlioz nevű francia zeneszerzőről. A hercegnő megkérdezte
                            tőle, hogy min dolgozik, mire Berlioz úr elpanaszolta, hogy volna egy
                            remek témája, de a nyomora visszatartja attól, hogy azt feldolgozza. -
                            Ezen nagyon csodálkoztam - mesélte Zsófia hercegnő -, de a zeneszerző
                            megmagyarázta... Belekezd az első tételbe, semmi sem tudja attól
                            visszatartani, hogy megírja az egész szimfóniát. Ez legalább három-négy
                            hónapját lefoglalná. Ezalatt nem írhat zenekritikákat, nem dolgozhatik
                            az újságoknak, nem lesz keresete, nem tud ebédelni. Ha elkészül a
                            szimfóniával, nem tud ellenállni annak, hogy a partitúrát lemásoltassa,
                            az egyes szólamokat kiírassa, ami néhány száz frank kiadást, vagyis
                            ugyanannyi adósságot jelent. Ha aztán végre előadnák, a hangverseny
                            jövedelme kiadásainak még a felét sem fedezné... Ejh, minek mondjam
                            tovább? - panaszkodott csaknem sírva Berlioz úr -, eldobtam a tollat, és
                            a szimfóniát elfelejtettem örökre.</p>
					<p>Kisfaludy Károly eközben a maga tragédiáját magyarázta:</p>
					<p>- Ha könyvet írok, abból csak évek múlva lesz, ha egyáltalán lesz valami
                            hasznom. Ha darabot, akkor megbukhatok, kifütyülhetnek, és a nevem
                            évekig nem ér egy garast. Festegetek tehát. Mégpedig a legalantasabb
                            ízlésű emberek számára. Csak a szemét kelendő, mert olcsó, s mert a
                            legtöbb ember ízlése is szemét. A minőségre senki sem ad, a rossz
                            éppúgy, sőt sokkal inkább megteszi, mint a jó. Így van ez, gróf úr, a mi
                            szegény, nyomorult hazánkban.</p>
					<p>- Így van ez a gazdag nyugati országokban is. Mert az emberek csordába
                            verődve éppúgy nem tudják megkülönböztetni a szeméttől a gyöngyöt,
                            akárcsak a disznók - felelte a gróf szomorúan, s nemcsak Berliozra
                            gondolt, hanem saját magára is, aki sokkal kevésbé népszerű, mint
                            például Sándor Móric gróf, aki egyebet sem tud, mint ördöngösen megülni,
                            ugratni, hajszolni a lovat. Sándor gróf a nemzet bálványa, Bécs
                            kedvence, világhírű ember, ő pedig alig győzi visszaverni a lekicsinylő,
                            gyanúsító és rágalmazó támadásokat.</p>
					<p>De a költő szívettépő sorsa és kétségbeesése elfelejtette vele a maga
                            sérelmeit. Kikérdezte a betegsége felől. Az orvosa Bugát Pál, derék,
                            jólelkű ember, de úgy látszik, nem tud rajta segíteni. A teste tele van
                            senyves sömörrel, a tüdeje tuberkulózissal, minduntalan hasgörcsei és
                            lázai vannak, úgy látszik, a tuberkulózis a beleit is megtámadta.</p>
					<p>- Mivel gyógyítják?</p>
					<p>- A Zondi-féle kúrával.</p>
					<p>István grófot ez is érdekelte.</p>
					<p>- Nagyon kínos és veszedelmes kúra, maga az orvos is elismeri.
                            Szublimáttartalmú mica panis, emelkedő adagokban, most már harminc
                            pasztillánál tartok, amelybe tíz centigramm szublimát van.</p>
					<p>- Használ?</p>
					<p>- Az ősszel meghűltem, rengeteg kínasót és kénsavat kaptam. Azt hiszem,
                            az orvos rosszul diagnosztizál. Más bajom van nekem.</p>
					<p>- Micsoda? - kérdezte István gróf izgatottan.</p>
					<p>A költő elpirult, s a vállát vonogatta:</p>
					<p>- Nem tudom. Ifjúkori bűnök. Az egész testem lassan szétmállik, az agyam
                            kiszikkad, félek, hogy borzasztó végem lesz.</p>
					<p>István gróf reszketett az izgalomtól. Felajánlotta neki a
                            támogatását.</p>
					<p>A beteg a fejét rázta.</p>
					<p>- Uram - lihegett a gróf -, utazzék Bécsbe. Szállásról, orvosról,
                            gyógykezelésről gondoskodom. Az isten szerelmére, tegye meg nekem!</p>
					<p>- Köszönöm, uram, majd csak a magam emberségéből.</p>
					<p>- Könyörgöm, legyen hozzám annyi barátsággal!</p>
					<p>- Nem tehetem! Győrbe megyek Teréz nővéremhez.</p>
					<p>István gróf szinte kétségbeesve hagyta magára a beteg költőt. Soha olyan
                            tehetetlennek nem érezte magát, mint most. Én akarok egy országot
                            feltámasztani a halottaiból, amikor egy beteg magyar írón sem tudok
                            segíteni? - kérdezte magától elborulva. Aztán eszébe jutott, hogy néhány
                            hitvány ezer forintért mily sok fényes történelmi név viselője adja el
                            magát... Magát? A hazáját is. Ez a szegény költő pedig a maga szent és
                            dicsőséges gőgjében a baráti kéz támogatását is visszautasítja. Hát
                            nincs joga gyűlölni az ő osztályosait, az egész társadalmat, az egész
                            emberiséget, amely Berliozt és Kisfaludy Károlyt éhen és betegen engedi
                            elpusztulni? Wesselényi Miklós, ezt kellett volna látnod, hogy megértsd
                            az én embergyűlöletemet!</p>
				</div>
				<div type="chapter">
					<head>
                           9
                        </head>
					<p>Sokszor maga is elcsodálkozott, hogy milyen gazdag és sokrétű életet
                            él.</p>
					<p>Mindig tudtam - tűnődött magában -, hogy két ember lelke van bennem. Az
                            egyik a nyilvánosságé. Erről mondta Metternichnek, hogy ezer kém,
                            besúgó és titkosrendőr lesheti minden rebbenését, ő nem reszket, mert
                            nincsenek titkai. A másikat azonban legjobb barátai előtt is lehetőleg
                            eltitkolta; ezt nem merte másnak megmutatni, csak a gyóntatóatyjának és
                            azoknak a bőrkötéses, kapcsos zöld könyveknek, amelyekbe a naplóit írta.
                            Wesselényi azt mondta magáról, hogy erős életet él. Az ő élete nem erős,
                            hanem olyan gazdag és zsúfolt, annyira tele van a legellentétesebb
                            elemekkel, olyan viharos és száguldó, hogy az is elszédül és
                            megcsömörlik tőle, aki nézi. Wesselényi erősen él, ő pedig gyorsan. Ő
                            mindig siet, rohan, liheg, a lélegzete eláll, és mindig fél, hogy holtan
                            esik össze. Ki mondja meg neki, hol és miben tudna megpihenni? Esterházy
                            Zsófia hercegnő azt tanácsolta, hogy házasodjék meg, erre akarják
                            rábeszélni a testvérei is. Lajos és Pál már másodszor házasodtak;
                            nyugodt, boldog, derűs emberek; Zsófia nővére beletörődött boldogtalan
                            házasságába; Fanny nénje visszavonult Pinkafőre, nem törődik az urával,
                            berendezkedett az egyedülvalóságra, s apácáinak, hangszereinek és
                            virágjainak él. Valamiféle zárdai életet talált ki magának; azt mondja,
                            így is lehet élni, mert az a fő, hogy az ember megtalálja magát, és egy
                            darabban maradjon lelkileg. Ott kezdődik a tragédia, ha az ember lelke
                            szétszaggatva darabokra hull, és valamiféle űrben kering, mint a
                            naprendszerből kiszakadt bolygó. Az ő élete ilyen.</p>
					<p>István gróf azt hitte, hogy lelkében két ember lakozik. Tévedett. Ő
                            négy-öt ember életét élte. Az első elmerült a közéleti tevékenységben,
                            járt-kelt, intézkedett, alapított, szervezett, agitált, épített,
                            rombolt, harcolt, győzött. A második a könyveket bújta, és annyit
                            olvasott, mint egy tudós, aki sem szellemileg, sem testileg, sem
                            érzelmileg egyébbel nem foglalkozik. A harmadik Széchenyi István gróf
                            reggeltől estig vagy estétől reggelig baráti körben, társaságban,
                            Bécsben, Budán, Pesten, fürdőhelyeken, vidéki birtokokon, vadászaton,
                            bálokban, családi vagy hivatalos ünnepségeken ivott, táncolt, csevegett,
                            szerelmeskedett. A negyedik ember a világot járta. Az ötödik pedig
                            szerelmes volt Crescence grófnőbe.</p>
					<p>Végül egy hatodik ember is rejtőzött a lelke mélyén: az az önvérében
                            fetrengő mártír, aki az éjszaka magános perceiben, a kétség és
                            lelkiismeret-furdalás gyötrelmei között vergődik. De ezt nem ismerte
                            senki. Még Crescence grófnő sem.</p>
					<p>István gróf eléggé férfias és büszke ember, hogy lelki nyomorúságait ne
                            vigye piacra, eléggé őszinte, hogy magát ne ámítsa, de viszont eléggé
                            perverzus is ahhoz, hogy szenvedéseit megrögzítse, s azokban önkínzó
                            gyönyört találjon. Ahogy este, késő éjjel vagy hajnaltájt munka,
                            szórakozás, vagy testi-lelki kifáradás után levetkőzik, lelkéről is
                            éppúgy leveti azokat a ruhákat, amelyekben embertársai előtt
                            mutatkozott. Ez a meztelen ember utána lopódzik a díszmagyarba vagy a
                            londoni divat szerint felöltözött Széchenyi István grófnak, s elfoglalja
                            helyét íróasztalánál, az éj csöndjében, s a faggyúgyertya vagy olajmécs
                            fénye mellett szorgalmasan írja a naplóját.</p>
					<p>“Október 20. Zichy Károly gróf meghívott magához
                            Lébényszentmiklósra falkavadászatra. Vadászat után rövid ideig a
                            grófnő is részt vett a vacsorán. Mindenkihez volt egy szép és kedves
                            szava; hozzám is; de nem több és nem kedvesebb, mint máshoz. Bennem
                            minden összeomlott. Az erény lehet erős, de sohasem kegyetlen. Crescence
                            pedig kegyetlen. - Október 22. Pest utálatos. Azt
                            hallom, hogy Zichy Károly gróf nyugalomba akar vonulni, s eltávozik
                            Pestről. Egészségem nyomorult, teljes feloszlásban vagyok. - Október 25. Crescence beteg. Ha meghal,
                            gondolkodás nélkül megölöm magam. - Október 26.
                            Hallom, hogy Crescence a betegágyban fogadta Liechtenstein herceg
                            látogatását. Ha nem Esterházy Zsófia mondaná, aki még soha sem hazudott
                            nekem, el sem tudnám hinni. Hogy lehet egy férfiút betegágyban fogadni?
                            Félek. Nem is tudom, mitől. Idegeim oly gyengék, hogy mindentől félek.
                            Folytonos vízióim vannak. Az ágyban fogadta az undok kis gnómot.
                            Undorodom az élettől, s mégis ostoba és bosszantó módon irtózom a
                            haláltól. Lehetséges az, hogy Crescence és L. herceg között valami
                            van?”</p>
					<p>Köteteket írt tele ilyen feljegyzésekkel. Emellett egyszerre két vagy
                            három könyv megírásába is belefogott. Ez az ide-oda kapkodó munka néhány
                            hétig tökéletesen lefoglalta minden érdeklődését.</p>
					<p>Nekem, úgy látszik, végzetem a könyv - fakadt ki aztán keserű gúnnyal, és
                            eszébe jutott, hogy amikor a gazdaságát erélyesen kézbe kellett volna
                            vennie, könyvet írt a lótenyésztésről. Amikor az országgyűlésen pártot
                            kellett volna alakítania, elkezdte írni (s abbahagyta) a konstitúcióról
                            való tanulmányát. Mindig azt hirdette, hogy nem elméletekre, hanem
                            tettekre van szükség, és felajánlott hatvanezer forintot egy Tudós
                            Társaság megalapítására, vagyis elültetett egy fát, amelynek ágain
                            elméletek s könyvek teremnek tettek helyett. Nem megyünk a szavakkal
                            semmire, a dialektikában nem versenyezhetek Metternichhel - jajdult fel
                            keservesen, amikor belátta, hogy a magyar problémák elintézésére nem
                            elég két becsületes és okos gentleman és két klubkarosszék a kandalló
                            mellett, s a Kaszinóban gyűjtötte maga köré mágnástársait, hogy azokkal
                            a kandalló mellett klubkarosszékekbe telepedve dialektikával győzze meg
                            a maga igazáról embertársait.</p>
					<p>Ezt a bizarr következetlenséget mások is szemére vetették. De velük
                            szemben azzal védekezett, hogy a szó és a betű néha több és nagyobb
                            cselekedet, mint például a magyar törvénygyár, a bécsi közigazgatás és
                            a megyei hivatalok tevékenysége. A cselekedeteket meg kell előznie a
                            ténynek, a feladatok és az emberek megismerésének. Magyarországban
                            titokzatos hagyományok sűrű, sötét köde borong a lelkeken és
                            intézményeken. Hogy valami történjék, ahhoz elsőbben is világosságra van
                            szükség. A bibliás Wesselényi Miklós egyszer felolvasta neki Mózes első
                            könyvének kezdetét... A föld pedig kietlen és puszta vala (ó, a nagy
                            magyar parlag!), és sötétség vala a mélység színén, és az Isten lelke
                            lebeg a vizek felett (igen... Magyarországban, akárcsak Galicin herceg
                            Oroszországában, minden cseppfolyós halmazállapotban van...). És monda
                            Isten: Legyen világosság, és lőn világosság; és látá Isten, hogy jó a
                            világosság, tehát elválasztá a világosságot a sötétségtől... És lőn este
                            és lőn reggel: felvirradt az első nap a földre.</p>
					<p>Tehát aki teremteni akar, annak világot kell gyújtania az éjszakában.
                            Szét kell oszlatni az éjszakai sötétséget, hogy az emberek
                            felébredjenek, és kezdetét vegye az első nap. Beszélgetéseiben,
                            országgyűlési, kerületi és vármegyei felszólalásaiban ő már meggyújtott
                            néhány mécsest, és e halvány csóvákat meglobogtatta a magyar éjszakában.
                            Nem elég. Ezeket a kis szentjánostüzeket össze kell nyalábolni egy nagy
                            fénykévébe. Aztán meg kell kondítani a hajnali harangszót: jó reggelt,
                            polgárok, dörgöljétek ki szemetekből az álmot, és nézzetek körül:
                            temérdek a tennivaló, fogjunk munkához!</p>
					<p>Egy idő óta éjjel-nappal ír. Valami könyvön dolgozik, amelynek vázlatát
                            már meg is mutatta Döbrentey Gábor, Helmeczy Mihály és Kisfaludy Károly
                            uraknak. Az írók kissé nehézkesnek, vidékiesnek és magyartalannak
                            találták az írást. Néhány észrevételt elfogadott, néhány modorossághoz
                            makacsul ragaszkodott, de egészben véve meghagyta úgy, ahogy volt és
                            azon törte fejét, hogy milyen címet adjon a könyvnek. Például: A belső csend. Ez nagyon szépen hangzik, de nem
                            illik a tárgyhoz, s emellett fölötte misztikus, transzcendentális,
                            felhőkben járó. Talán: Emberekről. Nem jó. Nem
                            mond semmit, és nem kelti fel az érdeklődést. Esetleg: A boldogságról. Ez meg tévedésbe ejti az olvasót; azt hiheti,
                            hogy vallásról vagy szerelemről lesz benne szó.</p>
					<p>A munka gyorsan haladt, de rettenetes fáradságába került. Ha hajnalig
                            írt, és lefeküdt, nem tudott aludni, csak valami kábulatba esett,
                            amelyben delíriumos izgalommal tovább folytatta a munkát. Diktálta a
                            szöveget, gyorsan, kerek, jól felépített mondatokban, néhol olyan mély
                            meglátással, olyan új szempontokkal, olyan szellemes fordulatokkal, hogy
                            felébredt rá, és felujjongott. Felkelt, és papírra vetette. Reggelre
                            néha kiderült, hogy amit ebben a delíriumban isteni sugallatnak vélt,
                            voltaképpen lapos közhely; de egyszer-másszor csakugyan kitűnő ötletnek
                            bizonyult, és átsegítette olyan nehézségeken, amelyeket ébren, tiszta
                            öntudattal talán nem is tudott volna megoldani. Ez a szakadatlan
                            agymunka kimerítette és idegessé tette. De ez még tűrhető lett volna; ha
                            minden kötél szakadt, segített egy kis narkotikum. A legnagyobb baj az
                            volt, hogy minduntalan jelentkezett az a bizonyos hatodik ember, aki a
                            szellemi munka alatt sem volt vele hajlandó fegyverszünetet kötni.</p>
					<p>“December 10. Félbe kell hagynom a munkát.
                            Tönkretette az idegeimet. Felmegyek Bécsbe, felkeresem Pálffy herceget,
                            akinél úgy hallom, most is világraszóló orgiák vannak. Kell, hogy a
                            szórakozást keressem, mert ha egyszer rám jön az őrültség, agyonlövöm
                            magam. Egészben véve terhemre van az élet, és mindent utálok. Legjobban
                            utálom a könyvemet, mert mindennap jobban érzem, hogy Magyarország
                            egészen halott, hogy én és a hozzám hasonlók az ár ellen úszunk, és
                            végre is elpusztulunk az örvényben. Mire való akkor ez az irkafirka?
                            Crescence elutazott Bécsbe. - December 25.
                            Karácsony napja. A kis Andorka Apátiban izgatottan lesi Stifa bácsit az
                            ajándékaival. Nem igaz. A kis Andor már tizenhét éves, Bécsben tanul a
                            Theresianumban, és eszébe sem jut a szegény Stifa bácsi, aki öreg,
                            nyomorult, beteg ember. Karolina pedig halott. Crescence Bécsbe utazott.
                            Mindennap jobban sötétedik el szemem előtt minden. Pesten nem lehet
                            élni. Minden romba dől. Liechtenstein herceg is Bécsben van, és
                            mindennapos vendég Zichy gróféknál. Erőm fogyni kezd. Magyarország
                            halott. Ha Crescence akarta volna, meg tudta volna menteni ezt az
                            országot a rothadástól. Most minden összeomlik. Egy sort sem írok
                            többet. Ostobaság.”</p>
					<p> A bécsi főúri világ azt hitte, hogy a nagy Stefferl-Crescence-féle
                            szerelmi regénynek már régen vége van; némelyek úgy magyarázták, hogy ez
                            a szerelem éhen halt, mások, hogy mint az óriáskígyó, túlságosan
                            jóllakott, és beledöglött a mértéktelen lakmározásba. Az utóbbi feltevés
                            inkább Bécsben talált hitelre, s ebben nagy része volt Lichnovszky
                            hercegasszony szalonjának. Christiane hercegnő vallási tébolyba esett,
                            mindennap szentmisét hallgatott a Stefanskirchében, hetenként gyónt és
                            áldozott, és vasárnaponként buzgón figyelt Werner Zakariás
                            szentbeszédeire. Istentisztelet után még sokáig a szentélyben térdelt, s
                            ilyenkor bizonyára Crescence grófnő lelki üdvösségéért imádkozott. A
                            hercegnő szíve majd megszakadt, hogy ez a szép, termékeny méhű,
                            vallásos asszony egy duhaj magyar gróf szerelme miatt esetleg a
                            házasságtörő nők örök, pokolbeli kínjait fogja elszenvedni. Ő
                            mindenesetre megteszi a magáét, és ebből nem is csinál titkot; a többi
                            Isten kezében van.</p>
					<p>Clam-Martinitz grófnő, a szép kis lady Selina, az ifjabb királyné
                            szerepét játszotta a Lichnovszky házban. Selina grófnő most volt
                            asszonyi szépségének legteljesebb virágzásában. Alig valamivel múlt el
                            harmincesztendős; most ért meg annyira, hogy hasonlítani kezdett
                            Karolinára. Nem volt olyan megdöbbentő érzéki jelenség, nem volt olyan
                            komplikált és izgatott lélek, de olyannak látszott, akinek lelke mélyén
                            elfojtott tüzek égnek, amelyek minden pillanatban lángra lobbanhatnak, s
                            akkor elhamvasztják a józan ész, az erős akarat, a büszkeség és szemérem
                            utolsó korlátait is. Lady Selina kegyetlen erkölcsbíró volt, mint nénje,
                            Christiane hercegnő, de ez nem ájtatos, szemforgató emberszeretetben,
                            hanem gyűlölködő, néha dühöngő gyűlöletben robbant ki belőle. Bécsben
                            hamar észrevették, hogy Selina nem vallásos lélek, sőt erkölcsös sem
                            ösztönből vagy meggyőződésből. Azt a benyomást keltette mindenkiben,
                            hogy fogcsikorgatva veti magát alá az isteni és emberi törvényeknek,
                            mert nem talált még érdemes férfiút, akiért kitörjön az erkölcs, hűség
                            és boldogtalanság börtönéből. Az urát nem szereti, állítólag néha
                            hónapokig sem engedi magához, pedig a gróf házasságuk tizedik
                            esztendejében éppoly lihegő vággyal ostromolta, mint a nászéjszakán. A
                            kis Sel - apró termete miatt így hívták őt Bécsben - a beteg Lichnovszky
                            hercegnő trónjának legitim és mindenki által elismert örököse lett.
                            Csakhogy ez a magas méltóság, amely a hercegnőt boldoggá tette, lady
                            Selinát a lelke fenekéig felbőszítette.</p>
					<p> István gróf abbahagyta könyvét, s elutazott Bécsbe. Két nap múlva
                            meghívást kapott a Lichnovszky házba zeneestélyre.</p>
					<p>Az estély semmiben sem különbözött a kongresszus alatt lezajlott
                            Lichnovszky-estélyektől. A zenészek éppoly bárgyú merevséggel ültek
                            hangjegyállványaik mögött, a zeneteremben éppúgy ragyogtak a gyémántos
                            nagykeresztek és a briliáns diadémok, a női keblek éppoly meztelenül
                            tárultak a férfiak szeme elé, Eduard herceg éppoly elragadtatással fújta
                            ki orrát Beethoven vonósnégyesei alatt, Schwarzenberg tábornagyot, aki
                            egy ideig hősiesen izzadt és ásított, éppúgy elnyomta az álom,
                            Windischgraetz herceg éppoly zord fenséggel nézte le István grófban a
                            könnyelmű világfit s a romantikus magyart - csak Lichnovszky hercegnő
                            lett kicsinyke, összeaszott, reszkető fejű öregasszony, és a kis Sel
                            lett Bécs egyik legbájosabb és legrettegettebb hölgye.</p>
					<p>A hangverseny után a vendégek elszéledtek a szomszéd szobákban, István
                            gróf megmosolyogta a bécsi társaság szeretetreméltó és önfeledt
                            ostobaságát, csak akkor rezzent össze, amikor meglátta a kis Selt.
                            Micsoda káprázat! Hát csakugyan a kongresszusi estélyek egyikén van,
                            talán éppen azon, amelyen Beethoven hetedik szimfóniájának volt a
                            bemutatója? Alig tudta összeszedni magát. Hát ez lett a gyámoltalan és
                            jelentéktelen kis Selinából?</p>
					<p>- Régen láttam, Stefferl - kezdte a grófné elfogulatlan, rokoni
                            hangon.</p>
					<p>- És azóta én megöregedtem, maga pedig felnőtt a nagyok közé - bókolt
                            zavartan István gróf, és megállapította, hogy az arc és termet Selináé
                            ugyan, de a mozdulatok, a hang és a tekintet Karolináé.</p>
					<p>- Emlékszik még arra, amikor mi jegyesek voltunk? - nevetett a kis Sel,
                            és a gróf karja alá bújt.</p>
					<p>István gróf ijedten nézett az asszony szemébe. Selina hangja kedvesen
                            csengett, de szeme vészjóslóan villámlott, és szemöldöke furcsán
                            húzódott fel a homlokára. Nem tudta, mit válaszoljon. De a kis Sel nem
                            is várt feleletet:</p>
					<p>- Már régen vártam az alkalmat, hogy valamire figyelmeztessem.</p>
					<p>- Örülök...</p>
					<p>- Csak ne siessen az örömmel, Stefferl. Látja ott Christiane tantét? Ugye
                            mennyire összeomlott? Jaj, nem csoda, az egész élete szörnyű harc volt
                            önmaga ellen.</p>
					<p>- És ellenem - tette hozzá István gróf mosolyogva.</p>
					<p>Selina ismét felhúzta a szemöldökét:</p>
					<p>- Mindenki ellen. Metternich, Esterházy Pál herceg, az orosz cár és az
                            Opera valamennyi táncosnője, még Briegnolli kisasszony ellen is - Selina
                            itt ismét leengedte sűrű szempilláit. - Valóságos betegség volt ez,
                            határos a tébollyal, és szegényke ő maga szenvedett a
                            legrettenetesebben ez alatt az istencsapás alatt.</p>
					<p>István gróf arra volt kíváncsi, hogy miért éppen neki mondja ezt
                            Clam-Martinitz Selina grófné, aki évek óta marja őt mérges kis
                            viperanyelvével. Selina grófné nem maradt sokáig adós a felelettel:</p>
					<p>- Stefferl, megsúgom magának, hogy Christiane tante volt az, aki
                            Crescence grófnőnek tudomására hozta a szegény Karolina tragédiáját.</p>
					<p>- Gondoltam - felelte István gróf minden különösebb meglepődés és izgalom
                            nélkül.</p>
					<p>- És ő volt az, aki befeketítette magát mindenhol, itt Bécsben és
                            Magyarországban, Párizsban és Angliában, a családoknál, a
                            politikusoknál, a katonai és polgári hivataloknál, a magyar nádor és a
                            császár előtt.</p>
					<p>- Sejtettem - vonogatta István gróf a vállát.</p>
					<p>- Ő volt az, aki magának évente, Karolina halála napján a névtelen
                            leveleket írta.</p>
					<p>- Ah!</p>
					<p>- De nemcsak magának. Névtelen leveleket küldött mindenkinek. Az angol
                            királynak és a saját fiának, Montenuovo hercegnek és a komornyikjának,
                            Rothschild bankárnak és Werner Zakariásnak.</p>
					<p>- És mi volt a célja?</p>
					<p>- Nem tudom. Mindenkit gyanúsított és vádolt, és végigsöpörte egész
                            Európát a bosszú és fenyegetés szélviharával. Nem volt ember, aki felőle
                            biztonságban érezhette magát. Akit szeretett vagy gyűlölt, akiért
                            aggódott, vagy akit el akart veszejteni, egyképpen feléje röpítette a
                            halálos sugarakat, mint egy apokaliptikus nyilazó, és rendesen szíven
                            találta az áldozatot.</p>
					<p>- Engem szíven talált.</p>
					<p>- Engem is... - suttogott egészen közel hajolva István gróf arcához a
                            gyönyörű asszony. - Engem is.</p>
					<p>- Hogyan?</p>
					<p>- Nekem még ma is küld névtelen leveleket. Pedig...</p>
					<p>- Ez téboly!</p>
					<p>- De ebben a tébolyban rettentő zsenialitása van az éleslátásnak és az
                            emberismeretnek. Engem azzal vádol, hogy azért vagyok tisztességes
                            asszony, mert nem kellek annak, akinek kedvéért letérnék a hűség
                            útjáról...</p>
					<p>Lady Selina, úgy látszik, nem bírta tovább, mert köszönés nélkül hirtelen
                            elszaladt István gróf mellől.</p>
					<p>István gróf egy ideig megdermedve nézett utána, aztán óvatosan kisurrant
                            a teremből, leosont a lépcsőn, ki az utcára, kocsiba ült, és elhajtatott
                            a szállására.</p>
					<p> Másnap Metternich herceg estélyén Crescence grófnővel találkozott. A
                            grófnő szebb volt, mint valaha. Együtt táncolták a négyest, és utána a
                            galopp rohanó szédületében, anélkül hogy ura lett volna cselekedetének,
                            megcsókolta Crescence szép, telt, hamvas, fehér vállát. Amint észbe
                            kapott, elrémült, és attól kezdett félni, hogy a grófnő elájul, a terem
                            mennyezete leszakad, földindulás lesz, megnyílik a talaj, a föld
                            körös-körül kigyúl és elhamvad, vagy belezuhan a napba, és mindennek
                            vége lesz. A grófnő azonban úgy tett, mintha a csókot észre sem vette
                            volna, de két szempillantás múlva szomorú, bágyadt hangon kérte, hogy
                            vezesse a helyére, mert fáradt.</p>
					<p> Visszament Pestre, és a megkezdett könyvén dolgozott tovább. Nem kézzel
                            írt, ehhez túlságosan ideges volt, és a naplók meg levelek írásában
                            amúgy is elfáradt a keze, hanem tollba mondta gondolatait a titkárjának.
                            Alig egy hónappal a Lovakról című munkájának
                            megjelenése után már kész volt az ajánlás, előszó, bevezetés és egy
                            fejezet, amelynek az volt a címe: Miért szegényebb a
                                magyar birtokos, mint birtokához képest lenni kellene? Négy hét
                            múlva úgy látta, hogy a könyv terjedelmének már a felét
                            elkészítette.</p>
					<p>Nem tudott ellenállni annak a vágynak, hogy a munka haladásáról Crescence
                            grófnőt is értesítse. A grófnő a levelet elfogadta, s arra a
                            legközelebbi találkozás alkalmával szóval válaszolt:</p>
					<p>- Látja, kedves gróf, ez a módja annak, hogy magát megszerettesse.</p>
					<p>István gróf boldogsága határtalan volt.</p>
					<p>A következő alkalommal Crescence grófnő az ő hadaró, édes beszédmódján
                            halkan megvallotta neki:</p>
					<p>- Mindennap első és utolsó dolgom, hogy önért imádkozzam. - De nyomban
                            hozzátette: - Ha szeret, néhány hónapra külföldre utazik.</p>
					<p>- És aztán? - lihegte a gróf majdnem önkívületben.</p>
					<p>A grófnő ajkáról, bársonyos simasággal, édes hadarással, r betűk nélkül,
                            csupa magánhangzóval kibuggyant a válasz:</p>
					<p>- Ne törődjék azzal, hogy mi lesz azután. Nekem időre van szükségem, hogy
                            magamat valamire elhatározzam.</p>
					<p>István gróf másnap csomagolni kezdett, s aztán elutazott Németországba.
                            Ekkor már kilenc szakasz kész volt a könyvéből.</p>
					<p>Amikor Németországból visszajött, Crescence grófnő nem fogadta. Ekkor
                            újra elfogta a kétségbeesés. Azt képzelte, hogy a könyve szemenszedett
                            sületlenség, és a világért sem szabad kinyomatnia.</p>
					<p>Az év vége felé Crescence meghívta teára. A grófnő egyedül volt. Először
                            a németországi út, aztán a könyv felől kérdezősködött. Azt mondta,
                            nagyon boldog lesz, ha ő kapja meg az első példányt. Csak azt fájlalja,
                            hogy eredetiben nem tudja olvasni. Amikor István gróf kézcsókkal
                            búcsúzott, lassan kifordította a tenyerét, és végigsimította vele a gróf
                            arcát. Erre István gróf vérszemet kapott, és olyan mozdulatot tett,
                            mintha magához akarná vonni, hogy megcsókolja. A grófnő hátralépett és
                            könyörgött, hogy ne bántsa, ne zaklassa fel érzékeit, hiszen ő is csak
                            húsból és vérből való asszony.</p>
					<p>Hazafelé menet István gróf hangosan mondogatta magában:</p>
					<p>- Én vagyok a legboldogabb ember a világon. De a boldogságom nyomorulttá
                            tesz.</p>
					<p>A következő hónapban beadta az addigi elkészített anyagot a cenzúrához,
                            ahol egy Drescher Antal nevű okos, komoly, jó ember kezébe került. A
                            cenzor azt mondta, hogy a könyv bizonyára nagy feltűnést kelt; a szerzőt
                            talán megkövezik érte, de a munka az ország hasznára lesz. Az is lehet -
                            folytatta a cenzor -, hogy nekem kenyerembe kerül, de aláírom.</p>
					<p>István grófot ez a férfias és őszinte hang meghatotta, és fellelkesítette
                            a további munkára.</p>
					<p>Néhány hét múlva az egész cenzori jelentést megismerte. “A könyv szerzője
                            - írta többek közt a derék Drescher - az országban a legjobb hírben áll,
                            vagyoni viszonyai rendezettek, erkölcsi magaviselete kifogástalan.
                            Ahelyett hogy minden régi dolgot jónak találna és elfogultan
                            feldicsérne, bátran és tisztán kimutatja a nemesség nevetséges
                            rögeszméit s önző nyakasságát, amely mellett napról napra szemmel
                            láthatóan elszegényedik. Bizonyos, hogy eleinte bizonyos körök
                            megdöbbennek majd, de aztán fokozatosan mind jobb és jobb benyomást
                            tesz, s végül alkalmat ad olyan elmélkedésekre, hogy miként lehetne a
                            rendi kiváltságokat jobb törvényekkel és élénk gazdasági tevékenységgel
                            az általános európai haladással összeegyeztetni. Ennek folytán bizonyos,
                            hogy egyletek és társulatok keletkeznék majd, amelyek egyesült erővel jó
                            és hasznos dolgokat fognak végbevinni. A Magyarországban napirenden lévő
                            csődök, zárlatok, a tétlenség és szegénység szégyenletessé lesznek, s
                            ebből a hangulatból kölcsönös bizalom és jólét virágzik ki.”</p>
					<p>István gróf csak most találta meg a könyv végleges címét. Eszébe jutott,
                            hogy amikor tízezer forintnyi kölcsönt akart felvenni a bécsi Arnstein
                            és Eskeles cégnél, azt a bankárok a magyar hitelviszonyokra való
                            hivatkozással megtagadták. Így lett a könyv címe: Hitel.
                        </p>
					<p>Eközben azonban a meztelen ember, akit a boldogsága tett nyomorulttá,
                            siralmas sorokat írt a naplójába.</p>
					<p>“Október 2. Belefáradtam. Nem tudom a könyvet
                            befejezni. Ma megfürödtem a Dunában, a víz nem volt túlságosan hideg,
                            azt hittem, hogy ez rendbe hozza idegeimet. De jó úszó létemre elkezdtem
                            félni, hogy görcsöt kap a lábam, a fogam vacogott, szívdobogást kaptam,
                            alig tudtam kiúszni a partra. Közben arra gondoltam, hogy sokat adnék
                            érte, ha meg tudnék halni, de az a gondolat, hogy ilyen nyomorultan
                            pusztuljak el, mégis borzasztó volna. - Október
                                4. Több mint hat hete nem láttam Crescence-t. Tegnap estély
                            volt nála, és én nem voltam hivatalos. Gyötrelmes éjszakát virrasztottam
                            át. Úgy éreztem, hogy valami démon megfogott, s nem tudtam előle
                            menekülni. A félelem verítéke ütött ki testemen. Világosan láttam, mi
                            vagyok: beteg test, feldúlt lelkiismeret. Keveset tanultam, az ár ellen
                            úszom, sok ember gyűlöl, sokan kerülnek. Crescence elfelejtett, a
                            szerelem elcsigázott, olyan lelkiállapotban vagyok, amely a
                            gyengeelméjűség, őrjöngés és öngyilkosság között ingadozik. - 1830. január 11. Hitel beendiget. Az utolsó sorok
                            így hangzanak: »Munkám tartalmából mindenki láthatja, hogy a
                            szélsőségeket és túlzásokat gyűlölöm, hogy a megbékélés barátja vagyok,
                            szeretném a széthúzó elemeket egyesíteni, s inkább az elérhető jót
                            akarom megvalósítani, mint az elképzelhető legjobbat. Megvallom, nem
                            nézek én olyan sokat hátra, mint némely hazámfia, hanem inkább előre.
                            Nem arra van gondom, hogy mik voltunk valaha, inkább azt nézem, mi lehet
                            belőlünk idővel, a jövendőben. A múlt kiesett hatalmunkból, a jövendőnek
                            urai vagyunk. Sokan azt gondolják: Magyarország volt; én azt szeretem
                            hinni: lesz!« Munkámat tehát befejeztem. Én azonban egészben életunt
                            vagyok, annyira, amennyire ember életunt lehet. A boldogságom tesz
                            nyomorulttá.”</p>
					<p> Egy álmatlan éjszakán a görög mitológiából Poszeidónról és feleségéről,
                            Amphitritéről, Néreusz legszebb leányáról olvasgatott. A szakállas
                            Poszeidón eszébe juttatta Zichy Károly grófot, Amphitrité pedig... ó,
                            Crescence, óceánok istenasszonya, az én lelkem úgy bolyong a sötét vizek
                            fölött, mint egy vén sas, amely rettentő szomjúságában eleped egy
                            cseppnyi hűs forrásvíz után... Ha te meg nem itatod az öreg szittya
                            sast...</p>
					<p>István gróf felugrott:</p>
					<p>- Megvan a tudós társaság címere. Amphitrité, aki az óceán felett repülő
                            sast megitatja!</p>
					<p>A farsang víg mulatságai közben, január utolsó napján kapta meg a
                            tiszteletpéldányokat. Nem tudott örülni a könyvnek. Megint hatalmába
                            kerítette kishitűsége, szkepszise és pesszimizmusa. Megállapította
                            magában, hogy halálos vétek volt megírni és megjelentetni. Eddig
                            legalább - ha éppen akarták - azt hihették róla, hogy kikutathatatlan
                            mélységek és utolérhetetlen magasságok rejlenek a lelkében, most
                            leleplezte magában a lapos középszerűséget. Pedig - ez régi elmélete
                            volt - a középszerűség mindenben rosszabb, mint a tökéletes silányság. A
                            középszerűség nem egyéb, mint hiánya akár az isteni, akár az ördögi
                            erőnek. Tehát gyengeség és űr. Jóban megbocsáthatatlan, rosszban
                            nevetséges. Olyan langymeleg áldozat, amelyet az isten is kiköp a
                            szájából. Jobb lett volna, ha hallgat. Semmit sem tenni még mindig több,
                            mint semmiségeken piszmogni. Nevetséges is, hogy erőt, hivatást érez
                            magában egy nemzet újjáteremtésére, holott a saját hajóját senki sem
                            vezeti olyan rosszul, mint ő. Mindenben kudarcot vallott, csak abban
                            nem, amiről utólag kiderült, hogy rossz. Erről a könyvről is ki fog
                            derülni. Aminthogy nem is lehet más. Ha jól meggondolja, a tárgyról nem
                            is tud semmit. Sok dolgot csak azért nem tanult meg, mert szégyellte
                            bevallani, hogy nem tudja. Belőle sohasem lesz nagy ember, vagyis olyan
                            valaki, aki az emberiség vagy akár csak egy nép szokásaiban, vallásos
                            meggyőződésében, életmódjában vagy ízlésében valami nagy átalakulást
                            idézne elő. Hiába, ő nem született arra, hogy ki tudja fejezni szóban
                            vagy cselekedetben azt, amit akar. Némely emberben megvan minden ahhoz,
                            hogy mások fölé emelkedjék, s mégis homályban marad. Ez az ő sorsa is.
                            Éjszakákon át gyötrődött azzal a gondolattal, hogy a könyv megírása
                            egyszerűen felesleges volt, mert ami benne jó, az nem új, ami új, az nem
                            jó. Nincs benne semmi rendszer, semmi egység, semmi következetesség.
                            Rapszodikus, zagyva, tudománytalan, koporsószagú. M. Staël és Bentham
                            kristálytiszta, mély bölcseleti alapon mindent megírtak már erről a
                            tárgyról, s ő mások eszméiből szószátyár pohárköszöntőket, sületlen
                            ékeket és megyegyűlési díszbeszédeket faragott. Kétségbeejtő.</p>
					<p>Azon a ponton volt, hogy letiltsa a könyv árusítását. Voltak pillanatai,
                            amelyekben a kétely valóságos szégyenkezéssé és undorrá keseredett;
                            megátkozta azt a pillanatot, amelyben az íráshoz fogott. De egyúttal azt
                            is érezte, hogy többé nincs hatalma a könyve fölött; történjék, aminek
                            történnie kell; ő belekerült valami rettenetes örvénybe, amely lerántja
                            őt a víz fenekére. Nem is védekezik. Várja a halált.</p>
					<p>Másnap valamivel nyugodtabban nézte a dolgokat. Mit tudja az ember?
                            Lehet, hogy nem is olyan rossz. Igaz, hogy nincs benne rendszer,
                            legalábbis nincs olyan, aminőt akart. Szárnyaszegve, darabokban hever,
                            holott a fellegekbe akart felrepülni. De ha nem lehet nagyban,
                            dolgozzunk kicsinyben. A lángész mindenható a maga nyelvén, a szív
                            mindenható a maga hitében. Lehet, hogy a könyv egész jól megállja a
                            helyét. De mi lesz, ha makacs és gőgös hazámfiai visszautasítják?
                            Könnyen meglehet, hogy nem kérnek az én bölcsességemből. Mindegy. Ha a
                            kaput bezárják előttem, bedugom a fejem az ablakon, ha kidobnak,
                            bemászom a kémény kürtőjén. De az sem lehetetlen, hogy örömujjongással
                            fogadják a könyvet, s kisül róla, hogy kitűnő munka. Az ember nem lehet
                            bírája önmagának.</p>
					<p> Az első példányt elküldte Crescence grófnőnek, egyet megtartott magának,
                            tizennyolcat szétküldött a barátainak.</p>
					<p>Néhány nap múlva levelet kapott Crescence grófnőtől. Kezében remegett a
                            papír, a szeme elhomályosult, alig tudta kibetűzni a szép, de nagyon
                            nehezen olvasható kézírást.</p>
					<p>“Kedves Gróf! Sajnos nem tudok magyarul, s a könyvét nem olvashattam. De
                            hallom, hogy a könyve remekmű, korszakalkotó cselekedet, és a
                            Gondviselés önt nagyon magasra emelte millió és millió embertársa fölé.
                            Az ön küldetése, hogy a különböző nézeteket összeegyeztesse egy közös
                            reformakcióban. Én, ha elfogadja, segítségére akarok lenni ebben a
                            munkában, mert magam is szeretnék érdemeket szerezni hazánk szolgálata
                            körül... Ez volna a legszebb és legnagyobb jutalom mindkettőnk számára.
                            És ha az utókor hálásan és tisztelettel emlegeti az ön dicsőségét, talán
                            én is kapok egy szerény kis helyet a jövő nemzedékek
                            emlékezetében...”</p>
					<p>István gróf boldogan csókolta meg a grófnő levelét, és alig tudta
                            elolvasni a befejezést:</p>
					<p>“...De nem elég a kezdet. Tudom, hogy önnek oly tervei vannak, amelyeket
                            senki más nem tud megvalósítani. Igen! Kezemet vegye a kezébe, és
                            emeljük hazánkat a nagy és gazdag országok sorába. Siessünk! Egy napot
                            sem szabad elmulasztanunk. Érzem, hogy önt az isteni Gondviselés
                            megajándékozta az isteni ihlet teljességével, hogy ön Magyarország
                            megmentője legyen, aki honfitársait felébreszti, lelket önt beléjük, s a
                            szegénynek kenyeret, a gyengének erőt, a gyámoltalannak tanácsot ad.
                            Kedves gróf, ne feledje el, hogy én mindig maga mellett vagyok. Nem érzi
                            a leheletemet?”</p>
					<p>István gróf szeme kerekre nyílt. Nem akart hinni a szemének. Ezt a
                            levelet az az édes, durcás, gyenge és gyámoltalan kis Crescence írta,
                            akiről, őszintén szólva, fel sem tételezné, hogy egyebet is tud, mint
                            aranyos kis semmiségekről, puhán, hadarva, r betűk nélkül, mézédes
                            fuvolahangon csicseregni? Ő írta ezt a levelet?</p>
					<p>Érezte, hogy a feje körül a grófnő lelke - az ő lehelete! - árad, és ez
                            olyan meleg, magasztos és termékenyítő, mint az Isten lehelete.</p>
					<p>Másnap ebédre hívta magához a kamaraelnök. Ebéd után a házigazda nagy
                            főfájásról panaszkodott, és István grófot magára hagyta Crescence-szal.
                            Néhány percig mozdulatlanul és némán ültek a dohányzóban. A grófnő aztán
                            megkínálta őt a bécsi Rothschildoktól kapott Havanna szivarokkal, talán
                            az első dobozzal, amelyet Magyarországba hoztak.</p>
					<p>István gróf rágyújtott, de nem tudta nyugodtan élvezni a dohányzásnak ezt
                            az új nemét. A szíve vadul dobogott, és szinte fájdalommal nézte
                            Crescence tökéletes alakját és eszményi arcát.</p>
					<p>Reszketett a hangja, amikor megszólalt:</p>
					<p>- Megrészegített a levelével, grófnő.</p>
					<p>Crescence elpirult:</p>
					<p>- Nem tudom, mit írtam. Ne beszéljünk erről.</p>
					<p>- De igen, grófné - suttogott István gróf -, én szeretném, én akarom
                            tudni...</p>
					<p>A grófné közbevágott:</p>
					<p>- Egy szót sem. Hogy ízlik a szivar? Mit szólna hozzá, ha én is
                            rágyújtanék?</p>
					<p>- Grófné, az istenért!</p>
					<p>Crescence pedig ezalatt vérpiros arccal, zavartan mosolygott, és kezébe
                            vett egy parányi kis szivart.</p>
					<p>- Rothschild báró azt írja, hogy Franciaországban most a hölgyek
                            lovagolnak, vívnak, sportolnak, biliárdoznak, kártyáznak, isznak és
                            szivaroznak. Most a férfias, erős, sportoló, önálló nőkért rajong a
                            párizsi férfivilág.</p>
					<p>- Crescence! Ha megengedné, hogy négyszemközt így szólíthassam...</p>
					<p>- Nem engedem meg.</p>
					<p>- De az égre kérem!</p>
					<p>- Maga ezelőtt, úgy tudom, nem volt ilyen gyáva...</p>
					<p>- Crescence!</p>
					<p>- Csitt! Nem engedtem meg. De én azt szeretném tudni - tért vissza
                            makacsul a zavarában eszébe jutott furcsa ötlethez -, én nagyon kíváncsi
                            vagyok, hogy micsoda élvezet lehet a dohányzásban... Rágyújtsak? -
                            kérdezte kislányos félénkséggel.</p>
					<p>István gróf nem tudott felelni.</p>
					<p>- Ha maga megengedi, rágyújtok... Igen?</p>
					<p>István gróf odatartotta az égő gyertyát Crescence grófné elé. A grófné
                            szájába vette a szivart, de a keze úgy remegett, hogy a szivar az
                            asztalra esett. István gróf felemelte.</p>
					<p>- Előbb le kell vágni a végét, másképp nem tud rágyújtani - dadogott a
                            gróf, mintha egyéb gondja sem volna, mint hogy a szivar tüzet
                            fogjon.</p>
					<p>- Maga sem vágta le.</p>
					<p>- Én leharaptam.</p>
					<p>Crescence arca kigyúlt, és alig tudta kilihegni a szavakat:</p>
					<p>- Hát harapja le ezt is.</p>
					<p>István gróf agyát elborította a vér. Szinte önkívületi állapotba esett,
                            felugrott, magához rántotta Crescence-t és átölelte.</p>
					<p>A grófnő, mint az angolna, kisiklott karmai közül, és elfutott a szoba
                            másik sarkába.</p>
					<p>István gróf megsemmisülten rogyott vissza a selyemtaburettre. Percekig
                            mély, feszült csönd feküdt a lelkekre, olyan feneketlen és kínos
                            némaság, hogy gyors, lihegő lélegzetük és csaknem a szívük dobogása is
                            hallhatóvá lett. Crescence volt az első, aki magához tért. Édes kis
                            hangja megkondult, és szaporán ejtve a szavakat, beszélni kezdett:</p>
					<p>- Kedves gróf, sokszor ábrándozom, hogy gőzhajón megyek le egész a
                            Fekete-tengerig, úgy, ahogy ön nekem egyszer elmagyarázta. De ön azt is
                            mondta, hogy az ország déli részén a Duna már hajózhatatlan, és szeretné
                            szemügyre venni, hogy miképpen lehetne ezen segíteni. Hát most már nem
                            szabad azt halogatni. Mikor megy az Al-Dunára, gróf? Igen? Már épül a
                            hajója? Nagyon jó. Akkor jöjjön, búcsúzásul megcsókolhatja az arcomat. A
                            másikat is. Isten vele, kedves barátom, s vigyen el a szívében engem
                            is.</p>
				</div>
				<div type="chapter">
					<head>
                            10
                        </head>
					<p>István gróf nem várta be, hogy a Hitel hatása
                            szélesebb körökben megmutatkozzék. Június 24-én elindult hajóján, a Desdemoná-n, amely nehézkes, primitív
                            berendezésű, hatevezős bárka volt, Waldstein János gróf társaságában
                            lefelé a Dunán. Velük ment Beszédes József mérnök, aki kitűnően értett a
                            víziépítéshez, valamint Seva olasz, Semodan és Kretshy magyar inasok,
                            Weichselburger szakács és négy evezős. Összesen tizenegyen voltak az
                            argonauták. István gróf magával vitte Crescence grófné első csókját, a
                            levelét pedig odatette apja utolsó intelmei mellé, a kis bőrtárcába,
                            amelyet aranyláncon a szíve fölött viselt.</p>
					<p>Pompás idő, teljes szélcsend volt. István gróf mosolyogva járta körül a
                            hevenyészve összetákolt szomorú vízi járművet, amely mindössze ötszáz
                            forintba került, és legkisebb szögéig magyar munka volt. Volt egy
                            csónakuk is, takaros kis jószág, Juliette volt a
                            neve. A hajón alig lehetett mozogni, az emberek, málhák, élelmiszerek
                            annyira megtöltötték. István gróf megnézte még egyszer az iratait;
                            útlevelek, száz arany készpénz, tízezer forintra szóló hitellevél,
                            rendben van minden. Mindenki ép és egészséges, fel a fedélzetre az egész
                            legénység, a hajó felvonta a lobogót, a parton állók integettek és
                            kendőket lobogtattak. A Desdemona elindult.</p>
					<p>Eleinte jól is ment minden. Az első három óra alatt, két nagy lapáttal
                            evezve, két mérföldet tett meg a hajó. Waldstein János gróf, csendes,
                            komoly, tanult ember, műkedvelő folyammérnök és szenvedélyes utazó,
                            némileg lehangolva megjegyezte:</p>
					<p>- Úgy haladunk, mint egy teknősbéka.</p>
					<p>- Ráérünk - felelte István gróf.</p>
					<p>- De a legrosszabb gőzhajó is háromszor gyorsabb.</p>
					<p>- Majd legközelebb gőzhajóval jövünk. Fő, hogy a víz elég mély.</p>
					<p>Este fél tízkor Földvár és Paks között megálltak. Éjszaka örömmel
                            állapították meg, hogy ágyaik elég jók, az alvásuk üdítő. Másnap már
                            hajnali háromkor talpon voltak. Leoldották a Juliette-et, és a hajó mellett evezgettek vidám hangulatban.
                            Közben több hajóval találkoztak, amelyeket a partról emberek
                            vontattak.</p>
					<p>- Mintha csak a Volgán volna mindez - csóválta a fejét Waldstein
                            gróf.</p>
					<p>István gróf is elszomorodott:</p>
					<p>- Pedig a folyó esése oly sekély, hogy vitorlával még fölfelé is könnyen
                            lehetne evezni. Mennyit kaphatnak ezek a szegény hajóvontatók? - fordult
                            Beszédes mérnök felé.</p>
					<p>- Útközben tizenöt garast, de ha vesztegelnek, semmit.</p>
					<p>A Desdemona miatt is sokat évődtek egymással.</p>
					<p>- A Testemonerli kezdi felmondani a szolgálatot - vakarta a fejét
                            Beszédes mérnök.</p>
					<p>- Ez a masina - tette hozzá István gróf, és megvetőleg nézte végig a
                            rozoga tákolmányt -, hacsak az összes elemek össze nem fognak, hogy neki
                            kedveskedjenek, merőben használhatatlan. Ha egy gazdátlan fadarab úszik
                            el mellettünk, az sokkal gyorsabban halad, mint mi.</p>
					<p>A víz átlátszó tisztaságát s a mély csendet sokszor semmi sem zavarta
                            meg, hacsaknem olykor a hajóvontatók egyhangú és ütemes óbégatása,
                            amellyel lovaikat nógatták. A parton tétlenül ácsorogtak a parasztok.
                            Úgy látszik, önkéntes böjti napjuk volt, és naplopással akarták
                            meglágyítani az istenek szívét, akik már régen nem adtak esőt a
                            kiszikkadt földnek. A férfiak vad kinézésűek voltak, és bambán néztek
                            maguk elé; a leányok ellenben szépek és buja termetűek.</p>
					<p>Így ment ez július tizedikéig.</p>
					<p>Aznap este István súlyos levertségről panaszkodott. Türelmetlen lett,
                            álmatlanság kezdte gyötörni, és úgy érezte, mintha a szívét görcsök
                            szorítanák össze. A következő napon már lázas volt, de azért reggel
                            felkelt, és együtt vadászott útitársaival vadkacsára és darumadárra. Két
                            nap múlva kilelte a hideg, aztán harminckilenc fok láza lett, és ez
                            tizenhat óráig tartott egyfolytában.</p>
					<p>Sejtette, hogy maláriát kapott. Volt valami homályos fogalma erről a
                            betegségről, de nem hitte, hogy ennyire tönkre tudja tenni az embert.
                            Szörnyű fájdalmai voltak a tagjaiban, különösen a jobb ágyéka körül,
                            úgyhogy kínjában jajgatott vagy elveszítette az eszméletét. És sehol egy
                            orvos, sehol egy ember, aki tudná, hogy ilyenkor mit kell cselekedni.
                            Napról napra, úgyszólván szemlátomást soványodott, és járni sem tudott a
                            bágyadtságtól. A hónap közepén Silistrához értek. A parton oroszok
                            őgyelegtek. István gróf lázas önkívületében, amikor megpillantott egy
                            kétárbocos hajót, úgy megijedt, hogy be akart ugrani a Dunába. Másnap
                            jobban lett.</p>
					<p>Két nap múlva megint kitört rajta a láz. Keservesen panaszkodott.
                            Nemhiába, rossz sejtelmei voltak, amikor Pestről eljött... Négy napja
                            sorvasztja a láz... A Duna közepén... segítség nélkül, kényelem nélkül.
                            Éjjel félrebeszélt. Legjobb lesz, ha agyonlövöm magam. De félek,
                            átkozottul félek... nem akarok meghalni. Azonban az öreg Miklós is
                            szeretett élni, mégis meghalt. Hosszú betegségnek halál a vége. Miklós,
                            szépen öltöztess fel, olyan sokan megnéznek majd a ravatalon. Miklós,
                            vén gazember, hát csakugyan bele akarsz gyömöszölni a koporsóba?
                            Segítség! Gyilkos!</p>
					<p>Waldstein hidegvizes lepedőt csavart rá.</p>
					<p>Reggelre kissé megkönnyebbült. Akkor eszébe jutott, hogy voltaképpen
                            miért is jött ide az Al-Dunára. Waldstein gróf sejti. Beszédes azonban
                            nem... De milyen hiábavaló ez az egész erőlködés... Elég lett volna, ha
                            csak Beszédest küldi le. Neki ez a mestersége. Waldstein, az más. Az
                            azért utazik, hogy utazzék... neki ez a szenvedélye. De én? Az egész
                            Duna nem ér egy fabatkát. Alapjában véve elhibázott folyam.
                            Pályatévesztett egzisztencia, mint mindenki Magyarországon. Semmi haszna
                            sincs. Ha a Dunát én teremtettem volna, akkor Mohács alatt nem keletre
                            vezetem, hanem nyugatra, Fiume felé. Az igen. Mit szól ehhez, Beszédes?
                            Akkor Pest tengeri kikötő lehetne, és hajón vihetnők le a búzát
                            Itáliába. Fütyülnék akkor Angliára. Nem gondolod, Waldstein? Igen. Nos,
                            én még jobbat mondok. A Dunának akkor volna valami értelme, ha a
                            Fekete-tenger táján eredne, és onnan észak felé folyna, mondjuk a
                            calais-i csatornába, vagy Hamburg táján az Északi-tengerbe. Az már aztán
                            igen. Ez koncepció. Akkor Magyarország volna az, ami most Franciaország
                            vagy Anglia. Nem gondolja, kedves Beszédes? Erről, ha meggyógyulok,
                            utópisztikus regényt írok, az lesz a világ leghatalmasabb utópiája.
                            Úgyis azt mondják, hogy én utópiákat kergetek... nos, ha utópia kell,
                            hát majd adok én nekik utópiát... Te, Waldstein, ha én most vissza
                            tudnám fordítani a Duna folyását, hány nap alatt jutnánk Pestre?
                            Bevallom, már csak azért is szeretném, ha a Duna a Dardanellák tájáról
                            folynék Hamburg felé... Én már úgyis voltam Konstantinápolyban,
                            egyáltalán nem vagyok kíváncsi sem a szultánra, sem a háremhölgyekre,
                            legokosabb volna az országgyűlésre visszasietni... De nem rontom el az
                            örömödet, Waldstein, isten nevében még hat hetet elviselek, lesz, ami
                            lesz.</p>
					<p>Kiszámította, hogy éppen három hete vannak úton. Tehát ma küldik szét
                            Bécsből az országgyűlési meghívókat. Egy - ha igaz - Konstantinápolyba
                            is elment Revitzky révén, az ő címére.</p>
					<p>Két órától négyig néhány kétségbeejtő rohama volt, borzasztó légzési
                            nehézségek gyötörték. Na, hát akkor inkább a pisztolya segítségével
                            végez magával. De azután maga is megijedt ettől a gondolattól - Isten
                            bocsássa meg, ha valaha őrületemben kezet emelnék magamra.</p>
					<p>Július 18-án elhagyták Orsovát. Aznap megint rossz napja volt.
                            Előkerítettek egy orosz orvost - nemigen tudták egymást megérteni -, az
                            orvos megint adott valami orvosságot neki, de ahogy bevette, rögtön ki
                            is hányta. Éjjel a láza majdnem negyven fokra hágott, úgyhogy nem érzett
                            fájdalmat, honvágyat, életkedvet, halálfélelmet, de eszébe jutott, hogy
                            másnap fel kell kelnie, mert Galacban lesznek, és ott a vesztegzárban
                            nem szabad elárulnia magát, hogy beteg. Különben millió szúnyog
                            között... orvos nélkül, negyvenfokos lázzal úgysem jut el élve sehova
                            ezzel a nyomorult Desdemoná-val.</p>
					<p>Galacban szerencséjük volt. Tisztek jöttek a fedélzetre - egészségesnek
                            kellett mutatnia magát, magnesit meteoricát vett be. Ettől csodálatosan
                            megnyugodott. A határőrök nem tudták - vagy nem vették tudomásul -, hogy
                            a török oldalról jöttek, és karanténmentesnek nyilvánították a Desdemoná-t.</p>
					<p>A következő nap szárazföldre léptek. István gróf jobban volt, de az
                            éjszakát egy szörnyűségesen lármás fogadóban töltötte, s ez ismét
                            visszavetette. Estefelé látogatót kapott egy iasi előkelő bojár
                            személyében, aki beleszeretett a Juliette-be.
                            Kijelentette, hogy meg akarja venni. Jól nevelt ember volt, jól beszélt
                            franciául, megígérte, hogy jobb szállást szerez a betegnek, és el is
                            vezette őt a maga házába. Hálából ingyen felajánlotta neki a Juliette-et.</p>
					<p>Huszonnegyedikén megint kitört a láz. Aludni, enni nem tudott, teljesen
                            elerőtlenedett. Egy gyógyszerész Wiener Trankelt adott be neki. Hatszor
                            hatott, és ez halálosan legyöngítette.</p>
					<p>Beszédes - a betegségtől való félelmében - megbetegedett. Az olasz inas,
                            aki szintén maláriát kapott, már kezdett lábadozni, de most meg a
                            szakács és a magyar inas került ágyba. Hetük közül már csak Waldstein és
                            József volt egészséges.</p>
					<p>Waldstein gróf ezalatt hajót keresett, és István grófot megvigasztalta,
                            hogy néhány nap múlva tengerre szállnak. Ez egy kissé meg is nyugtatta.
                            Azt remélte, hogy a tengeren meggyógyul. Most azonban borzasztó
                            állapotban voltak az idegei: egy tücsök került valamiképpen a szobájába,
                            és attól egész éjjel nem tudott aludni.</p>
					<p>Július 28-án egy csipet tésztával megint tönkretette magát. A szakács is
                            sokkal rosszabbul lett, már nem is tudott fölkelni. Az egyik magyar inas
                            haldokolni látszott. Másnap István gróf láza elmúlt, a feje nem fájt, de
                            valami rettenetesen nyomta a szívét, és a gyomra felpuffadt. Négy vagy
                            öt napja megint nem volt széke. Beszédes epét hányt. Ekkor valaki azt
                            mondta neki, hogy nem egészen huszonnégy óra alatt el lehet jutni
                            Bukarestbe. Ott jó ápolásban lesz része, a vidék is egészségesebb.</p>
					<p>Waldstein gróf könyörgött neki, hogy forduljon vissza, és menjen haza.
                            Gyógyíttassa ki magát, mert így elpusztul.</p>
					<p>Erről hallani sem akart:</p>
					<p>- Azt mondanák, hogy kudarcba fúlt a vállalkozásom. Nem akarok megvert
                            kutya módjára kullogni haza.</p>
					<p>- Mindenki belátná, hogy nem te vagy az oka... A balsors ellen nem lehet
                            harcolni... Ez a szerencsétlen...</p>
					<p>István gróf vadul felkiáltott:</p>
					<p>- Ne beszélj nekem balsorsról és szerencsétlenségről. Szó sincs
                            balsorsról, nem vagyok szerencsétlen ember. A világ utálja a
                            szerencsétlen embert. Az emberekben semmi szánakozás sincs a Jóbok
                            iránt; a világ ocsmány céda lányokból és cicisbeókból áll, akik
                            odacsődülnek a szerencsés ember köré, és kezét-talpát végignyalogatják.
                            A legocsmányabb, csámpás és izzadt szagú fickó, ha szerencséje van,
                            Narcissus, Adonis, Antinous, a legostobább barom okos, tehetséges, sőt
                            lángeszű lesz, ha a szerencse melléje szegődik; a költők verseket írnak
                            hozzá, a nők kitárják neki ölüket, a népek odatartják nyakukat, hogy
                            igát vessen rájuk. Szerencse, szerencse, szerencse... ez az isteneknél
                            is nagyobb hatalom. A szerencsétlenség bűn. A szerencsétlenség
                            undorító. A szerencsétlen embert úgy kerülik, mint a leprás beteget. A
                            szerencsétlen embert fia, apja, felesége is elhagyja, és az édesanyja
                            is megmossa kezét, ha véletlenül hozzáért. Nem vagyok szerencsétlen
                            ember. Átkozott szerencsés fickó vagyok; nem lőttek agyon a háborúban,
                            nem pusztultam el a harctereken kapott betegségemben, egyetlen férj sem
                            kötött belém, akinek a feleségét elcsábítottam, nem csukatott még le
                            Sedlnitzky gróf titkosrendőrsége, és tegnap este a házigazdám
                            unokahúga, szép, huszonöt éves, égő szemű asszony, belopódzott hozzám a
                            hálószobámba, másfél órát volt nálam, és nem vette észre, hogy
                            harminckilenc és fél a hőmérsékletem. Ezt nevezed te
                            szerencsétlenségnek? Nem megyek vissza. Wesselényi Miklós címerpajzsán
                            az a jelszó áll: “Nunquam retro”. Nem, egy tapodtat sem teszek
                            visszafelé. Lemegyünk a Fekete-tengerig, ha már ez a Duna nem akar
                            nyugat vagy észak felé folyni. Csak azt a méregdrága pénzen épült,
                            bűzös, ócska disznóólat ne kereszteltem volna Desdemoná-nak! Szégyellem magam Shakespeare előtt.</p>
					<p>Betegsége, amely az ágyéka körül elviselhetetlen fájdalmakat okozott,
                            egész testében legyengítette, úgyhogy járni is alig tudott, s azonkívül
                            a lázas periódusokban fogvacogtató hidegrázásai és égető forróságai
                            mellett rémképeivel, hallucinációival, dührohamaival és halálfélelmével
                            az őrület szélére ragadta. Ez megalázta, nyomorulttá és magamagával
                            szinte tehetetlenné tette. Hollandi teát ivott tojássárgájával, ebédre
                            levest és szilvát evett. Úgy érezte, hogy tele van, mint egy zsák,
                            csúfosan szétrobban, és fél mázsa szilvát fognak a gyomrában találni.
                            Hallotta, hogy az ember ilyenkor misererét kap. Hát akkor inkább a
                            halál.</p>
					<p>Később rájött, hogy testileg nem is olyan elviselhetetlen ez az állapot,
                            de erkölcsileg egészen meggörnyedt - inkább öreg, összetört, kimerült,
                            kiélt, mint beteg. Undorodott magától. Keze, lába olyan volt, mint egy
                            hulláé. Néha közömbösen, sőt bátran, talán még vággyal is nézett a halál
                            elibe. A nagy dolgokat parányi semmiségeknek látta, a kicsinyeket óriási
                            méretekre fújta fel lázas fantáziája. Felbőszítette, hogy az emberek
                            úton-útfélen becsapják. Konstantinápolyig kilencven dukátot fizetett az
                            útért. Harminccal többet a kelleténél. Mr. Vieux tíz dukátot fizetett
                            egy egész üres házért, ő pedig a házigazdájának, Joseph Manzolinak két
                            rongyos szobáért húsz dukátot kénytelen fizetni. A legdrágább moldovai
                            bor okkája egy piaszter. Neki kettőt vagy hármat számítanak. Nem csoda,
                            hogy ilyen állapotban a Dunát végképp megutálta. A Duna nem közlekedési
                            út Magyarország számára. Hajózhatóvá tenni lehetetlenség. Gőzhajó!
                            Beszélni sem lehet ilyesmiről. A gőzhajók nem bírják ki a feudalizmus
                            szagát, különösen nem moldvai vagy török kiadásban. Folyton a
                            betegségével foglalkozott, s magától rájött, hogy a kór gócpontját a
                            májban vagy még inkább a lépben kell keresnie. Az osztrák kereskedelem
                            betegségének okát pedig elsősorban a gyámoltalan és minden tekintélyt
                            nélkülöző osztrák konzulokban - fűzte hozzá delíriumos logikájával. Amit
                            Metternich mond, hogy csak lassan, fokozatosan, szinte észrevétlenül
                            kell kifejleszteni a dunai kereskedelmet, az sületlenség. Akié a
                            hatalom, azé a kereskedelem. Iparcikkeinket sohasem tudjuk levinni
                            Konstantinápolyig. Vámsorompó, karantén, kikötők mind idegen kézben. A
                                Desdemoná-t átengedték, és talán még
                            valamivel nagyobb hajókat is átengednek, de az egész nagyokat, nos,
                            azokat semmi esetre sem. Metternich elve bizonyos nőkre alkalmazható,
                            akiket meglepetésszerűen lehet birtokba venni... Aztán elnevette magát.
                            Eszébe jutott, hogy ezelőtt négy héttel, amikor a Desdemoná-n először dobta magát az ágyába, tréfából azt
                            mondta: “A síromba fekszem.” És azóta csakugyan mindennap úgy fekszik az
                            ágyába, mint egy koporsóba. Porec alatt állítólag nagyon veszélyes a
                            helyzet. Jó lenne a Dunából Csernavodánál egy csatornát vonni a
                            Fekete-tengerbe Constanza városa fölött. De a következő pillanatban
                            megint eszébe jutott a koporsó. A hőmérséklete felugrott harminckilenc
                            fölé. Waldsteint magához hívatta, és elkezdte neki magyarázni:</p>
					<p>- Nézd, pajtás, ez a koporsó kissé bő nekem. Lötyög a testemen. Meg
                            nagyon piszkos is. Tele van tetűvel. Az egész ravatal hullaszagú. Te nem
                            látsz itt koporsót? Szegény Waldstein. A láz elvette az eszed. A
                            koporsót ágynak, a ravatalt hajónak nézed. A vitorlákból készíts
                            szemfedőt. Már egészen megszoktam, hogy koporsóban háljak. Akárcsak az
                            öreg Henningstein báró. Emlékszel a vén csirkefogóra?</p>
					<p>- Aki könnyű nyári lovaglóöltönyben nyargalászott fel és alá a Prater
                            sétányain csikorgó télben?</p>
					<p>István gróf bozontos szemöldöke összerándult:</p>
					<p>- Karolina mutatta egyszer a Praterben a szép magyar bárót... Morelné
                            barátját... Ligne herceg ott töltötte utolsó éjszakáját... a másik
                            szobában Bihari János játszotta a Rákóczi-indulót... Tudod, Waldstein, a
                            világot meg lehet csalni, a természetet nem. A csontokat átjárja valami
                            nyirkos, őszi hideg; a bőr megráncosodik, az izmok elpetyhüdnek, a has
                            felpuffad, a csípő körül zsírpárna rakódik le; a nyak ellenben
                            lesoványodik, és ráncos bőr fityeg az áll alatt, az ádámcsutka
                            körül.</p>
					<p>Waldstein báró csillapította, és kinint adott be neki. A beteg azonban
                            makacsul megmaradt a tárgynál:</p>
					<p>- ...A szép magyar báró a kongresszus után visszavonult. Belátta, hogy a
                            halállal nem lehet harcolni, azt nem lehet fekete bajuszfestékkel,
                            pomádéval, hamis fogsorral és nankingselyem nadrággal becsapni, azt be
                            kell fogadni a házba, mint valami trónutódot, várományost, örököst,
                            házisapkát kell a fejébe nyomni, meg kell tanítani pipázni, ebéd után
                            együtt kell vele szundikálni, szóval meg kell fosztani minden
                            borzalmától. Én már hetek óta koporsóban fekszem, és mondhatom, kitűnően
                            érzem magam.</p>
					<p>- István, ne gyötörd magad. Nemsokára a Boszporuszban leszünk.</p>
					<p>- Én már régen megbarátkoztam a halál gondolatával. Annál is inkább, mert
                            minduntalan valami undok kór jelentkezik a szervezetemben.
                            Keresztül-kasul beteg és rothadt vagyok. Májam, vesém, szívem gyalázatos
                            rosszul működik, félek, hogy megvakulok, állandóan reuma gyötör, tagjaim
                            bénulnak, lehet, hogy a hátgerincem sorvad. Most aztán bélcsavarodásom
                            lesz, de mielőtt misererét kapnék, megölöm magam. Én is koporsóban
                            hálok, mint a szép magyar báró. Vagy ezt már elmondtam? Nem? Hát
                            hallgass ide. Henningstein báró mindig megbecsülte és jól tartotta a
                            barátait. A legutolsót is, a Nagy Kaszást. Halál őfenségét, akit
                            lassanként egyetlen bizalmasává és élettársává fogadott. Beszállásolta
                            őt magához, és lakosztályt rendezett be neki. Különösen nagy pompával
                            szerelte fel a hálószobáját. Ezen a szobán egyetlen ablak sem volt, a
                            falakat nehéz, fekete kárpit borította, ezüstrojtokkal, s az egyik fal
                            közepén óriási kereszttel. A kereszt alatt roppant ravatal. Ezüstből
                            vert díszes koporsó, benne puha, finom pihével töltött derékaljak és
                            párnák. A koporsó olyan széles volt, mint egy ágy, kényelmes és
                            ruganyos, s melléje támasztották a födelét, hollandi csipkéből készült
                            szemfedővel. Kívül aranyszögekkel kiverve a név és a dátum, és az, hogy
                            “nyugodjék békében”. A koporsó előtt imazsámoly, az imazsámolyon a báró
                            rendjelei. Feszület, imakönyv, szenteltvíztartó, tömjénfüstölő és
                            locsoló. A koporsó körül óriás kandeláberek, karvastagnyi
                            viaszgyertyákkal. A mennyezetről kis örökmécses lógott vörös
                            lángocskával. Az örök világosság fényeskedjék neki. A padozat ugyancsak
                            fekete posztóval behúzva. Szemben az ajtóval két márványobeliszk jobbról
                            és balról a ravatal mellett. A szoba egy sarkában kis mauzóleum; ebben
                            tartotta a báró a maga halotti ruháit, amelyeket végrendelete szerint
                            majd kihűlt testére aggatnak.</p>
					<p>István gróf nevetett. Kétségbeejtően nevetett percekig, és Waldstein
                            grófot rémület fogta el.</p>
					<p>- Tíz esztendő óta minden éjszaka így aludt a báró. Inasai és
                            komornyikjai, fürdősei és borbélyai a halottasemberek díszruhájába
                            öltözve emelték őt a magas koporsóágyba, becsavargatták fehér
                            gyolcsokba, meglóbálták a tömjénfüstölőt, meghintették szenteltvízzel,
                            és úgy hagyták magára, hogy kipihenje a nap fáradalmait. Te Waldstein!
                            Ezentúl ti is ezt tegyétek velem, s aztán álljátok körül az ágyamat, és
                            énekeljétek el a Circumdederuntot. A szép magyar báróval is ezt
                            cselekedték, de neki persze Bécsben módjában volt, hogy ilyenkor maga a
                            Halál is asszisztáljon neki. A koporsó fejéhez odaállították az Öreg
                            Kaszást, a bécsi klinikáról vásárolt pompás csontvázpreparátumot. De a
                            báró gyáva kutya volt. Ilyenkor mindig vacogott a foga a félelemtől.
                            Kiugrott a koporsóból, térdre vetette magát a csontváz előtt, és
                            jajgatva, üvöltve, zokogva könyörgött irgalomért. Aztán megsimogatta,
                            homlokon csókolta, becézgette és megölelgette. Összeveszett és kibékült
                            vele. Néha szörnyű perpatvar hallatszott ki a ravatalszobából. A báró
                            ocsmányul káromkodott, és ököllel a csontváz arcába vágott. A házi
                            cselédség szétszaladt, és keresztet hányva magára, imádkozott a báró
                            lelki üdvösségéért. Máskor hetekig a legnagyobb barátságban éltek ők
                            ketten: a Kaszás és a báró. Ilyenkor a báró csupa derű volt, pajkosan
                            bizalmaskodott a halállal, triviális anekdotákat mesélt el neki,
                            hálósipkáját a fejébe nyomta, és a saját csibukját dugta a szájába.
                            Felváltva pöfékeltek. Ilyenkor mintha a csontváz arca is kedélyesen
                            vigyorgott volna. Ezek az idillek azonban mind ritkábbak lettek, s mind
                            rövidebb ideig tartottak.</p>
					<p>István gróf a maga izgatottságában alig tudta tovább mondani a báró
                            történetét. Waldstein összetett kézzel könyörgött, hogy hagyja abba, és
                            inkább imádkozzék. De az csak annál nagyobb erőlködéssel mondta
                            tovább:</p>
					<p>- A haláltól való félelem mindjobban elhatalmasodott a boldogtalan
                            fickón. Birokra kelt a csontvázzal, törte, zúzta és megtaposta, mígnem
                            kimerülve összerogyott, és elvesztette eszméletét. Reggel aztán halva
                            találták a bárót. A homlokán lőtt seb. Megölte magát. Öngyilkossá lett a
                            haláltól való félelmében. Nyugodjék békében! - István gróf kesernyés
                            mosolyra húzta félre a száját:</p>
					<p>- Tudod, kiről meséltem neked, kedves Waldstein?</p>
					<p>- A bolond Henningstein báróról.</p>
					<p>- Nem igaz. Széchenyi István grófról, aki négy hét óta koporsóban
                            fekszik.</p>
					<p>Aztán elveszítette az eszméletét.</p>
					<p>Augusztus 11-én délután két órakor hajójuk befutott a Boszporuszba. Öt
                            órakor a kikötőben voltak. István gróf tüstént az osztrák követségre, a
                            Palais de Venise-be vitette magát. Báró Ottenfels Gschwindt Ferenc
                            internuncius szívesen fogadta, a saját lakásán szállásolta el, majd a
                            várostól délre fekvő nyaralóhelyen, a Boszporusz kijáratánál bérbe vett
                            neki egy jó kis házat, és azt hevenyészve be is rendezte. Két napig
                            tűrhető állapotban volt - egy angol orvos, doktor MacCarty piócákkal
                            alaposan lecsapolta vérét -, de a harmadik nap testi erői
                            elhanyatlottak, lábai jéghidegekké váltak, az ujjai megkékültek,
                            lélegzete elakadt, fuldoklási rohamokat kapott.</p>
					<p>Waldstein gróf, Beszédes mérnök, az internuncius és maga MacCarty doktor
                            is letettek minden reményről. A láz oly magas volt, s a szervezet
                            annyira elgyöngült, hogy minden emberi beavatkozás meddő erőlködésnek
                            tűnt fel. Vagy a betegség, vagy a gyógykezelés öli meg - már csak ez a
                            dilemma gyötörte őket. Mindenesetre jeges vízbe csomagolták - olyan
                            sovány, csontos, sárga, kék foltos és tehetetlen volt, mint Henningstein
                            báró -, és rábízták az Isten irgalmára.</p>
					<p>István gróf nem szenvedett már. De a külső világ minden megmozdulása
                            megijesztette vagy felbőszítette. Ha egy légy repült rá az arcára, úgy
                            érezte, mintha az égboltozat egy darabja zuhant volna rá. Valaki
                            megmozdult, azt hitte, hogy földrengés van. Leesett egy esőcsepp a
                            háztetőről, ez a halk koppanás az ő fülében ágyúdörgés volt. Sokszor úgy
                            látta, hogy a lába nőni kezd, megnyúlik és dagad, kidönti a ház falát,
                            és kinyúlik a tengerpartra, meg tudja áztatni a sós hullámokban.
                            Waldsteint olyannak látta, mint az öreg Kaszást a szép magyar báró
                            koporsójánál.</p>
					<p>- Stefferl, Stefferl - lihegte megperzselt, kiszáradt ajkain keresztül -,
                            azt mondom neked, hogy az egész életben egy dolog a fontos: a jó
                            excretio. Neked nincs. Ezért nem tudod te Magyarországot talpra
                            állítani. Stefferl, Stefferl, előbb várd meg, amíg rendbe hoznak, akkor
                            írj könyvet a hitelről... Waldstein, az Isten áldjon meg, nyomass a Hitel-nek új címlapot így: “Hitel, írta
                            negyvenhárom napos obstipáció alatt gróf Stefferl”. Hadd tudják az
                            emberek, hogy miért oly rossz a könyv. Megteszed? Köszönöm. Akkor
                            nyugodtan halok meg.</p>
					<p>Waldstein gróf szeméből kihullott egy könnycsepp, rá a betegágyra.</p>
					<p>- Miért sírsz, Waldstein? - kérdezte István gróf. - Talán már
                            meghaltam?</p>
					<p>- István!</p>
					<p>- Nem? Becsületszavadra? Bizony isten, az ember sohasem tudja... mi a
                            különbség élet és halál között - várj csak, hányadika van ma?</p>
					<p>- Huszonnyolc.</p>
					<p>- Milyen hónap?</p>
					<p>- Augusztus.</p>
					<p>A beteg lihegett, ajkai remegtek, szeme üvegesen bámult a semmiségbe.</p>
					<p>- Augusztus huszonnyolc. Tudod, hogy ennek a dátumnak súlyos
                            csillagászati következményei vannak?</p>
					<p>Waldstein gróf megfogta István gróf homlokát. Forró volt és nyirkos.</p>
					<p>- Jeget, jeget, jeget - szólt az olasz inasnak.</p>
					<p>István gróf a párnája alól levelet húzott ki:</p>
					<p>- Ezt tegnapelőtt kaptam.</p>
					<p>- Válaszolni akarsz? - kérdezte Waldstein gróf előzékenyen. - Ha tollba
                            akarod mondani, szívesen írom... Vagy diszkrét ügy? Talán Crescence
                            grófnőtől?</p>
					<p>A beteg a fejét ingatta:</p>
					<p>- Nem. Ez a levél fontos csillagászati eseményt jelent be.</p>
					<p>- Ugyan? - kérdezte gyengéden Waldstein, hogy a beteg megszabaduljon a
                            maga csillagászati rögeszméitől. - Mit mond a levél?</p>
					<p>- Hogy augusztus huszonnyolcadika után - nyögött a beteg keservesen -
                            augusztus huszonkilencedike következik.</p>
					<p>Waldstein gróf kétségbeesve nézte a kiaszott, eltorzult, szenvedő arcot.
                            Hát, úgy látszik, az agónia beállt.</p>
					<p>De a beteg hirtelen felült és körülnézett:</p>
					<p>- Ki van a szobában? Küldd ki a szolgát! Egyedül vagy? Jó. Nem tudok úgy
                            elmenni innen... pedig el kell mennem... tudod, hova megyek? Cenkre. Ott
                            fekszik az öreg Ferenc gróf őexcellenciája és Júlia kegyelmes asszony.
                            Derék öreg házaspár, Stefferl szülei. Stefferl, ne csatangolj folyton a
                            világban, ennek nem lesz jó vége, édes fiam, Stefferl... nos, most
                            Stefferl hazamegy. Szépen lefekszik melléjük, s ott marad örökre. Most
                            meg vagytok elégedve velem? Na. De mielőtt elmegyek haza, kedves
                            Waldstein János, neked megmondom az igazat. Nem viszem magammal a sírba
                            a titkot.</p>
					<p>Waldstein gróf kétségbeesve tördelte a kezét:</p>
					<p>- István, az istenre kérlek...</p>
					<p>- Ne légy gyerek, Waldstein. Ne félj. Rövid leszek. Hát augusztus
                            huszonkilencedike előtt mindig kapok levelet valakitől. Augusztus
                            huszonkilencedikén...</p>
					<p>- Mi történt akkor?</p>
					<p>A beteg egészen felemelkedett. Égő szeme, csapzott haja, őrjöngő
                            kifejezése ijesztő volt.</p>
					<p>- Aznap megöltem egy asszonyt. Nem hiszed? Esküszöm neked! Roppant
                            egyszerűen ment a dolog. Magamhoz vontam, azután az arcát a két
                            tenyerembe fogtam, és a szájába belecsókoltam a halált. Ennyi volt az
                            egész. Meghalt. A család nagyon csodálkozott, hogy ilyesmi történt. A
                            holttestet felboncoltatta, és az orvosok agyvérzést és méhbajt
                            állapítottak meg. Na, most legalább tudod. De ezt a ronda tevét hajtsd
                            ki a szobámból - mutatott egy szúnyogra, amely a beteg feje fölött
                            átrepült a szobán.</p>
					<p>Waldstein gróf elfordult, hogy a beteg ne lássa arcán a fájdalom és
                            lemondás kétségbeesett kifejezését. Úristen, mit kellene tenni ezzel a
                            szegény haldoklóval?</p>
					<p>István gróf azonban tovább beszélt:</p>
					<p>- Tehát gyilkos vagyok. Ez is csúnya dolog, de az ember annyit gyilkol
                            életében, hogy valamennyit számon sem tudja tartani. Én azonban más,
                            sokkal ocsmányabb dolgokat is elkövettem.</p>
					<p>- István, kíméld magad. Friss lepedőbe kell hogy csavarjanak. Engedd meg,
                            hogy a doktort elhivassam.</p>
					<p>Waldstein gróf nem friss lepedőre gondolt, hanem meg akarta kérni a
                            doktort, hogy a szegény betegnek adjon narkotikumot, amitől megnyugszik
                            és elszenderedik. István gróf azonban tiltakozott:</p>
					<p>- Négyszemközt akarok veled maradni. El akarom neked mondani
                            aljasságaimat. Hallgass ide. Már a születésem pillanatában kóros anyagok
                            lappangtak a szervezetemben. Ezen ment tönkre az egzisztenciám.
                            Édesanyám folyton boldogtalan volt miattam. A testvéreimet is
                            szerencsétlenné tettem. Bizonyos, hogy apám és anyám halálát is
                            siettettem. Az emberek egész légióját küldtem a másvilágra. Sokszoros
                            gyilkos vagyok, Waldstein, vigyázz, téged is megöllek. Orvul. És
                            Beszédest is. Nem hiszed? Hát, aki énvelem egy levegőt szív, akinek
                            valami köze van hozzám, azt megölöm, vagy odáig juttatom, hogy megőrül,
                            és öngyilkossá lesz.</p>
					<p>Waldstein türelmetlenül nézegetett ki az ablakon, hogy jön-e már az
                            orvos, István gróf pedig tovább lihegett:</p>
					<p>- Eltékozoltam életem egész tőkéjét, mint a kétségbeesett ember, aki
                            érzi, hogy napról napra sorvad. Nem mertem a jövőbe tekinteni, mert
                            rettegtem a kétségbeesés órájától, amely egyszer egészen biztosan
                            bekövetkezik. És ha voltak elviselhető perceim, amelyekért sokan
                            irigyeltek, csak olyankor voltak, amikor el tudtam feledni magamat. És
                            csak a Mindenható tudja, mennyire küzdöttem, hogy magamtól elmeneküljek.
                            Teljesen sohasem sikerült, és még - most is kénytelen vagyok ébren
                            aludni, nehogy nyomorultul, életemet átkozva ébredjek fel.</p>
					<p>Waldstein gróf kocsirobogást hallott. Megkönnyebbülten rohant az
                            ablakhoz, mert azt hitte, hogy az doktor MacCarty fogata. De nem az
                            volt. István gróf rákiáltott:</p>
					<p>- Mit ugrálsz itt, mint a bolond? Micsoda gyóntató pap vagy te?</p>
					<p>- István!...</p>
					<p>- Hallgass ide. Most hadd mondjam el neked azt a számtalan ostobaságot,
                            amit az életben elkövettem. Hát például a leipzigi csata alatt
                            kiagyaltam valami regényt egy eltévedt és agyonlőtt lóról, és előadtam
                            Schwarzenbergnek, Metternichnek és mindenkinek, aki csak meghallgatta.
                            Csodálom, hogy nem rúgtak ki, mint szemtelen hazudozót... Te, Waldstein!
                            Hogy még nagyobb hatást érjek el, részletekbe is bocsátkoztam...
                            Elmondtam, hogyan nyargaltam el Blücherhez, hogy vettem rá Bernadotte
                            tábornagyot... Te Waldstein! Most megmondom neked az igazat. Én
                            bevonultam ugyan az inszurrekcióhoz, de háborúban nem voltam soha, mert
                            sokkal gyávább vagyok, semhogy lóra merjek ülni, és el merjem sütni a
                            pisztolyomat. Ölni ugyan szoktam, de egész más módon, csak kérdezd meg
                            Lichnovszky hercegnőt, vagy Clam-Martinitz Selinát, hogy mivel öltem meg
                            Karolinát... Selina is úgy jár, a kis Selt is megfogom ölni... nézd
                            csak, aki legelöl jön, az Karolina... kék a szeme és fekete a haja, és ő
                            vezeti őket... Ne félj... Waldstein, mondd, hogy csak jöjjenek be mind,
                            de ne tolakodjanak, engedjenek utat a hátul jövőknek, most már mindegy,
                            én már csak egyetlenegy asszonyt akarok megölni, de az meg is érdemli,
                            mert az küldött ide, ebbe a pokolba... ó, Crescence, Crescence,
                            Crescence, miért tetted ezt velem?</p>
					<p>Nagyot hörgött, elkékült, és hátrazuhant az ágyon. Waldstein gróf szíve
                            majdnem kiugrott a melléből. Elkiáltotta magát:</p>
					<p>- Segítség!</p>
					<p>Senki sem jött a szobába.</p>
					<p>Letérdelt az ágy elé, és a haldoklókért való imádságot kezdte
                            mondogatni.</p>
				</div>
			</div>
			<div type="group">
				<head>
                        HARMADIK RÉSZ
                    </head>
				<div type="chapter">
					<head>
                            1
                        </head>
					<p>Pozsonyban a régi országház boltíve alatt - ahonnan, mint egy
                            bekeretezett olasz tájképet, úgy lehetett látni a klarisszák 15.
                            századbeli, ötszögletes gót templomtornyát, a gimnáziumot és az
                            akadémiát s azokon túl a Várhegyet, tetején a kaszárnyával, alján a
                            gettóval -, az ódon falak között zsinóros kabátban s pantallóban
                            kényeskedő, pörgekalapos fiatal dandyk tolongtak. Voltak, akik még a
                            huszadik évüket sem töltötték be, harmincnál pedig egy sem volt idősebb.
                            A fiatal arcokat többnyire selymes szakáll keretezte be, amely az állat
                            s a rózsás pofacsontokat szabadon hagyta; a magyar ifjúság elitje volt
                            ez, fiziognómiában, nyelvjárásban, viseletben az egész ország, a
                            vármegyék legjobb családjaiból; végzett jogászok, patvaristák,
                            ügyvédjelöltek, vármegyei gyakornokok, jurátusok. Az országgyűlésre
                            részben a maguk költségén, részben a vármegye pénzén jöttek el, mert ez
                            volt az a legfőbb iskola, amelyben a Corpus Jurisnak, a kilencszáz éves
                            európai magyarság bibliájának legmélyebb rejtelmeibe is beavattattak.
                            Olyan volt ez, mint az eleusziszi misztériumok ligete, ahol az élet
                            legmagasabb bölcsességét hirdették Apolló papjai. A papokat itt
                            tekintetes rendeknek és karoknak hívták.</p>
					<p>A papok és tanítványok, vagyis az apák és a fiak egyébként alig értették
                            meg egymást; az öregek fél lábbal még a rendi alkotmány, sőt a középkori
                            feudalizmus talaján álltak; a fiatalok már a francia forradalom
                            vívmányain nevelkedtek, s ajkukról csak úgy ömlöttek a szólamok a
                            népképviseletről, miniszteri felelősségről, a parlament büdzséjogáról és
                            a civillistáról. Az öregedő Metternich nemhiába mondta, hogy a
                            Jungdeutschland és a giovine Itália mellett egy ifjú Magyarország is
                            felcseperedett.</p>
					<p>A kora reggeli órákban még csak a jurátusok gyülekeztek a boltív alatt.
                            Némelyike egyenesen az Aranyszarvas vendéglőből vagy a
                            Hollinger-kávéházból, esetleg a színház valamelyik másodrendű
                            csillagától jött (az elsőrangúakat a mágnások és a Landtagsherrek
                            foglalták le maguknak), de azért valamennyien frissek, szenvedélyesek és
                            vidámak voltak.</p>
					<p>Egyikük, a szép és korhely Szemere Bertalan a színház primadonnája, a
                            gonosz kis Hoch Eliz körül támadt botrány részleteit mesélte a
                            barátainak. Hoch Eliz valami magyargyalázó kuplét énekelt a téli
                            színházban, amelyben most a bécsi Josephstädter Theater társulata
                            játszott. Az országgyűlési fiatalság ezért a primadonnát ki akarta
                            hordani a határból - esetleg meztelenül futtatva végig a városon
                            vénasszonyok vesszőcsapásai alatt -, mint ahogy az szokás volt a
                            középkorban.</p>
					<p>- Hol van az a bestia? - kérdezte kissé borízű hangon a fiatal Keglevich
                            László gróf, aki debreceni cifraszűrben és gubában szokott feszíteni
                            Pozsony utcáin a bécsi miniszterek és az aulikus főurak
                            bosszantására.</p>
					<p>- A vén Nicky Pepi gróf rejtegeti - adta a beavatottat egy Frankenburg
                            Adolf nevű soproni jurátus.</p>
					<p>- Előre a Nicky ház felé! - vezényelt a szűrdolmányos gróf, aki hajlandó
                            lett volna a Nicky házat megostromolni, mint valami fellegvárat.</p>
					<p>A többiek azonban nevettek, és megegyeztek abban, hogy inkább
                            fáklyásmenetet rendeznek Hoch kisasszony riválisának, a bécsi Karl
                            Henriette színművésznőnek, aki kuruc nótákat énekelt betét gyanánt egy
                            vidám bécsi daljátékban.</p>
					<p>A jurátusok között a komoly, magas, vállas, szőke hajú Mayerffy Károly,
                            aki most jött meg külföldi utazásából, londoni és párizsi dolgokról
                            beszélt. A fiatal Mayerffy két dologról lett hirtelen nevezetessé az
                            országgyűlési ifjúság körében. Az egyik, hogy több pénze volt, mint
                            akármelyik fiatal mágnásnak, másik pedig, hogy útközben látta a szintén
                            külföldön járó Széchenyi grófot. Mayerffy Károlynak emiatt állandó
                            udvara van, újabban és újabban érkező jurátusok apraja-nagyja, akik
                            Széchenyi felől kérdezősködnek.</p>
					<p>- Igaz, hogy Londonban és Párizsban éppúgy ismerik a grófot, mint
                            Pesten?</p>
					<p>- Mindig nagy társaságban láttam.</p>
					<p>- Mit hoz a gróf Londonból?</p>
					<p>- A hidat.</p>
					<p>- Jobb volna, ha a francia alkotmányt hozná - vetette közbe epésen a
                            soproni Frankenburg, aki az összes jurátusok között a legkevésbé
                            rajongott a grófért. Aztán a fiatal Mayerffyhez fordult: - Beszéltél a
                            gróffal?</p>
					<p>- Londonban.</p>
					<p>- Halljuk, halljuk! - kiáltoztak összevissza a fiatalok. - Mit mondott?
                            Hol találkoztatok? Hogy kerültél hozzá? Honnan ismered?</p>
					<p>A fiatal Mayerffy elpirult.</p>
					<p>- A Miwart fogadóban laktam, azt ajánlotta Ferenc nagybátyámnak a gróf,
                            neki is a rendes szállása. Hát egy szép napon nyüzsgés támad, a
                            személyzet összevissza futkos, a pincérek majd a nyakukat törik, valami
                            egzotikus fejedelem érkezik, indiai rádzsa vagy egyiptomi sejk
                            (mindennap egy tucat jön Londonba ebből a fajtából), én is leszaladok,
                            hát megáll a fogadó előtt egy négylovas, csukott angol hintó, amelynek
                            hátul van a bakja, s kiszáll a hintóból két napbarnított úr. Mindjárt
                            megismertem, mert sokszor láttam őket a pesti lóversenyeken. Az egyik
                            volt Andrássy György gróf, a másik...</p>
					<p>- A gróf?</p>
					<p>- Eltaláltad.</p>
					<p>- Természetesen olyan elegánsan, mint a walesi herceg.</p>
					<p>- Egy kissé excentrikus volt a széles kalapjával, kék frakkjával és
                            kockás nadrágjával.</p>
					<p>- Az angolok röhögtek? - kérdezte Frankenburg.</p>
					<p>- Azok az ilyesmit észre sem veszik.</p>
					<p>- Arról beszélj, hogy mit mondott a gróf.</p>
					<p>A fiatal Mayerffy ismét elpirult:</p>
					<p>- Néhány nap múlva bemutatkozó látogatást tettem a grófnál.</p>
					<p>Egy pirospozsgás, fekete bajuszos fiú odasúgta a szomszédjának, egy
                            nyurga szőkének:</p>
					<p>- Nézd a sörös fiát!</p>
					<p>- Hazudik? - kérdezte a szőke.</p>
					<p>- Majd kiderül. De az öregapja még söröshordókat gurított a pesti
                            Paradicsom pincéjében.</p>
					<p>- A gróf - beszélte Mayerffy - barátságosan érdeklődött, hogy hol
                            végeztem az iskoláimat. Oxfordban - feleltem, mire ő megkérdezte, hogy
                            nem akarom-e meglátogatni régi tanáraimat.</p>
					<p>- Elmentél vele?</p>
					<p>- Nem. Éppen Oxfordból jöttem, és már készülőben voltam vissza a
                            kontinensre. A grófot többé nem is láttam.</p>
					<p>Némi csalódás kísérte a fiatal Mayerffy szavait, s a feketebajuszos
                            odasúgta a nyurga szőkének:</p>
					<p>- Erősen ránéztem, és a fickónak elment a kedve a hazudozástól.</p>
					<p>A fiatalok István grófról beszélgettek tovább, akit csak egyszerűen úgy
                            emlegettek: a gróf, mintha ő volna az egyetlen gróf Magyarországban,
                            majd vele kapcsolatban megvitatták a nagyvilág eseményeit.
                            Megállapították, hogy Angliának IV. Vilmos személyében egy durva
                            hajóslegény az uralkodója, hogy a júliusi forradalom alapjában véve
                            kárba veszett dolog, mert Lajos Fülöp, a körtefejű polgárkirály,
                            akármilyen nagy esernyővel is jár-kél Párizs utcáin - mégiscsak
                            egyeduralkodó, monarcha, fejedelem, előbb-utóbb zsarnok, akinek nem jó
                            vége lesz, hiszen ellene máris két merényletet követtek el.</p>
					<p>- Ki kellett volna kiáltani a köztársaságot - felelt egy fekete, égőszemű
                            ifjú, akit Vukovich Sebőnek hívtak.</p>
					<p>Az ifjú Palocsay Ferenc, aki szeretett kérkedni olvasottságával,
                            megemlítette, hogy Angliában ötvenéves uralkodás után a toryk megbuktak
                            és a radikális whigek kerültek uralomra. A fiatal Mayerffy
                            közbeszólt:</p>
					<p>- Ennél sokkal fontosabb, hogy a gőzvasút Manchester és Liverpool között
                            ötvenhét perc alatt teszi meg a harmincöt angol mérföldnyi utat.</p>
					<p>- A sörösfiú nagyokat lódít - súgta nyurga szomszédjának a mokány kis
                            kuruc.</p>
					<p>Az országgyűlési fiatalság kisebb-nagyobb csoportokba széledt aszerint,
                            amint egy-egy népszerű vagy joviális követ érkezett oda.</p>
					<p>Egy csoportban arisztokraták a színházi eseményekről, máshol a tegnapi
                            kártyacsatak veszteségei fölött vitatkoztak, voltak, akiket Metternich
                            harmadik házassága érdekelt, s abból, hogy a kancellár ezúttal magyar
                            grófkisasszonyt, a szókimondó, temperamentumos Zichy Melanie-t vette
                            feleségül, azt jósolták, hogy Metternich Bécsben szószólója lesz a
                            magyar követeléseknek.</p>
					<p>- Érdekes - jegyezte meg a fiatal Keglevich gróf -, hogy Melanie grófnőt
                            az édesanyja mindenáron Széchenyi István gróf nyakába akarta
                            akasztani.</p>
					<p>- A kisleány őrült szerelmes volt a grófba - fűzte tovább a mendemondát
                            egy beavatott fiú, a nádori és főúri bálok előtáncosa.</p>
					<p>Mayerffy Ferenc Párizsról beszélt:</p>
					<p>- Amikor Párizsba értem, éppen aznap hirdették Liszt Ferenc koncertjét a
                            Conservatoire-ban.</p>
					<p>- Ki az a Liszt Ferenc? - kérdezte a kis feketebajuszos.</p>
					<p>- Zongoraművész. Magyar. Húszéves. Tíz éve járja a világot. Nem hallottál
                            róla?</p>
					<p>- Nem. Ezzel is egy fogadóban volt a szállásod?</p>
					<p>Mayerffy Károly hosszan, mosolygós gúnnyal nézett a fiúra:</p>
					<p>- Pajtás, te, ha nem csalódom, Szily László vagy, a baranyai alispán fia,
                            s néhány év múlva te is alispán leszel. Az én apám sörgyáros, és én is
                            sörös leszek, mert az becsületes ipar és hasznos üzlet. De én is
                            nemesember vagyok, mint te. Semmi akadálya sincs tehát annak, hogy
                            megverekedjünk. Mikor parancsolod? Most mindjárt?</p>
					<p>A kis feketebajuszú elvörösödött:</p>
					<p>- Holnap hajnalban.</p>
					<p>- Rendben van.</p>
					<p>A másik csoportban arról beszélgettek, hogy a francia bonapartistákat
                            nagy csapás érte. Meghalt a reichstadti herceg. Az országgyűlési
                            ifjúság két pártra szakadt; az egyik bonapartista volt, a másik
                            köztársasági. Természetesen a francia politikában. A magyarban
                            valamennyit egy pártban egyesítette az a lángoló rajongás, amely a gróf,
                            a nagy Széchenyi személye felé vonzotta őket. Úgy beszéltek róla, mint a
                            magyarság megváltójáról. Otthon, a családi tűzhely körül, az
                            ebédlőasztalnál sokszor tragikus hevességgel rontottak egymásra apák és
                            fiúk, idősebb és ifjabb atyafiak, öreg táblabírák és siheder
                            patvaristák, vén plébánosok és fiatal káplánok, tanárok és
                            tanítványok, akik a gróf miatt ellenfelekké váltak, és dühösen
                            veszekedtek vagy kerülték egymást. A gróf forradalmat keltett a
                            lelkekben, és ő, aki mindig pártok fölött érezte magát, s gyűlölte a
                            magyar pártoskodást, kettészakította a nemzedékeket Széchenyi-imádókká
                            és Széchenyi-gyűlölőkké, akik közül mind a két oldalon kevesen tudták,
                            hogy mit is akar voltaképpen a gróf. Mindenki azt magyarázta bele a gróf
                            programjába, amit akart; minden fiatal magyar hordott a lelkében egy
                            Széchenyit, és ezért rajongott.</p>
					<p>A régi országház boltíve alatt lassanként megjelentek a követek, s az
                            ifjak a maguk kedvenceit lelkes ovációkkal fogadták. Némelyiknek egész
                            udvara volt. Így a félszemű, áhítatos lelkű, fennkölt szellemű Kölcsey
                            Ferencnek, a pocakos, kedves vidéki urambátyámnak, Deák Ferencnek, a
                            selyemtermeléséről híres, radikális Bezerédj Istvánnak, a mokány,
                            köpcös, hetyke kis Beöthy Ödönnek, a kínosan elegáns, finnyás, világfi
                            Balogh Jánosnak, és mindenekfölött a küklopszi termetű, dörgő hangú
                            erdélyi nádorivadéknak, Wesselényi Miklós bárónak, akik egyetlen lépést
                            sem tehettek anélkül, hogy a jurátusok, mint valami testőrség, ne
                            követte, és egyetlen szót sem mondhattak, hogy egy áhítatos, naiv,
                            önkéntes klakk zúgó tapsa ne kísérte volna.</p>
					<p>December tizenhatodika volt, szép, napsütéses, télies délelőtt. Az éjjel
                            erősen fagyott, nem volt sár, a tükörfényesre kefélt, hegyes orrú, magas
                            sarkú csizmák vidáman kopogtak a tisztára söpört kövezeten. Egyszerre
                            nagy mozgolódás támadt az ifjak között. Valaki daliás, fiatalos
                            lépésekkel közeledett a Mihály utcán, a Szent Katalin kápolna felől.</p>
					<p>- Ki az? A gróf? - kérdezte egy fiatal vézna kis jurátus.</p>
					<p>- Nem. A gróf négylovas hintón jön.</p>
					<p>A gyalogosan közeledő követ szép, harmincéves férfiú, egyszerű, magyaros
                            ruhában is arisztokratikus jelenség volt. Nem piperkőc, de tetőtől
                            talpig választékos, finom és előkelő. A lelkes ovációkra levette fejéről
                            kalapját, s ekkor a téli napsütésben, élesen megvilágítva látni
                            lehetett, hogy ezt a délceg, középmagas termetet ritka szép arc és fej
                            koronázza. Homloka magas és tökéletes, koponyája kerek, nemesen
                            alkotott, a haja kissé ritkás gesztenyebarna, fürtös és gondosan fésült.
                            A szeme eszményien szép, ibolyakék, tüzes és rajongó, nagy és tiszta
                            rajzú. Szeme körül a bőre is tiszta, világos, a szemöldöke keskeny, de
                            határozott ív, s a szeme körül egészen nőies az arca. Az ajka is finoman
                            ívelt. Profilja tökéletes, mint a görög szobroké, az orra férfias, de
                            nem túltengő, a szája körül valami nyugat-európai, fájdalmas, majdnem
                            dekadens vonás húzódik végig, wertheri módon gyengéd és érzelmes vonás,
                            az egészen semmi mongolos vagy kelet-európai jelleg, semmi vad tűz,
                            semmi balkáni erő, nem tagadhatja le, hogy az édesanyja német
                            származású. Ezt az arcot is görögös szakáll keretezi a divat parancsa
                            szerint, de a szakáll kissé ritka, és rövidre van nyírva; szabadon
                            hagyja a pofacsontokat, a kiborotvált állat és a rózsás fehér arcot.
                            Igazi szép férfi, olyan, akiért a női szívek az első szempillantásra
                            ellágyulnak. Valóban az “asszonyok embere”, mint a szép Chateaubriand
                            vagy Byron vagy Musset - Párizsban nem volna menekülése a nők ostroma
                            elől. Itt Pozsonyban csak egy hete tűnt fel, Pesten nem látták soha,
                            egész Magyarországban alig ismeri valaki.</p>
					<p>Szemere Bertalan, maga is eszményien szép ifjú, bemutatta neki barátait,
                            Ghiczy Kálmánt, Lónyay Menyhértet, Trefort Ágostont, Szalay Lászlót,
                            ifjú Eötvös József bárót és Lovassy Lászlót. Ezek egy csoportban várták
                            a fiatal követet, és nyomban körülvették.</p>
					<p>- Ki ez? - kérdezte a távolabb álló Mayerffy Károly.</p>
					<p>- Ez egy főrend helyettese. A Zemplén megyei Monokon ügyvéd. Kossuth
                            Lajos. A 13. századból való nemesi oklevele van. Jó família, de most már
                            szegény, mint a templom egere.</p>
					<p>A fiatal követ ezalatt már beszédbe elegyedett új barátaival. Mayerffy
                            Károly fülét is megcsapta a hangja. Ez az orgánum, amely most halkan és
                            majdnem minden moduláció nélkül búgott, maga is zene volt, a
                            leggyönyörűbb hangszer, az emberi gége zengő baritonja. Mayerffy Károly
                            sokat járt Bécsbe, Párizsba, Londonba, s hallotta a legnagyobb
                            beszélőművészeket a világ legelőkelőbb színpadjain. Hallotta az
                            öregebbik Keant, a nagy Garrick nemes hagyományainak örökösét. Hallott
                            néhány nagy színészt Párizsban, hallott szónokokat, papokat és
                            világiakat, akik az emberi hangot a legnemesebb orgánummá csiszolták.
                            Kossuth orgánuma a maga tiszta és természetes zengésében mindent
                            felülmúlt. Egyszerű beszélgetés alatt halk és bársonyos baritonja a
                            legfinomabb árnyalatokban fejezett ki minden indulatot; mellette minden
                            más emberi hang fülsértően éles vagy fátyolos, durva, rekedt vagy
                            harsány zörej volt, még Wesselényi mély oroszlánmorgása is egy ócska
                            orgona basszusának hatott - amelyet a pneumatikus fújtató ziháló
                            szuszogása kísér.</p>
					<p>A jurátusok természetesen nem élvezték ilyen tudatosan a fiatal követ
                            orgánumát; de a hátgerincükön végigfutott valami jó meleg bizsergés, és
                            öntudatlanul megadták magukat a hang varázsának.</p>
					<p>Egyébként csak nagyon keveset tudtak róla. Az apja szintén ügyvéd; előbb
                            a gróf Andrássy családnál Monokon, majd Tőketerebesen és
                            Sátoraljaújhelyen. Anyja egy postamester leánya. Négy nőtestvére van,
                            mindegyik fiatalabb, mint ő, s mind férjes asszony. Ő maga Sárospatakon
                            tanulta a jogot, ügyvédi oklevelével városi ügyész és gróf Andrássy
                            Károlyné jogtanácsosa lett. Annyit hallottak felőle, hogy a tavalyi
                            kolera alatt mint Zemplén vármegye biztosa derekasan megállta a helyét.
                            Most személyes varázsán kívül az teszi nevezetessé az ifjúság előtt,
                            hogy az országgyűlésről naplót akar vezetni, és azt a vármegyéknek
                            litografált példányban meg akarja küldeni... Ez tetszett a fiatalságnak.
                            Ebben a nyilvánosság és a közvélemény kiépítésének alapkövét látták. Ez
                            a Kossuth nekik való ember.</p>
					<p>Amint a boltív alá ért, zúgó éljenzés fogadta az ifjak részéről. A követ
                            zavartan mosolygott. Kezet fogott a fiatalokkal, és megállt, hogy
                            beszélgessen velük.</p>
					<p>- Mi újság, fiúk?</p>
					<p>- Úgy hallottuk, hogy ma a gróf is eljön az ülésre.</p>
					<p>Kossuth szeme felragyogott. Minden vágya az volt, hogy a nagy gróf
                            figyelmét magára vonja. Úgy érezte, hogy ez fordulópont lesz az
                            életében. Úgy érezte, hogy a két táblán nincs egyetlen lélek, aki jobban
                            megértené és hevesebben rajongana érte, mint ő. Olyan sincs, aki méltóbb
                            volna arra, hogy neki tanítványa vagy fegyverhordozója legyen. Ő a nagy
                            gróf minden írását és cselekedetét ismeri; azt hiszi, hogy abba az
                            ijesztően komplikált lélekbe is belelát, amely írásai s tettei mögött
                            rejtőzködik. De hát óriási távolság választja el tőle őt, a mindenképpen
                            szerencsétlen, magányos és elhagyatott lelket, aki most harmincéves,
                            Luther vallásának követője, az apjával magyarul, az anyjával németül
                            beszél, a bibliát Károli Gáspár fordításában olvassa vasárnaponként, és
                            utána zsoltárokat énekel szüleivel, négy húgával és a házi cselédséggel.
                            Gyermekkorában nem volt sem különösen jó, sem különösen rossz; szeretett
                            fuvolázni, és egy cigányasszony megjósolta neki, hogy egykor nagy hírnév
                            és dicsőség lesz az osztályrésze. Egyszer az egyik tanára miatt a Bodrog
                            vizébe akarta ölni magát, de kis pajtásai megmentették. A
                            sátoraljaújhelyi gimnáziumban egy piarista páter a stílus mesterének
                            nevezte, mert már akkor elragadott mindenkit pompás retorikájával. -
                            Maga jobban beszél latinul, mint bárki a magyar országgyűlésen - ezt
                            mondta neki a páter. Sárospatakon az egyik professzornak az volt a
                            véleménye, hogy belőle nagy országháborító lesz; ezen most mosolyognia
                            kell. Egy ilyen országot megháborítani, az még Széchenyi Istvánnak is
                            nehezen sikerül; ezt háromszáz éve háborítják a Habsburgok, és ha minden
                            száz évben egyet mozdul, és nekigyürkőzik, nyomban újra lefekszik, a
                            másik oldalára fordul és alszik. Jogászkorában megismerkedett a francia
                            forradalom tanaival. Húszéves volt, amikor Napóleon meghalt. Ekkor
                            ébredt fel benne a tudásvágy és a nagyvilág megismerésének áhítozása.
                            Pestre ment, és állás után járt. Volt neki ajánlólevele, és szeretett
                            volna bejutni az udvari kancelláriához. A hivatal kenyeret és
                            egzisztenciát jelentett volna. Nem sikerült. Elutasították. A kudarc
                            rettenetesen lesújtotta. Gyermekkorában ő is, mint minden valamirevaló
                            gyerek a világon, lángésznek, kivételes lénynek, egyetlen példányban
                            teremtett csodának érezte magát; azt hitte, hogy előtte nyitva az út az
                            érvényesülés legmagasabb csúcsáig, hogy ő olyan életpályát fut meg,
                            aminőt senki más a kortársak közül, és lépésről lépésre tapasztalnia
                            kellett, hogy a legszürkébb vidéki karrierek alacsony lépcsőfokain
                            baktat a szegénység és reménytelenség korlátai között. Még jó, hogy apja
                            bevezette őt a Vécseyekhez, Andrássyakhoz és Szapáryakhoz, s a
                            tőketerebesi Andrássy grófnő - aki furcsa magánosságban, nem éppen
                            ízléses különcködések között élt - rábízott néhány pert. Aztán? Aztán a
                            vidéki élet durva stílusa. Szerelmeskedés, kártya, ivások, tivornyák hét
                            esztendeig, akárcsak a többi parlagi nemesúrfi élete a vármegyében. Csak
                            éppen hogy átszerelmeskedett vagy átkártyázott éjszakák között néhány
                            könyv. Mindig több és több. Német és francia, újabban néhány magyar is,
                            jobban mondva az a néhány magyar mind, ami megjelent. A kolera alatt
                            kitüntette magát, de a kártyaasztalnál majdnem elvesztette pénzével
                            együtt a becsületét is. Ezekre az időkre gondolni sem mer. Rettenetes
                            örvény szélén tántorgott, és Isten csodája, hogy bele nem szédült.
                            Borzasztó dolog, hogy az ember miken megy keresztül, életének éppen
                            abban a korszakában, amelyet tavasznak hívnak, s amelyben legszebben süt
                            rá az Isten napja. Csak az vigasztalja, hogy a világtörténelemnek nem
                            egy nagy alakja éppen ilyen viharos ifjúságon bukdácsolt keresztül. Ha
                            igaz, maga a bálványozott gróf, a várva várt Messiás, a nagy Széchenyi
                            is. Úgy látszik, az emberi élet első fele hajmeresztő ostobaságokban
                            telik el, a másik fele pedig abban, hogy azt levezekeljük. A
                            kártyaveszteségei miatt még kriminálist is akasztottak a nyakába, de
                            felmentették. Felmentették, azaz elüldözték a vármegyéből. Megint elment
                            Pestre, hogy állást keressen. Harmincadik születésnapján árván, egyedül,
                            kenyér és kilátás nélkül másodszor jött Pestre, és belebámult a sötét
                            kilátástalanságba. Hát ez lett a szőke fürtű, kék szemű fiúból, aki
                            minden fiatalos botlása mellett egyik legműveltebb és legeszesebb
                            harmincéves katonája volt az ifjú Magyarországnak. A kétségbeesésnek
                            ebben az őrjítő pillanatában kapta Andrássy grófnő jóvoltából a követi
                            megbízatást, s most itt van szegény édesapja utolsó garasain szépen
                            kiruházva, szegényen, de előkelően, titkos aggodalommal, de gőgösen,
                            hogy a fórumon érvényesüljön. Most itt van, és itt van a magyarok
                            Mózese is, aki bevezeti népét az ígéret földjére. Itt van Széchenyi
                            István gróf, a hatalmas, gazdag főúr, az ifjú Magyarország bálványa, a
                            jövendőbeli kancellár vagy nádor, vagy helytartó és minden, amit akar.
                            Nem lesz neki hívebb tanítványa, készebb famulusa, hűségesebb testőre,
                            erősebb és hasznavehetőbb katonája, hiszen olyan fegyvere van, amely
                            manapság erősebb, mint Napóleon legszörnyűbb ágyúja: van tolla és szava,
                            amely fölér egy hadsereggel. Széchenyi István gróf, ha tudnád, hogy mily
                            szent szolgálatkészséggel várlak, és ha tudnád, hogy mennyire szükségem
                            van rád, egyetlen pillanatot sem késnél, hogy lenyúlj hozzám, és megfogd
                            a kezemet!...</p>
					<p>Alig tudta türtőztetni magát, hogy a szeméből könny ne csorduljon ki,
                            amikor az országgyűlési ifjak felé fordult:</p>
					<p>- Fiúk, nagy dolog van készülőben Magyarországon. Numen adest. Itt van a
                            Messiás.</p>
					<p>- Az egész ország leborulva várja - lelkendezett egy szőke, magas,
                            borotvált arcú, rövidre nyírt bajuszú, fiatal ügyvéd, Lovassy
                            László.</p>
					<p>- Téved, uramöcsém - vibrált a követ finom gordonkahangja. - Csak nagyon
                            kevesen várják őt, majdnem azt mondhatnám, hogy csak mi, akik itt
                            vagyunk, húsz- és harmincévesek - egyedül csak mi értjük meg őt.</p>
					<p>- A Hitel és a Világ
                            valóságos kinyilatkoztatás - csattant fel az alig húszéves Szalay László
                            éles tenorja.</p>
					<p>Kossuth a vállát vonogatta:</p>
					<p>- A kinyilatkoztatások elhangzanak, de a hang nagyon lassan terjed a
                            levegőben. Sokszor évszázadok kellenek, amíg eljutnak az emberi
                            fülekbe.</p>
					<p>- Van-e, aki a Hitel-t nem olvasta? - kérdezte
                            Szemere Bertalan.</p>
					<p>- Nálunk a Felvidéken - felelte Kossuth - csak most kezdik olvasni
                            néhányan, német fordításban. És nem nagy bizalommal. Nálunk azt
                            tartják, hogy a grófok, ha éppen írni akarnak, írjanak a lovakról vagy a
                            vadászatról, de politikába ne avatkozzanak, ez a táblabírák dolga.
                            Mindenki örült, hogy gróf Dessewffy Pipsz “alaposan megadta neki” a Taglalat-ban.</p>
					<p>- Gyalázat! Égbekiáltó bűn! Hát ez is lehetséges Magyarországon? -
                            kiabálták összevissza a fiatal jurátusok.</p>
					<p>Kossuth leintette őket:</p>
					<p>- Egyáltalán, fiatal barátaim, nálunk könyvet írni haszontalan és
                            hálátlan erőfeszítés. Ki olvas nálunk? A pesti könyvkereskedők
                            megmondhatják, hogy csak idegen nyelvekből fordított regényeket, füzetes
                            rémtörténeteket s a legaljasabb ponyvát. Ki olvasta el közületek a Zalán futásá-t?</p>
					<p>A fiúk dörmögtek. Mayerffy Károly szégyenlősen kivágta:</p>
					<p>- Én.</p>
					<p>Kossuth megölelte. A többiek ellenszenvvel és irigységgel nézték a sörös
                            fiát. A hetyke bajuszú ifjú Szily elhatározta, hogy könnyű kardok
                            helyett nehéz fringiákkal fog verekedni ezzel a sváb törtetővel. Kossuth
                            pedig folytatta:</p>
					<p>- Nálunk nincs társadalmi élet, nincs városi élet, nincs szalonélet,
                            nálunk az emberek isznak, kártyáznak és duhajkodnak. Nekem jogom van ezt
                            elmondani, mert bevallom, hogy éveken keresztül magam sem tettem
                            egyebet. Nálunk a legnagyobb remekmű is elkallódik, mint a gyöngy a
                            szemétben, nálunk az íróembert ügyes firkásznak, tintás ujjú
                            könyvmolynak, félbenmaradt egzisztenciának, ügyefogyott holdvilágfalónak
                            nézik, és a legnagyobb remekmű sem ver fel akkora port, mint egy öblös
                            torkú követ beszéde az országgyűlésen. Külföldi íróról még csak beszél
                            imitt-amott egy-egy széplelkű dáma vagy inaszakadt legény, aki nem bírja
                            a korhelykedés, a vadászat és a lovaglás férfias fáradalmait, de a
                            magyar írót annyiba veszik, mint a cigány muzsikust, akinek a részeg
                            mágnás százforintos bankót ragaszt a homlokára, és ősi szokás szerint
                            tegezi, de a világért sem engedné meg, hogy az visszategezze. Párizsban
                            vagy Londonban esemény egy jó könyv megjelenése. Most halt meg az angol
                            Bentham, s a francia madame Staël azt írta, hogy róla fogják elnevezni a
                            tizenkilencedik századot, nem pedig Napóleonról. Ha a Hitel-t és a Világ-ot nem egy gazdag
                            gróf, egy Széchenyi István írta volna, úgy a kutya sem törődnék vele,
                            mint ahogyan nem törődtek Berzeviczy Gergely könyveivel, amelyeket
                            máshol korszakalkotónak tartottak volna. Melyikőtök olvasta például
                            Udvardy-Cserna János, Folnesics, Balásházy János hasonló tartalmú
                            tanulmányait?</p>
					<p>Az ifjak hallgattak. A Baranya megyei alispán fia dühös pillantást vetett
                            az ifjú Mayerffyra, vajon lesz-e neki elég bátorsága, hogy jelentkezzék,
                            de úgy látszik, még Mayerffy sem olvasta Berzeviczy Gergelyt és
                            Balásházyt.</p>
					<p>- Legalábbis grófnak kell lenni, hogy az ember könyve feltűnést keltsen
                            Magyarországon. No, a szegény gróf nem sok örömét találhatja ebben a
                            feltűnésben. A nemesség Tolnában a Hitel-t, mint
                            valami eretnek könyvet, elégette. Abaúj vármegyében egy Vitéz János nevű
                            derék táblabíró azt indítványozta, hogy az országgyűlésen vegyék a
                            sérelmek közé a mű megjelenését. Kajdacsy Mihály hidasi prédikátor azt
                            jelentette a rendőrségnek, hogy a környékbeli falvak jobbágyai
                            készpénznek vették a könyv óhajtásait, és lázongásba törnek ki a
                            nemesség ellen. Nagyon jó helyről tudom, hogy a Hitel miatt a főnemesség egy része teljesen elhidegült
                            Széchenyi iránt. Azt mondták a könyvről, hogy aljas, és a saját fészkébe
                            piszkít. Veszélyes ember lett a grófból. A köznemesség egy része
                            meggyűlölte, a közvéleményben mélyebbre süllyedt, mint akármelyik
                            vármegyei adminisztrátor. Metternich herceg felháborodott, amikor a
                            német fordítást olvasta. Ferdinánd főherceg nyersen visszautasította,
                            amikor ajánlkozott, hogy elkíséri őt az Al-Dunára. A Hitel és a Világ után még egy könyvet
                            írt, ezt a cenzúra már betiltotta. Még Sina báró is elhidegült, és
                            Teleki Ádám gróf szemére vetette, hogy meggyalázta nemcsak a
                            főnemességet, de egész Magyarországot. Az Erdődyek szóba sem állanak
                            vele. Komáromy Péter helytartótanácsos feljelentette Bécsben, hogy
                            forradalmat szít. Azt mondják, hogy a tavalyi kolera idején kitört
                            zendülésnek az ő könyve az oka. Hát ennyi öröme van neki, hogy könyvét
                            észrevették. Ámbár - tette hozzá elgondolkozva - ezt még mindig jobb
                            szeretem, mint ha úgy járt volna, mint a többi nagy magyar literátor.
                            Jobb szeretem, ha a farkasokkal kell megküzdenem valamely vadonban, mint
                            ha a padláson egerek és patkányok rágnak szét, és férgek lakmároznak a
                            holttestemen.</p>
					<p>Egy alacsony termetű, vézna, sánta fiatalember odaszólt a lelkesedéstől
                            lihegő Kossuthnak:</p>
					<p>- Követ úr túlozza Széchenyi gróf érdemeit.</p>
					<p>Kossuth elképedve nézett a vakmerő fiatalemberre, akin semmi rendkívüli
                            nem volt, csak hatalmas, húsos, előremeredő, egyenes orra és kicsinylő
                            hangja, amellyel a grófról nyilatkozott.</p>
					<p>- Micsoda beszéd ez? - kiáltotta izgatottan Szemere Bertalan.</p>
					<p>- Miféle jöttment ember ez?</p>
					<p>- Kihez van szerencsém? - kérdezte Kossuth.</p>
					<p>- Orosz József szerkesztő vagyok. Ismerem a gróf minden könyvét, és
                            minden lapja mögül Bentham Jeremiást, a most elhunyt nemzetgazdászt,
                            valamint Staël asszonyt, a Schlegel-féle pereputty kövér nemtőjét látom
                            kikandikálni. Az egyik a maga naiv teóriájára, a nemzetek öreg és fiatal
                            voltának légből kapott, költői premisszájára építi filozófiáját, a másik
                            pedig arra, hogy nincs más erkölcs, nincs más boldogság, nincs más
                            isten, mint a haszon. A nyereség. Amiből jó kövér ürühús, húsos
                            szalonna, whisky, sör és néhány száz font sterling jut minden angol
                            állampolgárnak. Hát ez a bölcseleti menü nem magyar gyomornak való.
                            Bocsánat, Kossuth úr, még nem fejeztem be. A gróf egyet-mást tett is a
                            maga és mágnástársai szórakoztatására. Miért ne tett volna? Ráér.
                            Szabad óráiban - naponta huszonnégy van neki - valamivel csak el kellett
                            űzni az unalmát. Végre is az emberi szervezet nem bírja ki az örökös
                            szeretkezést, sem a henyélést, sem az udvari hatalmasságok talpának
                            nyalását, sem a falkavadászatot. Minden élőlény szeret játszani, tehát a
                            grófok is, akik késő vénségükig csecsemők maradnak. Mivel játszik egy
                            gróf? Szeretőit, kutyáit, lovait megunta már, hát eljátszadozik a
                            hazájával. Kikotortatja a Duna fenekét. Akadémiát alapít, lóversenyt
                            rendez, labdaházat épít. Kaszinót létesít az ország pénzén, és most arra
                            kíváncsi, hogy miképpen festene egy vasból való függőhíd Buda és Pest
                            között. Hogy emellett évezredes szabadságunk veszendőbe megy - ez a
                            csecsemőt legkevésbé sem zavarja az ő játékaiban.</p>
					<p>- Elég! - kiáltott Kossuth, és igéző orgonahangja úgy zengett most,
                            mintha megszólaltatták volna a tuba mirabilis harsány regiszterét.</p>
					<p>- Le vele! Alávaló beszéd! Nyomorult bérenc! Titkos bécsi kém, huszonöt
                            botot a fenekére! - ordítottak fel a jurátusok, akik eddig megdermedve
                            hallgatták a káromló szavakat.</p>
					<p>A nagy orrú idegen bátran szeme közé nézett az üvöltő kórusnak:</p>
					<p>- Én félek a mágnástól akkor is, amikor jót akar. Vigyázzatok, hogy meg
                            ne sirassátok oktalan lelkesedésteket.</p>
					<p>A fiatalok köréje nyomultak, hogy elbánjanak vele, de Kossuth nem
                            engedte:</p>
					<p>- Ne bántsátok ezt az őrjöngőt. Uraim, nyugalom. Ha szabadságról
                            ábrándozunk, akkor elsősorban magunk tartsuk tiszteletben a
                            szólásszabadságot. Ez a fickó nem látszik tudatlan semmiházinak, ez csak
                            fanatikus és izgága lélek, mindenben ügyes, de felületes dilettáns,
                            vagyis - újságíró. - Aztán Oroszhoz fordult:</p>
					<p>- Hát majd én megmondom önnek, hogy Széchenyi István gróf kicsoda, és mit
                            jelentenek az ő alkotásai.</p>
					<p>- Állok elébe! - dacoskodott az újságíró.</p>
					<p>- Kuss! - kiáltotta a baranyai alispán fia.</p>
					<p>Kossuth azonban intett, hogy ő akar beszélni:</p>
					<p>- Uraim! Beszéljünk őszintén. Évszázadok óta tartó hazudozás után a gróf
                            az első bátor magyar ember, aki a magyarnak szemébe mondja az
                            igazat.</p>
					<p>A szerkesztő felemelte kezét:</p>
					<p>- Vagyis hogy mérték felett gyalázza a magyart, csak a szégyellni való
                            testrészeinket tárja fel, pedig más országokban is van egy és más, ami
                            nem tiszta.</p>
					<p>- Ezt ön Dessewffy gróf úr könyvéből idézi, szerkesztő úr. De hisz éppen
                            a Dessewffy-féle magyaroknak vágja szeme közé a gróf, hogy nemzeti
                            bűneink, az önhittség, önáltatás, szalmaláng-lelkesedés, restség,
                            irigység, pártviszály, uralomvágy és gyűlölködés az oka
                            elmaradottságunknak. Minthogy pedig csak az a beszéd tetszik a magyar
                            füleknek, amely ezeknek a hibáknak hízeleg, tehát a népszerű politika
                            akadályozza a nemzet fejlődését. Érti, szerkesztő úr?</p>
					<p>- Értem. Ezt azonban a földkerekség minden népéről el lehet mondani.</p>
					<p>- A földkerekség minden népénél vannak hasonló bűnökben szenvedő emberek,
                            de ott az kivétel, nálunk pedig szabály.</p>
					<p>- Ezt nincs joga megállapítani senkinek, önnek sem, Kossuth úr, de
                            legkevésbé egy mágnásnak, aki minden magyar előtt gyűlöletes.</p>
					<p>- Éljen Kossuth! Le a sánta hazaárulóval! Micsoda nagy orrú paprikajancsi
                            ez? Takarodjék! Ne álljon szóba vele, követ úr! - rikoltozták innen is,
                            onnan is az ifjak, de néhányan, mint Pulszky Ferenc, Szalay László,
                            Trefort Ágoston, csendre intették a zajongókat. Őket érdekelte ez a
                            párviadal, amelyben a gyengébb fél is impozáns tudásról és bátorságról
                            tett bizonyságot.</p>
					<p>A szerkesztő más oldalról kezdte támadni a grófot:</p>
					<p>- A gróf a külföldet veszi mintaképül. Helytelen dolog szemünkre vetni,
                            hogy a velencei csónakos szebben énekel a budainál, az angol telivér
                            gyorsabb, mint az erdélyi mokány ló, hogy Como vidéke szebb a
                            Badacsonynál, s mivel a madeira bor a hajón is eláll, a tokaji pedig
                            gyakran a pincében is megsavanyodik, tehát le kell tagadni, hogy a
                            tokaji a világ legjobb bora.</p>
					<p>- Ezek szóvirágok - legyintett Kossuth. - A gróf nem a tokaji bor, hanem
                            a kezelése és a tudatlanság ellen harcol.</p>
					<p>- De a gróf azt is mondja, hogy a magyar sem nem jó lovas, sem nem jó
                            katona. A nemesség sohasem fogja ezt a szégyent magára venni.</p>
					<p>- Nem is volt szándéka a grófnak, hogy a nemest rágalmazza. De a magyar
                            ló elsatnyult, a magyar inkább kocsin jár, mint lovon, s a magyar katona
                            nagyszerűen tud hősi halált halni, de nem sokat vesződik hadi
                            tudománnyal. Vagyis ne kerteljünk, a magyar nemes személyesen nem
                            katonáskodik, csak a parasztot és a szegény legényt küldi a
                            vágóhídra.</p>
					<p>- Hohó! Ez mégiscsak sok! - kondult meg egy férfias bariton.</p>
					<p>Ez újabb erőt adott a szerkesztőnek:</p>
					<p>- A gróf legnagyobb bűne, hogy megveti az alkotmányt, még a vármegyéről
                            is azt mondja, hogy az nem egyéb kínzó helynél, ahol a parasztot
                            elevenen nyúzzák.</p>
					<p>Az ifjúság elképedve nézett Kossuthra, mintha kérdezné: lehetséges ez?
                            Kossuth arca egy pillanatra elfehéredett:</p>
					<p>- Ami a vármegyét illeti, azt én sem bántottam volna. De a gróf csak
                            jelezni akarta, hogy jobban szereti a szegény, robotos, verejtékező
                            magyar parasztot, mint a nemesi úri jogokat. Az pedig valamennyiünknek a
                            szívét facsarja, hogy a paraszt helyzete gyalázatosabb, mint a
                            dél-karolinai rabszolgáké.</p>
					<p>- Mit gondol, követ úr - szólalt meg gúnyosan a szerkesztő -, Angliában
                            jobb?</p>
					<p>- Angliában szabad ember és független polgár, jogaiban egyenlő a
                            lordokkal és egyháznagyokkal. Franciaországban pedig mindenki
                            testvér.</p>
					<p>E pillanatban megszólalt a fiatal Mayerffy Károly, és nyugodt hangon
                            beszélni kezdett:</p>
					<p>- Bocsánatot kérek az uraktól, de én mind a két országot bejártam, és
                            ismerem az ottani állapotokat. Hát azok bizony szégyenletesek.
                            Franciaországnak csak tizenkétezer községében van valamiféle gyatra
                            iskola, huszonötezerben még írni sem tanítják a gyermekeket.
                            Normandiában száz ember közül legfeljebb ha tíz tud olvasni, három vagy
                            négy írni, akárcsak a forradalom előtt. A breton főnemesség, amely
                            Párizsban és Versailles-ban pompájával és tékozlásával mindig bámulatba
                            ejtette az idegeneket, otthon még az ötödik és hatodik század viszonyai
                            közt él. A legelőkelőbb nevek viselői úgynevezett szent emberekhez és
                            kuruzslókhoz járnak, akik azzal gyógyítják betegeiket, hogy a szájukba
                            köpnek. Úgy mennek a búcsújáróhelyekre, hogy három lépést tesznek előre
                            és kettőt hátra; ha ez nem használ, akkor az egyik lábukra harmincfontos
                            facipőt húznak, a másik ellenben mezítláb marad. Gascogne-ban, ha beáll
                            a tél, nem lehet kimenni az országutakra, mert az utasokat széttépik a
                            farkasok; ha pedig a farkasoktól megmenekülnek, akkor útonállók és
                            rablógyilkosok végeznek velük. Vidéken a pénzt alig vagy egyáltalában
                            nem ismerik. Amikor egy házvezetőnőnek borravalót adtam, a megrémült
                            asszony nem tudta, hogy a kerek kis érmét mire kell használni. Hercegi
                            famíliák ökörszekéren ballagnak egyik helyről a másikra, s hat órát tart
                            a vánszorgás, amíg eljutnak a három mérföldre eső szomszéd uradalomba.
                            Azok az utak is siralmas állapotban vannak, amelyeken a malle-posta jár.
                            A megengedett legnagyobb sebesség négy kilométer óránként, vagyis
                            kevesebb, mint amennyit Napóleon alatt egy gyalog menetelő hadseregnek
                            kellett megtennie napi átlagban, teljes felszereléssel, beszámítva a
                            pihenőket és az étkezéseket.</p>
					<p>Valaki közbeszólt:</p>
					<p>- Franciaországban tegnap még feudalizmus volt. Beszéljen Angliáról!</p>
					<p>A fiatal Mayerffy udvariasan meghajolt:</p>
					<p>- Jó. Hát beszéljünk Angolországról. Skóciában, Walesben minden tizedik
                            ember koldulásból vagy közsegélyből él. Nem tudom csodálni, hogy
                            Leicestershire-ben kibújtak a föld alól a ludditák titkos bandái, és
                            éjjelenként szétrombolják a gépeket. Newcastle-ben a kőszénbányák és
                            vasgyárak megszüntették az üzemet, mire az országutakat csavargók és
                            tolvajok lepték el, s a városokban kirabolják a molnárok, pékek,
                            mészárosok és sörfőzők üzleteit, lerombolják és felgyújtják a gazdagok
                            házait. Nem lehet szépíteni a dolgot, a halálbüntetések száma minden
                            esztendőben az előzőnek kétszeresére emelkedik. A községekben kétmillió
                            gyermek nő fel oktatás nélkül, a koldusok eladják gyermekeiket a
                            gyárosoknak, s a szülők inkább elfogatják és börtönbe csukatják magukat,
                            vagy éhen halnak, de nem mennek a szegényházba, amelyet a rémület és
                            nyomor Bastille-ának neveznek.</p>
					<p>Az ifjúság körében élénk mozgolódás támadt. Ez már tetszett nekik. Mindig
                            nyert ügye volt annak, aki a külföldet leszólta. Harsányan megéljenezték
                            az ifjú Mayerffyt, és a baranyai alispán fia a nyakába borult:</p>
					<p>- Nehéz fringiákkal? Nem. Még fogpiszkálóval sem verekszem veled. Gyere
                            le, pajtás, Baranyába. Ott majd meglátod, hogy mi a különbség a magyar
                            és francia állapotok között.</p>
					<p>Összevissza csókolta a megszeppent fiút, és testvériséget esküdött
                            neki.</p>
					<p>- Ma folyni fog a pezsgő a Hollingerben. Mindenki az én vendégem lesz.
                            Éljen a haza!</p>
					<p>Kossuth pedig szép kék szemével végigsimogatta az előtte lelkendező
                            piros, fiatal arcokat.</p>
					<p>- Uraim! Ne beszéljünk most másról, csak gróf Széchenyi Istvánról.</p>
					<p>- Éljen Széchenyi István! Éljen a gróf! Vivát! - visszhangzott a boltív
                            öreg kőalagútja.</p>
					<p>- Még a Hitel-ről és a Világ-ról sem akarok most szólni. Remekművek ezek, korszakos
                            jelentőségűek, az emberiség legnagyobb szellemeinek életműveivel egyenlő
                            értékűek. Akkora kincsek, mint a Contrat social,
                            vagy Törvények szelleme a franciák, Bentham az
                            angolok, vagy Kant, Hegel és Fichte állambölcselete a németek számára.
                            Sőt több. Nekünk biblia és kinyilatkoztatás. De ne beszéljünk erről. Nem
                            ez a lényeg. A lényeg maga a gróf, aki nem tudósa, írója, politikusa
                            ennek a nemzetnek, hanem prófétája. Barátaim!</p>
					<p>- Halljuk! Halljuk! - zúgott minden oldalról, s az ifjak között most már
                            nagy számban voltak követek, sőt főrendek is.</p>
					<p>- Hazámfiai! Barátaim! A magyar nemzet hasonló ama mesebeli hőshöz, aki
                            háttal ülvén lován, csak a múlt ködébe vesző dicsőséget nézte, s nem
                            vette észre, hogy lova ezalatt mély szakadékok felé vágtat. A gróf az
                            első magyar, aki előrefordult a nyeregben, és nem a múltat nézi, hanem a
                            jövőt. Ezért ő a magyarok prófétája. Csak a bibliai Mózes nagyságát
                            lehet hozzá mérni. Boldog vagyok, hogy beszélhetek róla.
                            Meghallgattok?</p>
					<p>A boltív falai megremegtek a viharos halljukoktól. Kossuth arca
                            átszellemült, hangjában hol a burdonok mély basszusa, hol a tubák
                            viharos zengése, hol a viola d’amour epedő lírája, hol a kürtök éles
                            harsogása, hol a búgó fuvola zokogása szólt a szívekhez:</p>
					<p>- Barátaim, a próféta nem tintás ujjú könyvíró vagy újságszerkesztő,
                            hanem diktátor, aki a nemzetnek kinyilatkoztatja az élet feltételeit. A
                            próféta mindig kívülről jön, titokzatos messzeségből, vagy a magasból
                            száll alá, vagy a mélyből bukkanik elénk. Cromwell egy cserzővarga
                            műhelyéből tört fel. Mohamed egy kecskepásztor aklából, a bibliai
                            próféták erdőkből és barlangokból rontottak ki, mint a farkasok és
                            oroszlánok. Széchenyi István gróf felülről és kívülről látta meg a
                            magyar hibákat, amelyek részben az ázsiai véralkat, részben a rendi
                            alkotmány hibái.</p>
					<p>- Éljen Széchenyi! - süvített az ifjú Szalay László éles tenorja.</p>
					<p>- Uraim! A gróf egész másképp látja a nemzetét, mint a többi magyar. A
                            gróf felfedezte a faji kapcsolatot, és leereszkedett a nemzet gyökeréig:
                            a népig, amelyet Rákóczi óta senki sem vett észre. Neki nincs
                            Magyarország, Erdély, Alföld, Dunántúl, számára nincs öt felekezet, hat
                            nyelv, ötvenkét vármegye. Ő csak egyetlen élettani egységet ismer, a
                            magyar fajt, amelynek gyökere a földből, virágja a napfényből él.
                            Gyökere a paraszt, virága a kiművelt emberfő.</p>
					<p>- Éljen Széchenyi! Éljen Kossuth! Éljen a nemzet! - hangzott fel
                            mindenfelől, s a nagy orrú, pápaszemes szerkesztő maga is elkurjantotta
                            magát: - Éljen Kossuth Lajos!</p>
					<p>- Uraim! A grófnak nincs programja, mert a próféták nem alkotnak pártot,
                            nem szerkesztenek programot, nem állítanak fel elméleteket, hanem
                            gyakorlati parancsokat adnak. A grófban nincsen semmi kegyelet a régi
                            alkotmány iránt, mert úgy látja, hogy az most már nem tudja
                            megvalósítani a nemzeti élet célját: a legtöbb ember legnagyobb
                            boldogságát. Őt az az alkotmány nem elégíti ki, amely csak négyszázezer
                            kiválasztott embert tenne boldoggá: akiket mi nemeseknek hívunk. Ő
                            boldogítani akarja egész nemzetét a maga nyolc- vagy tízmillió
                            parasztjával együtt.</p>
					<p>- Éljen a jobbágyfelszabadítás! - kiáltotta a sötét képű, rajongó szemű
                            Vukovich Sebő.</p>
					<p>- Uraim! Széchenyi érzi, hogy a paraszt immár az egyetlen egészséges és
                            értékes része a nemzetnek. Érzi, hogy a paraszt jó katona, hű jobbágy és
                            a magyarság utolsó záloga, reménye, fenntartója. Ezért prófétálja a
                            közszabadságot, az új birtokjogot, az ipar és kereskedelem szabadságát,
                            a nyelv, az árva, elhanyagolt mostoha magyar nyelv kultúráját, amelyben
                            a faji egység szimbólumát látja, ezért prófétálja a pénz szeretetét, a
                            vagyongyűjtést, a hitelviszonyok rendezését, a legtöbb ember legnagyobb
                            boldogságának ezeket a tudományosan és gyakorlatilag kipróbált
                            legfőbb feltételeit. Ó, barátaim, oly boldogtalanok vagyunk, és oly édes
                            melódiát dalol a fülünkbe a nagy gróf a legtöbb ember legnagyobb
                            boldogságának ígéretével!...</p>
					<p>A hallgatóság nőttön-nőtt. Az öreg követek könyökükkel csináltak maguknak
                            utat az ifjúság tömegében, az arcok lángoltak, és nem lehetett tudni, az
                            égre szárnyaló hang varázsa, a kimondott igazság vagy Széchenyi
                            glorifikálása okozta-e ezt a lelki részegséget. Kossuth maga is
                            megittasulva fejezte be a rögtönzött beszédet:</p>
					<p>- Uraim! A próféta megjelent közöttünk, és kiosztotta az ő parancsait.
                            Úgy jött a magasból, mint egy fejedelem, aki új alkotmányt akar adni
                            népének.</p>
					<p>- Megyünk a gróf lakása elé! Fogadjunk hűségesküt neki! Éljen a mi urunk,
                            fejedelmünk!</p>
					<p>Kossuth csendre intette a lelkendezőket:</p>
					<p>- De a fejedelem, aki bízvást élhetne a próféták diktátori jogával, nem
                            akarja hatalmi szóval életbe léptetni az ő alkotmányát. Ő először, mint
                            a bibliai Ézsaiás, bűnbánatot hirdet, hogy megismerjük és levezekeljük
                            nemzeti bűneinket. Azután, mint Rousseau, nevelni akarja a nemzetet,
                            hogy érettségben és gazdagságban utolérjük a nyugati népeket. A Hitel nemcsak gazdasági és pénzügyi hitelt
                            jelent, hanem erkölcsi hitelt is, vagyis a nemzet egyes tagjainak
                            kölcsönös bizalmát egymásban, hogy mindegyik megteszi a haza iránt való
                            kötelességét: a nagy vagyonú arisztokrácia anyagi áldozatokkal, a nemesi
                            rend a közterhekben való részvételével, a polgár a maga munkájával és
                            valamennyiünk a jobbágynak a vármegyei és földesúri nyomás alól való
                            felszabadításával.</p>
					<p>- Éljen Széchenyi! Éljen a közteherviselés! Éljen a szabadság,
                            egyenlőség, testvériség! - tomboltak az ifjak.</p>
					<p>Kossuth intett, hogy folytatni akarja:</p>
					<p>- Uraim! A Világ című könyv, a mi második
                            evangéliumunk, feleletnek készült Dessewffy József gróf támadására, és a
                            világosság bibliája lett. Ez eloszlatja azt a lelki homályt, amelyben az
                            elsőt, a Hitel-t olvasták. Uraim, ebben prófétai
                            tűzzel, méreggel, elviselhetetlen gúnyfullánkkal és lángostorral kergeti
                            szét a sötétség embereit a magyar világ Világossága.</p>
					<p>Az ifjúság olyan diadalordításban tört ki, hogy a régi boltív boltozata
                            majdnem leomlott, mint Jerikó falai.</p>
					<p>De Kossuth még beszélt:</p>
					<p>- A harmadik könyv is készen várja a cenzúra döntését. Ha ez napvilágot
                            lát, a magyar nemzet új hármaskönyvet kap. A próféta közvéleményt akar,
                            amelyben a nemzet lelke megnyilatkozhassék; szabad szó, szabad sajtó, a
                            tudás és lelkiismeret szabadsága, a kiművelt emberfőnek ezek a
                            legszentebb igényei benne vannak az ő prófétálásában, amely a legtöbb
                            ember legnagyobb boldogságát akarja erre a boldogtalan népre
                            kiárasztani.</p>
					<p>Az idegek pattanásig feszültek. Néhányan komikus fintorral pislogtak és
                            hunyorogtak, mert a meghatottság és elragadtatás égette és marta a
                            szemüket, és szégyelltek volna, ha sírva fakadnak. De Kossuth még
                            beszélt:</p>
					<p>- Uraim! Önök fiatalok. Önök az életnek még csak a szépségeit és örömeit
                            ismerik. Noha kilencszáz éve élnek itt a Kárpátok alatt, örök
                            fiatalságukban a boldogság szigetét, egy insula beatorumot látnak e
                            hazában. De ne feledjék el, hogy millió és millió boldogtalan lélek
                            bolyong ezeken az eliziumi mezőkön: megváltatlanok milliói, akikért
                            Krisztus hiába halt meg; a szerencsétlen és szegény nemesek ezrei, akik
                            a megváltásnak csak a keresztjét hordozzák. Ó, milyen sokan vagyunk mi,
                            elesettek és boldogtalanok... de eljött a próféta, és hirdeti a legtöbb
                            ember legnagyobb boldogságát.</p>
					<p>A szónok itt, úgy látszik, annyira szubjektív húrokat pendített meg, hogy
                            maga is elérzékenyedett, és elcsuklott a szava. A fiatalság vállra
                            kapta őt, és úgy vitte be az országház üléstermébe.</p>
				</div>
				<div type="chapter">
					<head>
                            2
                        </head>
					<p>István gróf a csillagászati ősz első napján született, azon a napon,
                            amelyen nappal és éjszaka egyenlő hosszú, s az északi népek tüzeket
                            gyújtanak a hegyeken a Napisten tiszteletére. Aznap kötött szövetséget a
                            német császár és a porosz király a francia forradalom ellen. Párizsban
                            pedig ezen a napon alakult meg a törvényhozó gyűlés, és a hatalmat a
                            girondisták nevében Danton vette a kezébe - a világtörténeti naptárnak
                            kevés ilyen szeptembere volt, a magyaroknak pedig egyetlenegy sem. Most
                            1832. március hónapot jelzett a Hof- und
                                Staatskalender, tehát negyvenegy és fél esztendővel ezelőtt
                            gyúlt ki a röpke kis láng (két örökkévalóság közt), amely István gróf
                            számára a földi vándorlást bevilágította. Ez a március csendes volt, és
                            langyos. Pozsonyban úgy látszott, mintha az országgyűlés már öröktől
                            fogva tartana, és sohasem érne véget. István gróf csak a megnyitásra
                            ment el; az év utolsó napjait cenki kastélyában töltötte, s keményen
                            dolgozott egy munkálaton, amely félig műszaki, félig politikai volt. A
                            gróf, aki egy rövid évtized alatt megtanulta a lótenyésztés,
                            földgazdálkodás, magánjog és közjog, politikai és jogtörténet,
                            bölcselet, nemzetgazdaság és pénzügyek, vízszabályozás,
                            selyemtermelés, nemzetközi jog, az antik és modern irodalom és
                            művészettörténet tudományát, a magyar és a latin nyelvet szóban és
                            írásban, most a mérnöki tudományokra vetette magát. Hidat akar építeni
                            Pest és Buda között.</p>
					<p>Mátyás király korában a Nyulak szigete táján még kilátszott a Duna
                            hullámaiból egy maradék csonka oszlopsor a budai parttól a pestiig, az
                            aquincumi kőhíd romemléke. A római császárok korában tehát volt állandó
                            híd Pest és Buda között, most csak egy rozoga csónakhíd lengett a víz
                            fölött, és közepén egy ócska Szent János-szobor szomorkodott a Duna
                            dicsőségének lerongyolódásán. Pedig angol, francia és német földön már
                            nem is kőből való, hanem vasláncon függő acélhidakat építenek. Sándor
                            Móric gróf, az ördöngös lovas és Széchenyi nemrég egy Brunnel nevű
                            mérnökkel már terveket is készíttettek, és a Hitel megjelenése után István gróf mozgalmat is akart indítani
                            annak érdekében. A terv lassan érlelődött, a műszaki emberek féltek,
                            hogy a Duna medrébe épített oszlopok az áradást állandóvá teszik, a
                            pénzügyi emberek hiába törték a fejüket a költségek előteremtésén. De a
                            legnagyobb akadály politikai volt. A hajóhíd joga Pest és Buda városoké,
                            a vámot Pest megye szabja ki, amelyet azonban nemesek az adófizetés alól
                            való mentesség ősi kiváltságánál fogva nem fizetnek, hanem csak azok,
                            akiknek külsején meglátszott, hogy nem tudnak fizetni.</p>
					<p>István gróf Wesselényivel, Károlyi György és Andrássy György grófokkal,
                            Mayerffy Károllyal, a dúsgazdag sörgyárossal és néhány polgárral mégis
                            megalakította a Buda-pesti Hídegyesületet, s mivel József főherceg nádor
                            is pártolta az eszmét, a híd terve országos érdeklődést keltett. Ezek
                            után István gróf Andrássy Györggyel Angliába utazott, s miután ott három
                            hónapig éjjel-nappal dolgozott, egyik helyről a másikra száguldott, s
                            megnézte és kitanulmányozta az összes vashidakat, Tellford és Clark
                            mérnökökkel három kis vázlatot készíttetett. Azt is kiszámították, hogy
                            a híd másfél millió ezüstforintba kerül.</p>
					<p>A tanulmányúton Andrássy György volt a gróf kísérője. Szép, de törékeny
                            testű, okos és büszke mágnás. Hat évvel volt fiatalabb István grófnál,
                            egyidős Wesselényivel. Valami rokonság is volt köztük, lévén mind a
                            kettőjük édesanyja Festetich leány. György gróf gesztenyebarna, dús
                            fürtjeit, valamivel világosabb bajuszát és a füle közepéig érő kis
                            oldalszakállát egyformán rövidre nyíratta, egész arcát borotváltatta,
                            ami szokatlan volt a dús, hullámos fürtök és görögös keretszakáll
                            divatja idején. Szeme mélyen ült keskeny, hosszúkás üregeiben, és ez,
                            valamint rendkívül vékony és halvány szája széle, amelyet rendesen
                            összeszorított, arcának kissé rideg és kegyetlen kifejezést adott.
                            Aminthogy volt is benne jócskán ezekből a tulajdonságokból. Azok közé az
                            emberek közé tartozott, akik nem tudnak elégni egy szenvedélyben, de
                            tudnak némán szenvedni, és bosszújukat jégre teszik, hogy alkalomadtán
                            kegyetlen elégtételt vegyenek maguknak. István grófhoz azonban, noha
                            radikalizmusán mindig elszörnyülködött, fanatikusan és a társtalan
                            emberek elfogult szeretetével ragaszkodott. György gróf egyébként
                            komolyan elhitte azt a legendát, hogy attól a Szent István korában élt
                            leventétől származik, aki az első koronázási ünnepen egy idegen viadort
                            lovagjáték közben kettéhasított. Azt azonban - ami igazság volt -, hogy
                            ősei Mátyás király hadjárataiban miféle szerepet játszottak, talán
                            sohasem hallotta, hogy pedig István nevű őse egyik legbizalmasabb embere
                            volt a nagy Rákóczinak, nyilván már régen elfelejtette. Birtokai Zemplén
                            vármegyében voltak, akárcsak Károly nagybátyjának, akinek tőketerebesi
                            kastélyában önkéntes remeteségben élt a felesége, Szapáry Etelka grófnő,
                            mialatt Károly gróf Angliában élt. Legutolsó útján István gróf meg is
                            látogatta, és részt vett a gróf ebédjén, amelyen rajta és György grófon
                            kívül egy fél tucat félvilági hölgy ült az asztalnál. István gróf
                            megdöbbenve tudakozódott György grófnál, hogy miféle élete van Károly
                            grófnak. Barátja rezignáltan válaszolt: - Olyan, aminőnek látod.
                            Boldogtalan ember. Boldogtalan házasság köti egy szintoly boldogtalan
                            asszonyhoz. Károly körül félvilági nők, Etelka körül félvilági fiúk. -
                            István gróf elszomorodott, és nem kérdezősködött többet a szerencsétlen
                            házasságról.</p>
					<p>Minthogy a két gróf nemcsak szórakozni, világot látni és az angol
                            hercegekkel, márkikkal, earlökkal, viscountokkal és baronetekkel, vagyis
                            a the higher nobilityvel barátkozni ment Angliába, hanem tanulni is,
                            kocsisokon, lovászokon, huszárokon és komornyikokon kívül vittek
                            magukkal egy tudós férfiút is, aki titkári szerepet töltött be, és
                            segítségükre volt a hídépítésre vonatkozó anyag összegyűjtésében. István
                            gróf régóta keresett egy olyan minden tekintetben tökéletes halandót,
                            aki efféle minőségben neki segítsége, mestere, tanítványa, zsarnoka és
                            rabszolgája legyen - ezek voltak azok a tulajdonságok, amelyeket
                            jövendőbeli titkárától megkövetelt. Sok emberrel kísérletezett, de eddig
                            még ilyen rendkívüli emberpéldányra nem tudott rábukkanni. Andrássy
                            grófnak ebben a tekintetben több szerencséje volt; az a hosszú, sovány,
                            piros arcú, szőke fiatalember, aki angliai útjában kísérte, úgy látszik,
                            valóságos kincs. Ezért szinte irigyli György grófot, s ha nem tartaná
                            gentlemanhez méltatlan dolognak, szeretné tőle elcsábítani.</p>
					<p>Andrássy György gróf titkárát Tasner Antalnak hívták. Nem volt neki semmi
                            címe, predikátuma, rangja, ő egyszerűen Tasner úr volt, ügyvédi
                            diplomával, amelyet azonban még semmire sem használt. Ellenben nyolc
                            nyelven beszélt és írt majdnem tökéletesen. A két gróf már ezért is
                            bámulta, mert négyet vagy ötöt ők is beszéltek ugyan, de valamennyit
                            hibásan, egyiket a másikkal összekeverve, és olyan kifejezésekkel
                            megtűzdelve, amelyekből a nemzetközi arisztokráciának egy külön
                            tolvajnyelvét lehetett volna összeállítani. Tasner úr azonban Homérosz,
                            Cicero, Goethe, Voltaire, Byron, Manzoni és Vörösmarty Mihály klasszikus
                            nyelvén beszélt. De csak akkor és annyit, ahogy arra múlhatatlanul
                            szüksége volt neki vagy grófi gazdájának. István gróf ezért is bizonyos
                            bámulattal nézett Tasner úrra. Ő maga ugyanis sokat és viharosan
                            beszélt; ömlött a szájából a szó; ötletei villám gyanánt cikáztak,
                            kifejezéseinek sajátos, rapszodikus, jelzőt, mellékmondatot, hasonlatot
                            halmozó sajátsága, néha tősgyökeres magyarsága, máskor angolos vagy
                            németes idegenszerűsége által mindenkit elkápráztatott; közvetlensége és
                            őszintesége a hallgatóságot mindig elbájolták. Még legsúlyosabb beszédei
                            is sziporkázó, csiklandozó, ugrató, gúnyolódó rögtönzések voltak:
                            túláradó szívének és forró agyának önkéntelen kiáradása. Ezt a
                            beszédzuhatagot stílusosan kísérték szürke szemének villanásai és
                            bozontos szemöldökének groteszk játéka. A szemöldökét beszéd közben,
                            mint valami bajuszt, ujjaival lesimította. Szája körül játszó
                            szarkasztikus mosolya, amelyet arcizmainak egy állandó keserű vonása
                            kísért, különben sem erős hangja, amely a meghatottság pillanatában
                            rekedtté, az indulat hevében rikácsolóvá lett - ezek a latin népekre
                            jellemző sajátságai gyakran ijesztő, néha komikus hatást keltettek.
                            Mondatait legtöbbnyire be sem fejezte; az állítmányt néha csak egy
                            gesztus, egy fintor, egy szempillantás helyettesítette. Ezek a
                            tulajdonságok egytől egyig olyanok voltak, amelyeket István gróf
                            mindenki másban idegesítőnek és unalmasnak talált. Gyűlölte a fecsegő
                            embereket, akik üres élcelődéssel, szószátyárkodással vagy nagyképű
                            fejtegetésekkel akarták tartalmatlanságukat eltakarni. Az ő eszményképe
                            a szófukar, csendes, dörmögő angol volt, a hallgatag, de meggondolt,
                            cselekvő ember, és ilyen szeretett volna lenni egész életében. A
                            huszonnégy éves Tasner úr pedig szakasztott olyan ember volt, mint
                            aminőnek ő az eszményi fiatal angol gentlemant képzelte. Külseje is
                            megnyerte tetszését, ami első feltétele volt annak, hogy valakinek a
                            társaságát ne találja kellemetlennek. Emberben, állatban, isteni és
                            emberi műben a harmóniát, a csínt, választékosságot és rendet szerette,
                            s ezért nem tudott megbarátkozni némely honfitársának elhanyagolt
                            külsejével, elhízott, tenyeres-talpas termetével, pirospozsgás, marcona
                            vagy kackiás és hetykeséget sugárzó arcával. Tasner úr nem volt szép
                            legény, de angolszász vagy germán szőkesége, kék szeme, kiálló
                            pofacsontjai, erős álla, hosszú végtagjai és kissé merev tartása eszébe
                            juttatták Oxford vagy Cambridge öregdiákjait vagy fiatal professzorait.
                            Az is tetszett neki, hogy Tasner úr szeme csaknem eltűnt a keskeny,
                            széles szemüregben, amelyet mélyen lenyúló homlokpárkánya s majdnem
                            fehér szemöldöke a feléig eltakart. Mintha csak ezt a keskeny rést
                            egyenesen a monokli számára vájták volna ki, amely jobb szemén
                            csillogott. Emellett Tasner úr mindig csinos, tiszta, sőt előkelő módon
                            elegáns volt, mint egy szplínes, gazdag fiatal lord. Erős
                            ítélőképessége, sziklaszilárd erkölcsi elvei és logikája azonban egy
                            bölcs öregúrnak is becsületére vált volna, rengeteg olvasottsága miatt
                            pedig a gróf úgy használta őt, mint valami mindig kéznél lévő és
                            megbízható enciklopédiát. De legjobban imponált neki szófukarsága, amely
                            néha félelmetes volt, mint az őstermészet némasága, a világűrben
                            hallgató kozmikus csend. Tasner úr talán soha életében nem mondott ki
                            egyetlen felesleges szót.</p>
					<p>István gróf hat esztendővel ezelőtt Pál öccse házában már találkozott
                            vele. Széchényi Pál gróf akkor már másodszor volt házas. Karolina fia,
                            Andorka, hatesztendős volt, amikor mostohát kapott; mostohaanyát, miután
                            édesapja már amúgy is elég mostohán bánt vele. Még a neveltetéséről is
                            inkább a Zichyek gondoskodtak, melléje adván a családjukban nevelősködő
                            Tasnert házitanítónak. István gróf már akkor alaposan szemügyre vette
                            Tasner urat, és úgy találta, hogy Karolina árvája jó kezekbe került. A
                            nevelő három évig vesződött Andorkával, s aztán Pestre ment, hogy
                            ügyvédi diplomát szerezzen. Ekkor került Andrássy Györgyhöz, Angliában,
                            amikor a két gróf a híd dolgában járt, Tasner Antal már inkább István
                            mellett dolgozott, mint ahogy Andrássy György inkább csak lelkes és okos
                            nézője volt barátja lázas munkájának.</p>
					<p>István gróf észrevette, hogy Tasner Antal néhány hét alatt a hídépítésnek
                            valóságos szakértője lett. Erre a felfedezésre a következő párbeszédből
                            jött rá:</p>
					<p>- Mondja, kedves Tasner, ért maga valamit a hídépítéshez?</p>
					<p>- Nem.</p>
					<p>- És miért nem, ha szabad kérdeznem?</p>
					<p>- Én jogász vagyok.</p>
					<p>- De azért, mint sokat olvasott embernek, akinek nagy fantáziája is van,
                            s itt Londonban egyet-mást a szakértőktől is felcsipegetett, talán mégis
                            van valami elképzelése a hídépítésről?</p>
					<p>- Szolgálatjára.</p>
					<p>- Tehát mit gondol, miféle híd volna a legjobb Pest és Buda között?</p>
					<p>- Függő lánchíd.</p>
					<p>- Hasonló hídról van-e tudomása?</p>
					<p>- Hallottam a menai hídról, amely 542 láb, a hammersmithiről, amely 710
                            láb hosszú, a drezdai, prágai, linzi hídról, amelyek szépek ugyan, de
                            rossz szerkezetűek. A velencei Rialto- és a londoni Waterloo-híd viszont
                            remekművek esztétikai és technikai szempontból egyaránt.</p>
					<p>- Hova gondolná ön a pesti hidat?</p>
					<p>- A Diana-fürdővel szemben.</p>
					<p>- Hány oszlopra?</p>
					<p>- Az attól függ, hogy hova teszik.</p>
					<p>- Nem viszi el ezeket a jég?</p>
					<p>- Telford, a legnagyobb hídépítő mechanikus véleménye szerint
                            jégtorlaszok és áradások nem árthatnak neki, ha az oszlopok megfelelő
                            távolságban vannak. A menai híd száz láb magas, és mégis szilárdan
                            áll.</p>
					<p>- A láncok nem szakadnak el?</p>
					<p>- Soha. Erre nézve egyébként az amerikai Odgen mérnök számításai a
                            mértékadók.</p>
					<p>- De a híd himbálózni fog.</p>
					<p>- Ezt csak Hartley és Wright mérnökök tartják veszélyesnek, de ők csak
                            ívhidakat építettek eddig.</p>
					<p>- Mennyibe kerül a karbantartás?</p>
					<p>- A festés megújításán kívül alig valamibe.</p>
					<p>- Állami vagy társadalmi kézben legyen-e?</p>
					<p>- A philadelphiai Delaware-híd magánkézben van.</p>
					<p>- Mennyi lesz a költség?</p>
					<p>- Kétmillió forint.</p>
					<p>- Bevétel?</p>
					<p>- Százezer forint, ha a nemesek is fizetnek vámot.</p>
					<p>- Kiadás?</p>
					<p>- Évi negyvenezer.</p>
					<p>- Jövedelem?</p>
					<p>- Angliában a hidak egy százalékot hoznak.</p>
					<p>- Honnan tudja mindezt?</p>
					<p>- Szakkönyvekből.</p>
					<p>- Hogyan teremtsük elő a pénzt?</p>
					<p>- Részvények útján.</p>
					<p>István gróf aznap este azt mondta Andrássy Györgynek:</p>
					<p>- Szeretném megvenni tőled a titkárodat. Mennyiért adod?</p>
					<p>György gróf nevetett:</p>
					<p>- Tasner Antal nem versenyló, hogy...</p>
					<p>- Tehát bízzuk Tasnerre a dolgot?</p>
					<p>György gróf a vállát vonogatta, de István úgy látta, hogy nincs kedve
                            megválni a titkárától. Nem erőltette tehát a dolgot, de ettől fogva
                            Tasner Antal minden egyéni és családi ügye iránt érdeklődni kezdett.
                            Megtudta, hogy a fiatal tudós a Veszprém megyei Öskü községben
                            született, az apja gazdatiszt, az öregapja birkásgazda volt egy
                            Esterházy hercegi uradalomban. A családot a 18. század elején
                            telepítették be a Rajna partjáról. Akkor a magyar főurak rengeteg
                            földjein nem volt munkáskéz, a Rajna partján pedig, amelyeket a
                            Saar-vidéktől Hessenig XIV. Lajos rablóhadjáratai és a spanyol
                            örökösödési háború évtizedeken át pusztítottak, a lakosság
                            elnyomorodott, és a roppant szaporaság emberfeleslegét Magyarország felé
                            zúdította. Esterházy herceg ügynököt küldött Badenbe és Württembergbe,
                            hogy birtokán már német katolikus pap van, és azokat német tiszttartó
                            igazgatja... III. Károly a sváb kerület katolikus rendjeihez felhívást
                            intézett, hogy itt főpapok, sőt maga az államkincstár is sok ezer német
                            családot tud elhelyezni... Így került Tasner Antal dédapja Kismartonba,
                            az öregapja már megpénzesedett a juhászaiból, apja tiszttartó lett, és
                            fiát már magyar ügyvédnek neveltette.</p>
					<p>- Ez az én emberem - gondolta István gróf, és eszébe jutottak neki a
                            Mayerffyak. - A magyar fajtának ez a felfrissítése tetszik nekem...</p>
					<p>Tasner Antal viszont úgy érezte, hogy neki nem sok keresnivalója van
                            Andrássy grófnál. István gróf egyénisége elbűvölte. A grófban azt a
                            Messiást látta, aki után az ország évtizedek óta eped. Szerette volna,
                            ha követheti őt, mint Krisztust az ő tanítványai. Ismerte Goethe
                            viszonyát az ő hűséges Eckermannjához, s a nagy öreg Johnson Sámuelnek,
                            az angol szótár halhatatlan szerkesztőjének barátságát Boswellhez, aki
                            meg Johnson életrajzával tette nevét halhatatlanná. István grófban a
                            képzelet és rajongás romantikus hősét látta, ami néha Faust, néha Don
                            Quijote alakjában harcolt emberfeletti hatalmak vagy agyrémek ellen; úgy
                            érezte, hogy mindenik alakjában szüksége van egy száraz, pedáns Wagnerre
                            vagy egy faragatlan, de realisztikus Sancho Pansára. Úgy képzelte a
                            dolgot, hogy ő Széchenyi István gróf számára néha mankó lesz, akire
                            támaszkodhatik, máskor lábaiba kapaszkodó komondor, hogy el ne repüljön.
                            De mindezt csak magában fogalmazta meg ily bőbeszédűen, a grófnak
                            mindössze ennyit mondott:</p>
					<p>- Andrássy gróf úrtól visszakérem szabadságomat.</p>
					<p>István gróf megörült, és nyomban ajánlatot tett:</p>
					<p>- Ha azt gondolná, hogy mi megférünk egymás mellett...</p>
					<p>- Egy esztendő múlva...</p>
					<p>- Miért nem most?</p>
					<p>- Nem akarom Andrássy gróf úr érzékenységét megsérteni.</p>
					<p>István gróf nem hagyta magát:</p>
					<p>- Kedves barátom, nagyon szép öntől ez a tapintatosság. De most nem
                            tapintatra, hanem intuícióra van szükség. Magam sem engedtem ugyan
                            egykönnyen, hogy az események labdázzanak velem, de azért akaratomban és
                            vágyaimban némileg mindig szkeptikus voltam. Montaigne. Ismeri. Jobban,
                            mint én. Mindig hittem azonban egy magasabb Erőben, amely minden halandó
                            számára kirajzolja hivatása körét. Bizonyosan ön felett is lebeg ez az
                            Erő, amely tiszta vágyaiban és nemes indulataiban van elraktározva. Ami
                            bennünk van, az ott lappangott öröktől fogva, anélkül hogy tudtunk volna
                            róla - de ami felszínre dobja: az a Sors. Nem a Vak Véletlenről van szó;
                            a sors jelentheti a Gondviselés és a Mindenható irányító kezeit is -
                            annak, aki abban hinni tud. Én harmincnégy éves koromban vettem észre a
                            bennem rejlő és kitörni vágyó démonokat. Nos, miért fecsegek én itt
                            ennyit magamról? Azért, mert rá akarom beszélni önt, hogy bízza magát a
                            saját ösztönére. Ha a gróftól nem tudna könnyen megválni, maradjon nála.
                            Tudom, hogy Andrássy mellett az ön dolga nem éppen a legkellemesebb. De
                            az emberi élet tele van hintve tövissel, amely megsebzi lábunkat - hah,
                            mit beszélek? ha csak lábunkról volna szó! -, de a lelkünk is csupa seb
                            lesz, és ez már tragikus sebesülés! Egyébként én azonnal érintkezésbe
                            lépek Andrássyval. Minden kertelés nélkül megkérdezem, akar-e... Ami
                            engem illet, biztosíthatom, hogy addig semmi esetre sem veszek magam
                            mellé titkárt, amíg önnel és Andrássyval... Senkit sem ismerek, akit
                            szívesen látnék magam körül... Ha ön barátságos úton elhagyhatja a
                            grófot, nálam azonnal... Egyébként, ha mi meg is egyeznénk egymással, én
                            egyelőre nem adnék önnek semmiféle címet. Ön a házamnál lakhatik s a
                            többi, s a többi, anélkül hogy valami tiszti beosztást vagy nevet
                            kapna... ez volna a legtapintatosabb mindhármunkra nézve... Remélem,
                            hogy egyszer valahogy csak mégis összekerülünk, ha nem is éppen most
                            mindjárt - ámbár azonnal is szívesen látom -, akkor életunt és fáradt
                            napjainkban... mert ön az egyetlen ember, aki iránt mint munkatársam
                            iránt bizalmat és rokonszenvet érzek...</p>
					<p>- Gróf úr, egy év múlva készséggel állok rendelkezésére.</p>
					<p>István gróf elbámult. Ez aztán a megfontolt és hajthatatlan ember.</p>
					<p>- Hány éves ön?</p>
					<p>- Huszonnégy.</p>
					<p>- Sok víz lefolyik a Dunán, amíg én korban és bölcsességben utolérem önt.
                            Én még csak negyvenegy vagyok.</p>
				</div>
				<div type="chapter">
					<head>
                            3
                        </head>
					<p>Angliából visszajövet először Bécsben állapodott meg, ahol Reviczky
                            kancellárt, Sina Simon bankárt és Metternich herceget kereste fel, s a
                            kancellár meghívta rennwegi palotájába teaestélyre. Felesége, a
                            pirospozsgás, szabadszájú kis Zichy Melanie elragadó kedvességgel úgy
                            fogadta őt, mint a legjobb barátját. A kancellár hatvanéves volt,
                            legidősebb leánya, ha még élne, csak hat évvel volna fiatalabb István
                            grófnál, és hét évvel idősebb a mostohaanyjánál, aki néhány hónappal
                            ezelőtt szült a hercegnek egy gyönyörű kislányt. A hercegné észrevette,
                            hogy István gróf önfeledten bámulja a házigazdát.</p>
					<p>- Kedves István gróf, Kelement maga is kissé fáradtnak látja?</p>
					<p>- A herceg oly remek színben van - bókolt István gróf -, hogy azt hiszem,
                            fiatalabb, mint én.</p>
					<p>- Ráismerek a maga stílusára - felelte kissé kesernyés mosollyal a
                            hercegné -, de azt csakugyan nem hiszem, hogy van asszony Európában, aki
                            Kelemen férfiúi varázsának ellent tudna állni.</p>
					<p>István grófnak Crescence jutott az eszébe. Vajon ő sem? Percekig nem
                            tudta magában elnyomni a féltékenységet. Akkor pedig egyenesen elállt a
                            lélegzete, amikor a hercegné minden átmenet nélkül Crescence grófnő után
                            tudakozódott.</p>
					<p>- Hónapok óta hírt sem hallottam a grófnőről - felelt erőltetett
                            egykedvűséggel, de magában alig tudta elfojtani a kérdést: vajon a
                            Monarchia legszebb férfiát a hercegné is félti a Monarchia legszebb
                            asszonyától?</p>
					<p>E pillanatban azonban egy ismerős hang csendült meg a háta mögött:</p>
					<p>- Nini, az elveszett és megtalált gróf!</p>
					<p>István gróf szívében furcsa, vegyes érzés nyilamlott át. Öröm,
                            bosszankodás, előkészület a védelemre, támadó harci kedv.</p>
					<p>- Kis Cousine, maga úgy tesz, mintha keresett volna.</p>
					<p>- Eltalálta, Stefferl.</p>
					<p>Magukra maradtak. A kis Sel most már csakugyan nagyon hasonlított
                            megboldogult testvérnénjére, Karolinára. Néha egész jelentéktelen
                            leányok harmincéves asszony korukban tündöklően szépekké válnak. Lady
                            Selina, mintha félne, hogy nem sokáig maradnak tanúk nélkül, hirtelen
                            megtámadta Istvánt:</p>
					<p>- Stefferl, mikor kapott utoljára levelet Christiane tantétól?</p>
					<p>István gróf megdöbbent:</p>
					<p>- Hiszen a hercegnő már két éve halott - dadogta rémülten, mert tavaly
                            augusztus végén csakugyan kapott egy titokzatos levelet L. Ch. hercegnő
                            aláírásával.</p>
					<p>- A tante a túlvilágról is folytatja levelezését - csevegett a kis Sel,
                            mintha olvasni tudna István gróf gondolataiban.</p>
					<p>Schwarzenberg Károly tábornagy lépett közéjük.</p>
					<p>- Ah, ez aztán a kedves meglepetés - szuszogta bágyadt, kövér hangján,
                            amely egy csepp meglepetést sem tudott elárulni -, kedves kapitányom,
                            azaz kedves gróf, mindig örülök... de már régen meg akartam kérdezni
                            tőled, miért léptél ki a hadseregből?</p>
					<p>István gróf valamit válaszolt, aminek semmi értelme sem volt, de a
                            tábornagy úgy tett, mintha megértette volna:</p>
					<p>- Igaza van, gróf. De azt már nem értem, hogy mit kínozza magát azokkal a
                            polgári dolgokkal. Hallom, hogy annyit dolgozik, mint egy egész
                            minisztertanács... hehehe... együttvéve...</p>
					<p>István gróf tréfára fogta a dolgot:</p>
					<p>- Csak ennyire becsüli az én működésemet, tábornagy úr?</p>
					<p>A tábornagy akkorát nevetett, hogy mellén az összes aranyérmek, keresztek
                            és csillagok megcsörrentek:</p>
					<p>- No, ez nagyon jó volt... hehehe... minekünk kettőnknek aztán szép
                            fogalmunk van a minisztériumok tevékenységéről. Hiába, önnel mindig
                            nagyon jól el tudtam mulatni, kedves kapitányom. Szervusz!</p>
					<p>Selina, aki a pokol fenekére kívánta a tábornagyot, sietett vissza István
                            grófhoz:</p>
					<p>- Mondja, Stefferl, igaz az, hogy én most nagyon hasonlítok hozzá?...</p>
					<p>- Megdöbbentően.</p>
					<p>- Néha magam is azt hiszem. És lelkileg is észreveszem néha... lehet,
                            hogy ez már csak autohipnózis... Stefferl, mostanában én is sokat
                            foglalkozom a hipnózissal.</p>
					<p>- Veszedelmes dolog.</p>
					<p>- Igen, érzem is a veszedelmet... De nem erről van szó. Kérdezni akarok
                            valamit magától, Stefferl. Mondja meg őszintén, szerelmes volt maga
                            Karolinába?</p>
					<p>István gróf arca elborult:</p>
					<p>- Micsoda kérdés?</p>
					<p>Lady Selina most minden átmenet nélkül, éppen úgy, ahogy Karolina szokta,
                            hirtelen közbevetette:</p>
					<p>- Stefferl, tudja-e, hogy Crescence megint áldott állapotban van?</p>
					<p>István gróf a fejéhez kapott. Nem jött ki szó a torkán. Hirtelen gyűlölni
                            kezdte a kis Selt, aki látható kéjjel közli vele ezt a megalázó,
                            nevetséges... ezt a groteszkül tragikomikus hírt. De a lady nem is
                            várta, hogy feleljen:</p>
					<p>- Most már hetedszer... Szép tőle. Nagyon szeretheti az öreg, vörös szőrű
                            medvét, hogy így feláldozza magát... Igazán senki sem
                            kényszeríthetné...</p>
					<p>- Sel - az istenre kérem!</p>
					<p>A kis Sel bocsánatkérően nézett a szemébe:</p>
					<p>- Drága barátom, nem is erről akartam beszélni. Kérdezni akartam valamit
                            Karolináról.</p>
					<p>- Talán ne most...</p>
					<p>- De igen. Sürgős. Már évek óta akarom...</p>
					<p>- Kérdezzen.</p>
					<p>- Tehát... de igaz lelkére mondja meg, hogy... tehát... ha Karolina élne,
                            elhagyná most érte Crescence grófnőt?</p>
					<p>István grófnak hideg borzongás futott át a hátán. Micsoda kegyetlen
                            kérdés! Kimeredt szemmel nézett a ladyre, és nem tudott mit szólni, csak
                            a szája reszketett a borzalomtól.</p>
					<p>Ekkor Metternich herceg lépett hozzájuk. Lady Selinát ez annyira
                            felingerelte, hogy szó nélkül faképnél hagyta őket. A herceg mosolyogva
                            nézett utána:</p>
					<p>- Milyen gyönyörűen kivirult ez a kis lady, ki hitte volna... Hogy van,
                            kedves gróf? Sokat foglalkozom az ön remek ideájával. Híd, vasból
                            függőhíd Pest és Buda között. Ezzel megelőzi a császárvárost. Remek
                            idea. De egyébként már régóta akarok öntől kérdezni valamit, kedves
                            gróf.</p>
					<p>- Ez is? - jajdult fel magában István gróf, és még mindig a kis Sel
                            kérdése gyötörte. Ha Karolina élne... A herceg nem vette észre ezt a
                            szórakozottságot, hanem legelbűvölőbb mosolyával, amely most már kezdett
                            kissé sztereotip lenni, hirtelen feltette a kérdést:</p>
					<p>- Mondja, kedves István gróf, mit vesződik maga annyit a politikával?
                            Miért írja nyakra-főre azokat az egyébként igen kitűnő és érdekes
                            könyveket? Hallom, hogy a harmadikat, amelynek Stádium a címe - ugye, jó emlékezőtehetségem van, persze csak
                            akkor, ha akarom -, nos, a Stádium-ot már nem
                            lehetett a cenzúrán átereszteni. Én természetesen átengedtem volna, mert
                            én nem félek a zseniális emberek gondolataitól, én liberális vagyok, de
                            az illetékes közegek, a belügyi kormányzat... eh, mondja, kedves cousin,
                            mi szüksége van önnek arra, hogy egész életét tönkretegye a fórumon való
                            ide-oda száguldozásban? Mi? Mi szüksége van erre éppen önnek, aki
                            gyönyörűen élhetne a magánélet szépségeinek?</p>
					<p>István gróf megértette. A herceg ezzel finoman tudtára akarja adni neki,
                            hogy vonuljon vissza a magánéletbe, mert különben... Egy pillanatig
                            küzdött magával, hogy egyáltalán feleljen-e erre a fenyegetésre, de
                            aztán erőt vett magán.</p>
					<p>- Mi kifogása van hercegségednek az én működésem ellen? - kérdezte, hogy
                            egyenes beszédre kényszerítse a mosolygó embert.</p>
					<p>- Nekem? - álmélkodott a herceg. - Nekem a világon semmi. De a császár
                            például úgy véli, hogy ön forradalmár.</p>
					<p>- Én a dinasztia érdekeit szolgálom...</p>
					<p>- De egyéni utakon - vágott közbe a kancellár -, holott önnek a
                            kormánnyal együtt kellene... Vagy vele, vagy ellene... vagy a kormány
                            intenciói szerint, az általa megszabott sorrendben, vagy sehogy. Nem
                            gondolja, hogy egy monarchiában untig elegendő egyetlen okos fő, aki
                            gondolkodik?</p>
					<p>István gróf homloka ráncba borult:</p>
					<p>- Angliában úgy láttam, hogy az egyéni kezdeményezés és a társadalmi
                            munka több nagy dolgot hozott létre, mint a bürokrácia.</p>
					<p>A herceg finoman mosolygott:</p>
					<p>- Ami Angliában hazafias munka, arról még nem bizonyos, hogy nálunk nem
                            forradalmi lépés. Kedves gróf! Én most barátilag beszélek önnel. Én
                            jóval idősebb vagyok, mint ön... Én azt tanácsolom.</p>
					<p>István gróf türelmetlenül közbevágott:</p>
					<p>- Engedje meg hercegséged, hogy ezt a tanácsot ne fogadjam meg. Én
                            dolgozni akarok.</p>
					<p>- Miért?</p>
					<p>- Lélektani vagy politikai szempontból kérdezi hercegséged?</p>
					<p>- Ó, engem lélektanilag is nagyon érdekel...</p>
					<p>- Hát lélektani szempontból azért... hogy is mondjam csak... hát
                            lélektani szempontból a belső csend miatt.</p>
					<p>A herceg érdeklődve mosolygott:</p>
					<p>- Mit ért ön belső csend alatt?</p>
					<p>- A lelkiismeret nyugalmát és a lélek kielégülését. Nem tehetek róla,
                            szeretem... a munkát - felelte egész testében remegve, mert közben
                            eszébe jutott, hogy Crescence megint másállapotban van, és megint...</p>
					<p>A kancellár mosolya, mint mindig, amikor túlságosan erőlködött, hogy
                            bosszankodását eltitkolja, diabolikussá torzult:</p>
					<p>- És ha - tegyük fel - megakadályoznám, hogy dolgozhassék?</p>
					<p>- Engem nem lehet megakadályozni. Ha lenyírják a szárnyaimat, a lábamon
                            járok; ha lábamat levágják, a kezemen járok, s ha ezeket is kitépik, a
                            hasamon csúszom.</p>
					<p>Metternich herceg a vállát vonogatta:</p>
					<p>- Úgy? Az más. Tehát ön makacs és kapacitálhatatlan. Kár. De megjósolom,
                            hogy így szomorú vége lesz. Egyedül marad. Emlékezzék reám, hogy
                            megjósoltam önnek: Széchenyi István gróf, egyedül maradsz!</p>
					<p>István gróf kissé megrendült, de nem adta meg magát:</p>
					<p>- Hercegséged meleg érdeklődése nagyon meghat; de én úgy érzem, hogy
                            mennem kell a Gondviselés által kijelölt úton tovább.</p>
					<p>A herceg megragadta István gróf karját:</p>
					<p>- De hova, kedves grófom, az isten szerelmére, hova? Ön máris nagyon
                            messze elment; ön nem is sejti, hogy ez az út hova visz. Nos, én
                            megmondom. Először a tökéletes elhagyatottságba, aztán a
                            kétségbeesésbe, és végül a megsemmisülésbe. Grófom, ön rossz példát ad
                            az ifjúságnak, ön a fiatal generáció lelkét megmérgezi. Grófom, ön még
                            irtózattal fog visszagondolni arra, amit a Gondviselés által kijelölt
                            hivatásának vél.</p>
					<p>- Ó!</p>
					<p>- Nekem elhiheti, grófom. Én a világtörténelem óriás színpadán mozogtam.
                            Nemcsak vígjátékokat játszottam végig - itt megjelent a herceg arcán a
                            mephistophelesi gúnymosoly -, én világdrámákban játszottam főszerepet.
                            Nekem halálosan nagy praxisom van. Én nem nézek a mára. Én tudom, hogy a
                            nevem halhatatlan lesz. Bonaparténak is megjósoltam, hogy mi lesz a
                            vége. Engem a sors megvert azzal, hogy a csillagokból olvasok. Sokkal
                            jobban, mint az az együgyű Nostradamus. És én azonfelül még irányítani
                            is tudom a csillagok járását. Ezt Bonapartéval szemben is megmutattam.
                            Meghajtottam, mint az erdei vadat, és lelőttem... Kedves grófom, ne
                            felejtse el, amit most mondtam.</p>
					<p>A herceg sarkon fordult, és magára hagyta István grófot.</p>
					<p>A gróf meredten ülve maradt a terem sarkában.</p>
					<p>Rettenetes dolgokat mondott ez az ember nekem - gondolta megdöbbenve. - Ő
                            a csillagokból olvas... de a csillagok járását is tudja irányítani... ez
                            nyílt hadüzenet... meghajszol, mint Napóleon császárt. Szép
                            megtiszteltetés - de én védekezni sem tudok ellene, mert magamra
                            maradok, egyedül leszek... Ejh, nem baj - lihegett roppant izgalmában,
                            és felugrott a székről. - Egyedül maradok, de egyedül is végigharcolom a
                            harcot Isten nevében - mondta majdnem hangosan, és ég felé emelte a
                            tekintetét.</p>
					<p>Ha valaki most megpillantja, azt hihette volna, hogy István grófnak
                            látomása van - tán ő is a csillagokból olvas? -, vagy megingott a lelke
                            egyensúlya. A megszállottak, a próféták, a vesztőhelyre induló vértanúk
                            égő, kusza, kába tekintetével nézett ki az éjszakába, ahonnan az ablakon
                            keresztül titokzatos csillagok integettek neki.</p>
					<p>István gróf érezte, hogy lassankint le kell mondania Metternichről,
                            ifjúkorának férfiúi eszményképéről. Az ő utaik, mint a párhuzamosok,
                            egymás mellett futnak a végtelenség felé, és talán sohasem fognak
                            találkozni. Mély szakadék választja el őket egymástól, s e szakadék
                            fölött nem tudnak egymással sem kezet fogni, sem megbirkózni. Nem
                            barátok, s nem ellenségek. Kölcsönösen egymás fölött érzik magukat; a
                            kancellár őbenne egzaltált álmodozót, romantikus politikai Don Quijotét
                            lát, s ő pedig úgy vélekedik, hogy Metternich rendszere a maga halálával
                            összeomlik, az övé pedig csak halála után kezdi meg
                            halhatatlanságát.</p>
					<p>István gróf magára maradt, és alig vette észre, hogy Selina grófnő a
                            legyezőjével int:</p>
					<p>- Jöjjön, kedves cousin, halálra unom magam. Még mindig nem felelt a
                            kérdésemre.</p>
					<p>- Bocsánat...</p>
					<p>- Tehát röviden: Crescence vagy Karolina?</p>
					<p>István gróf egyszerre elfelejtette mindazt, amit a kancellártól hallott.
                            Karolina vagy Crescence? Micsoda őrült dilemma?</p>
					<p>- Drága kis Sel, én nem szeretek játszani ilyen szent...</p>
					<p>- Nem játék. Akarom tudni!</p>
					<p>- De hát a kérdés egészen elméleti. Az egyik él és virul...</p>
					<p>- És Zichy gróftól másállapotban van... hetedszer.</p>
					<p>István gróf megrázkódott.</p>
					<p>- ...A másik pedig...</p>
					<p>- Ki ne mondja! - suttogta fülébe a kis Sel. - Karolina nem halt meg,
                            Karolina él... Stefferl, maga nem tudja, hogy él?</p>
					<p>István gróf alig tudott a lábain állni. Lady Selina pedig sírva fakadt,
                            megfordult, és lassan kitámolygott a teremből.</p>
					<p>Valahányszor mindez eszébe jutott, megdöbbent, testileg-lelkileg
                            gyengeséget érzett, és dideregni kezdett. Mi ez? Lassanként mindenki
                            megőrül? A kis Selina elméje is megháborodott? Vagy én vagyok őrült, és
                            én látom a többi embert elmebajosnak?</p>
					<p>Lehet, hogy nem is ezt mondta Selina, lehet, hogy nem is beszéltem vele,
                            az egész csak hallucináció, csak érzékcsalódás volt, kóros
                            utókövetkezménye annak a szörnyű maláriának, amely Konstantinápolyban,
                            most közel három éve majdnem az eszemet vette? Vagy talán el is vette?
                            Az őrült nem tudja, hogy ő már nem olyan, mint az épelméjű ember. Az
                            örült úgy jár-kél a világban, mintha cseppnyi baja sem volna az agyának,
                            s ha valami furcsa összeütközést lát a maga és a többi ember esze járása
                            között, akkor magát tartja épeszűnek, és a többit bolondnak.</p>
					<p>Megborzadt erre a szörnyű feltevésre, és igyekezett magának
                            bizonyítékokat szerezni az ellenkezőről. Talán még nem olyan súlyos a
                            dolog, hiszen - ha nem csalódik - a Hitel és a
                                Világ című könyvét sokan dicsérték, sokan
                            támadták, Dessewffy József gróf egész könyvvel felelt rá, a bécsiek
                            megrémültek tőle - nem valószínű tehát, hogy gyengeelméjű vagy elmebajos
                            ember munkája. A főherceg nádor azt mondta, hogy néhol egészen az ő
                            szívéből beszélt. Az írók, Berzsenyi, Kazinczy, Kis, Fáy András az
                            egekig magasztalták, Wesselényi Miklós - pedig már nem olyan meleg a
                            barátságuk, mint azelőtt - azt írta, hogy gyönyörrel ízleli és vele
                            táplálkozik; “a képek annyira elevenek, oly könnyed és csapongó
                            fordulatokkal teljes; olyan szellemes és finom... amióta könyved a
                            kezembe került, feltettem magamban, hogy egy betűt sem írok...” A Hitel télen jelent meg, tavasszal már új kiadást
                            kellett belőle nyomtatni, egy év alatt hat kiadást ért meg. Jászay Pál
                            nem tudta letenni, amíg el nem olvasta. Édes Gergely verset írt
                            dicsőítésére, Pál bátyja, a derék, jó, gömbölyű fejű Palkó, aki minden
                            öt évben vesz kezébe tollat, hosszú levelet írt üdvözletére. Pest
                            díszpolgárává választotta, Temes és Pest megyében táblabíró lett. A
                            fiatalság bálványozza. Tehát még sem tartják őt idegbetegnek vagy
                            félbolondnak...</p>
					<p>És amellett milyen szédületes munkát végez. Azóta, hogy az al-dunai
                            betegségből felépült, sokat dolgozott az országgyűlésen, rengeteget a
                            Tudós Társaság ügyrendjén, majd mindennap megjelent a Kaszinóban, ott
                            tárgyalt, kapacitált, veszekedett, kért, könyörgött, lótott-futott a
                            városban, a Váci utcán megszólította a kereskedőket, elmagyarázta nekik
                            terveit, részvényeket vásároltatott velük, közben Bécsbe, Cenkre,
                            Sopronba járkált, beszaladgálta Német-, Francia- és Angolországot,
                            megírta a Világ és Stádium
                            című vaskos köteteket, írt a magyar játékszínről, a lánchídról, a
                            lóversenyekről, dolgozott az Állattenyésztő Társaságban, olvasóegyletet
                            és Köztelek néven gazdasági egyesületet alapított, háromszor
                            végigkutatta a Dunát, kiolvasott néhány száz könyvet, bálokat rendezett,
                            egyesületet alapított a híd és a gőzhajózás dolgában, még a bécsi
                            gőzhajók költségeinek előteremtésére is jutott ideje, gondját viselte a
                            méneseinek, versenylovainak, elintézte dolgát nemcsak a maga, de még Pál
                            bátyja jobbágyainak is, és emellett minden éjszaka megírta naplóját, és
                            gyakorolta magát a fuvolázás művészetében. Talán ez is az elmebaj jele?
                            Nem, ez lehetetlen.</p>
					<p>Másnap azonban már megint visszaesett legújabb rögeszméjébe. Eszébe
                            jutott, hogy bizonyos betegségek később, sokszor egy vagy két évtized
                            múlva súlyos ideg- és elmebajok alakjában jelentkezhetnek. Ha jól
                            emlékszik, Kisfaludy úrnak, a költőnek, ilyen szörnyű betegsége volt...
                            vajon milyen állapotban lehet a szegény ördög? Nem mert róla
                            kérdezősködni, félt, hogy kitalálják, miért érdekli őt a költő
                            betegsége. Felkereste tehát a csizmadiamestert a Magyar utcában, ahol
                            al-dunai útja előtt a költőt meglátogatta.</p>
					<p>Az öreg csizmadia, akinél véletlenül éppen látogatóban volt Skrobanek
                            Fruzsina kisasszony, Crescence komornája, könnyek közt mondta el a
                            tragédiát:</p>
					<p>- Akkor télen, amikor a gróf úr Hitel című könyve
                            megjelent... Kisfaludy úr nyomban megvette a könyvet. Fruzsina
                            kisasszony olvasta fel neki, én pedig a műhely nyitott ajtaján keresztül
                            hallgattam. A könyv nagyon tetszett neki, de az egészségi állapota
                            rosszra fordult. Mondják, hogy az orvos nem jól kezelte, vagy nem is
                            tudta igazi baját. Egyre jobban soványodott a beteg, a magas lázak
                            egészen elsorvasztották. Egy januári éjszaka önkívületében felugrott
                            ágyából, lerohant az udvarban levő kúthoz, de alig fogta meg a szivattyú
                            nyelét, a hidegvizes kövön végigvágódott. Mellette akkor éppen nem volt
                            senki. Szolgája, a részeges Jancsi, kocsmában mulatott. Mi a
                            jajveszékelésre összefutottunk, és félholtan vittük vissza az
                            ágyába.</p>
					<p>Most Fruzsina kisasszony vette át a szót:</p>
					<p>- ...Július közepén, úgy, ahogy mondta, elment Győrbe a nővéréhez. De
                            szegény Teréz nénje is beteg volt, a főhadnagy úrnak vissza kellett
                            jönni, s még szerencse, hogy a mester úr visszafogadta.</p>
					<p>- Ingyen?</p>
					<p>- A főhadnagy úr még akkor is dolgozott egy színdarabon. Csák Máté volt a címe, azt ígérgette, hogy ha
                            majd abból pénz lesz...</p>
					<p>- Senki se segített rajta?</p>
					<p>- Néhány írótársa kis garasokkal... De mástól úgysem fogadott volna el
                            semmit. Szeptemberben úgy-ahogy talpra állt, de csak árnyéka volt a régi
                            főhadnagy úrnak. A torka berekedt, a melle zihált, folytonos láz
                            gyötörte, egyik orvostól a másikhoz vánszorgott, mindegyik más
                            betegséget mondott; hetenként két-három napot ágyban feküdt, és
                            keservesen panaszkodott, hogy füstbe ment terveivel együtt az egész
                            élete füstbe ment.</p>
					<p>A kisasszony helyett az öreg csizmadia folytatta:</p>
					<p>- Gróf úr, önnek fogalma sincs arról, hogy milyen sorsa van az ilyen
                            embernek. Senki sem pártolja, csak nyúzzák és gyötrik, s emellett le is
                            nézik, mert naplopónak tartják. Naplopó! Sohasem láttam embert, aki
                            annyit dolgozott, mint ez a naplopó. Ha én egy pár csizmát megcsinálok,
                            kapok érte húsz forintot, tiszta hasznom marad rajta tíz. Egyre-másra
                            mindennap tíz forint, havonkint háromszáz, évente háromezer-hatszáz.
                            Kisfaludy úr egész télen nem keresett tizenöt forintot. Na, most tessék
                            hozzávenni, hogy én csak mértéket veszek, s a bőrt bevásárlom; a többit
                            a legények végzik. Én egész nap pipálok, vagy a Mayerffy ház sörházában
                            iszogatok és márjást játszok. Szegény Kisfaludy úr pedig halálra
                            dolgozta magát. De hát nem erről van szó. Fruzsina kisasszony, hogy is
                            van tovább?</p>
					<p>- Őszre már egészen ágynak esett. Könnyek között diktált levelet nekem
                            Győrbe a rokonaihoz, s kérte tőlük azt a jó meleg kendőt, amit a
                            boldogult Teréz nénje használt. De nem kapta meg. Igaz, már nem is volt
                            rá szükség, mert az ágyat többé nem hagyta el. Megvénült, csonttá
                            soványodott, oly kicsire aszott, mint egy gyermek, szelíd, bátortalan,
                            engedelmes kisgyerek lett a főhadnagy úrból. Novemberben meglátogatta őt
                            Sándor úr, a testvérbátyja; oda szállt a Hét Választóba, rangjához
                            illőn, és Károly urat meglátogatta.</p>
					<p>- Magával vitte? Segítette?</p>
					<p>- Csak körülnézett, hogy van-e valamije, amit örökölhetne. Amikor látta,
                            hogy váltani való fehérneműje sincs, nagy sietve hazautazott. Ekkor
                            megjelentek nála Helmeczy, Toldy, Vörösmarty szerkesztő urak, és
                            elvitték őt Szemere Pál úr lakására. Azóta nem láttam - mondta Skrobanek
                            kisasszony, és a hangja zokogásba fúlt.</p>
					<p>A csizmadiamester hozzátette:</p>
					<p>- Én egyszer még hallottam róla. Megjelent nálam legénye, a részeges
                            Jancsi, és befőttet kért a gazdája számára. Azt izente, hogy Szemere Pál
                            úrnál nagyon jó sorsa van, de az én anyjukom befőttjéből szeretne még
                            egyszer enni, az majd talán meggyógyítja.</p>
					<p>István gróf elrohant Szemere úrhoz. Elhatározta, hogy ha kell, a beteget
                            erőszakkal is elviszi Bécsbe, s ott elhelyezi a legjobb gyógyintézetbe.
                            Elkésett. Ott már csak azt közölték vele, hogy a szegény költő november
                            huszonegyedikén kiszenvedett. - Árvaságra jutottunk, pásztor nélkül való
                            nyáj lettünk, oda van tanítónk, vezérünk, legjobb, leghívebb barátunk -
                            mondta Szemere úr, és hangosan zokogott.</p>
					<p>István gróf torkát is sírás szorongatta. Boldogtalanságban, betegségben,
                            árvaságban testvérek voltunk - gondolta magában. - Hát vajon én hogyan
                            fejezem be az életemet? - Aznap éjszaka azt álmodta, hogy megőrült, és
                            az emberek megvetéssel fordultak el tőle. Mindenki elhagyta, csak
                            Crescence küldött neki egy üveg befőttet. Attól jobban lett, és
                            borzasztó álmából felébredt.</p>
				</div>
				<div type="chapter">
					<head>
                            4
                        </head>
					<p>A teremben egy távollevő követ helyettese beszélt, s az alsótábla tagjai,
                            az országgyűlési ifjak és a hallgatók elbűvölve hallgatták. A mondatok
                            végén felharsant a helyeslés, aztán megint néma áhítat. Amikor a két
                            gróf belépett, nem vette őket észre senki, egyedül a szónok, aki egy
                            pillanatra elakadt, elcsuklott, és amúgy is sápadt, sovány arca még
                            fehérebb lett. Ettől fogva nem tudta levenni róluk a tekintetét. De a
                            két gróf nem sokáig maradt a teremben. Andrássy György megfogta István
                            gróf karját, és kivezette. A szónok ezt is látta, és krétafehér arcát
                            most hirtelen elöntötte a vér.</p>
					<p>- Ki ez a hőstenor? - kérdezte a folyosón István gróf.</p>
					<p>- A neve... izé... mindegy... majd eszembe jut - felelte bosszúsan
                            Andrássy. - Zemplénből való. Azért hívtalak ki, hogy figyelmeztesselek,
                            jó lesz óvakodni tőle.</p>
					<p>Néptelen volt a folyosó, mert mindenki a szónokot hallgatta, aki a
                            rendeket ékesszólásával, csodálatos orgánumával és mondanivalóinak
                            roppant gazdagságával elkápráztatta.</p>
					<p>A két gróf egyedül járt föl és alá a boltívek alatt. István gróf,
                            bármiként is iparkodott eltitkolni, bosszús volt, hogy őt, amikor a
                            terembe lépett, nem vették észre. Máskor már a klarisszák templomától,
                            vagy ha ellenkező irányból jött, a Mihály utcától kezdve az ifjúság
                            sorfala várta, s az Országházba való bevonulása valóságos diadalmenet
                            volt. A folyosón a karok és rendek vivátozása majd szétvetette a
                            falakat, benn a teremben megakadt az ülés, a szónokok abbahagyták
                            beszédüket, és az elnök kénytelen volt az ülést felfüggeszteni, hogy a
                            követek, az ifjúság, az ifjú főrendek és a karzat “a grófot” kellőképpen
                            ünnepelhessék. Most mindenki arra a szép hangú szónokra figyelt. István
                            grófnak olyan érzése volt, mint amikor a Quarterly
                                Review-ban azt olvasta: “Kőrösi Csoma Sándor hazájából”...
                            Lelkében a szerelmes ember féltékenysége támadt fel megint.</p>
					<p>- Jól beszél a fiatalember - kezdte abban a reményben, hogy Andrássy
                            György majd megcáfolja. De az még jobban dicsérte:</p>
					<p>- Meg kell adni, ragyogó szónok.</p>
					<p>- Neked tetszik ez a rétori stílus? - kérdezte most már kissé
                            ingerülten.</p>
					<p>- Annyi bizonyos, hogy senki sem vonhatja ki magát a hatása alól.
                            Mindenkit megbolondít.</p>
					<p>István gróf felhúzta a szemöldökét homloka közepéig, s olyan furcsa
                            mosolyra szélesedett az arca, amelytől ezer ráncba redőzött a bőre.</p>
					<p>- Paganini még nagyobb virtuóz. Párizsban mindenkinek elvette az
                            eszét.</p>
					<p>- Mit akarsz Paganinivel?</p>
					<p>- Felejthetetlen komédia volt. Felrepült a függöny, s a pódium közepén
                            ott állott gőgösen, magasra nyúlva, szardonikus mosolyával, villámló
                            tekintetével és utánozhatatlanul groteszk testtartásával a zenekirály, a
                            boszorkánymester, a titán, a sátán fia...</p>
					<p>- Ejnye, de rád ragadt az ékesszólás - nevetett Andrássy gróf, de
                            szerencsére István gróf ezt meg sem hallotta, mert mélyen megsértődött
                            volna.</p>
					<p>- Vörös fény lángolt a színpadon. A nézőtéren a gázlámpákat félig
                            lecsavarták. Egyébként egy ilyen gázfejlesztő készüléket magammal hoztam
                            Londonból. Cenken már pompásan működik. Budapestet is szeretném, ha
                            gázzal világítanák. Egyáltalán Pest...</p>
					<p>- Most nem arról van szó - türelmetlenkedett György gróf -, a
                            Paganini-koncertről beszélj!</p>
					<p>- Nos, a díszlet az alvilág kapuját ábrázolta. A zenekar hármas fanfárral
                            üdvözölte a sátán fiát, aki nekem - köztünk legyen mondva - inkább
                            bohócnak tűnt fel. A közönség egetverő ordításba tört ki. Egy öreg
                            kisasszony elkezdett jajveszékelni: “Végem van, ez maga a Sátán!” A
                            sátánt aztán alaposan szemügyre vettem. Sovány egy sátán volt. Szűk,
                            fekete ruha, széles, fekete selyemkendő, krétafehér arc, villámló
                            szemek, de meg kell adni, ördöngösen játszott a hegedűn, s a hangszere
                            úgy szólt, mint... nem is tudok megfelelő hasonlatot... és az egész oly
                            titokzatos, félelmes és elragadó volt, hogy... hogy sokan elájultak a
                            gyönyörűségtől. Engem észre sem vettek.</p>
					<p>- Hát miért kellett volna téged észrevenni? Olyan szép frakkod volt?</p>
					<p>István gróf úgy csapta oda a botját a folyosó kövezetére, hogy az
                            darabokra törött. Andrássy György gróf arca elkomolyodott, és engesztelő
                            hangon, amelybe harag és szomorúság vegyült, panaszkodni kezdett:</p>
					<p>- Az a szép hangú és csinos arcú legény, aki most ott benn az ülésen
                            beszél, sok bánatot okozott nekünk.</p>
					<p>- Kiknek?</p>
					<p>- A családunknak. De nagyon kérlek, közöttünk maradjon a dolog.</p>
					<p>- Ahogy parancsolod.</p>
					<p>- Nagybátyámról, a szegény Károlyról van szó. Károly nagyon szerencsétlen
                            házasságot csinált.</p>
					<p>- Ha jól tudom, Szapáry lány... Szapáry Etelka...</p>
					<p>- Igen. Voltaképpen egyik sem hibás.</p>
					<p>- Három szép fiuk van.</p>
					<p>- Igen... És mégis... Károly bátyám életét láttad Londonban. A felesége
                            Tőketerebesen él nem sokkal különb légkörben, mint Károly.</p>
					<p>- Valamit hallottam...</p>
					<p>- Vagy hét évig tartotta magánál ezt a... izé... hogy is mondjam... ezt a
                            Paganinit.</p>
					<p>Most már István grófnak is elborult az arca:</p>
					<p>- Hát ez az, akiről Londonban beszéltél?</p>
					<p>György gróf ajka vonaglott az izgalomtól:</p>
					<p>- Szegény Etelka, egyébként művelt, okos, szellemes, kedves, a világ
                            egyik legszeretetreméltóbb asszonya volna, ha... De erről ne
                            beszéljünk. Azt hiszi szegényke, hogy neki éppúgy minden szabad, mint
                            Erzsébet angol királynőnek vagy Katalin cárnőnek. A botrányból nem is
                            csinált titkot. Cicisbeóját mindenhová magával vitte, a zoológiában van
                            csak példa arra, hogy a nőstény a hímet a hátán hordja.</p>
					<p>- Rettenetes.</p>
					<p>- A család emiatt szakított szegény Etelkával.</p>
					<p>- És a grófnő?</p>
					<p>- Gőgös egyedülvalóságban él Tőketerebesen, a kastélyában, lovai, agarai,
                            majmai és pávái között.</p>
					<p>- Talán kettesben...</p>
					<p>- Egyedül... A fickó ugyanis megunta a szolgálatot, és éjjelente
                            kiszökött, és elment kártyázni. Nagyban és sokat kártyázott, és átkozott
                            balszerencsével.</p>
					<p>- Miből telt neki? Vagyonos?</p>
					<p>- Mint a templom egere. De mégis ezreket veszített.</p>
					<p>- Etelka grófnő?</p>
					<p>- Eltaláltad.</p>
					<p>István gróf dühösen hadonászott:</p>
					<p>- Ez már mégis égbekiáltó. És egy ilyen ember itt ki meri nyitni a
                            száját. Azonnal a nemesi törvényszék elé.</p>
					<p>- Megtörtént.</p>
					<p>- És?</p>
					<p>- Felmentették.</p>
					<p>István gróf káromkodott:</p>
					<p>- Ebben az országban nem érdemes élni.</p>
					<p>- Nem - bólintott György gróf szomorúan. - A fickót felmentették, pedig
                            az előélete is olyan volt, hogy az akárkit lehetetlenné tenne a
                            közéletben.</p>
					<p>- Tudsz még mást is róla? - kérdezte István gróf mohón, aki most már
                            egész őszintén, a lelke fenekéig fel volt háborodva.</p>
					<p>- Közvetlenül nem. De úgy hallom, hogy Eperjesen a protestáns
                            kollégiumban már híres volt erkölcstelensége és veszekedő természete
                            miatt.</p>
					<p>- Hm...</p>
					<p>- Egy időben özvegy Török grófnő fiának nevelője volt, de neveletlen
                            magaviselete miatt eltávolították.</p>
					<p>- Úgy?</p>
					<p>- A húszas évek elején Eperjesen mint iszákos, játékos és kicsapongó
                            korhely volt ismeretes. Kardos eperjesi törvénytudós mondta róla: nála
                            kicsapongóbb ifjút nem ismertem, s hozzá foghatóról nem is hallottam
                            soha életemben. Hát ezt akartam veled közölni, kedves István. Nem
                            szokásom a mások becsületében való turkálás, de itt a családomról volt
                            szó, tehát ezt az élősdit uradalmi fiskálisom által Zemplén vármegyénél
                            sikkasztás miatt feljelentettem. De hát sikertelenül. Felmentették.
                            Közben Etelka néném is megengesztelődött, és megszerezte neki Vécsey
                            báró országgyűlési helyettesítését.</p>
					<p>- Tehát börtön helyett országgyűlés. Fogoly helyett törvényhozó. Nem
                            érdemes élni Magyarországban. Gyerünk innen, George.</p>
					<p>A két gróf elhagyta a régi országházat. Kossuth Lajos az ülésteremben
                            ezalatt felkorbácsolta, lecsendesítette, elbájolta és megrészegítette a
                            követek lelkét. Közben folyton marcangolta agyát az a szörnyű kérdés:
                            vajon mit beszélhet róla most Andrássy György gróf annak a másik
                            grófnak, akinek oly áhítatos lelkesedéssel szeretne famulusa, csatlósa,
                            fegyvernöke, testőre, alázatos rabszolgája lenni?</p>
				</div>
				<div type="chapter">
					<head>
                    5
                        </head>
					<p>A malle-posta levelet hozott István grófnak Bécsből. Az egyikből, ahogy
                            felvágta, kis papírlap hullott ki, s azon néhány szó, Crescence grófnő
                            keze írása.</p>
					<p>“A mellékelt levél Önt érdekli, gróf, nem pedig engem. Cr.”</p>
					<p>Ennyi az egész. István gróf egy pillanatra tökéletesen elfelejtette
                            Paganinit, Kossuthot, Etelka grófnőt, az országgyűlést. Hangosan vert a
                            szíve, és valami ismeretlen veszedelemtől való félelem vett rajta erőt.
                            Felbontotta a mellékelt levelet, amelyet aláírás nélkül, ismeretlen kéz
                            Crescence grófnőnek írt.</p>
					<p>“...Valaki, aki titokban akarja tartani a nevét, Széchenyi István grófról
                            óhajt egyet-mást közölni Önnel. 1. A gróf úton-útfélen azt híreszteli,
                            hogy Önnel viszonya van, de már réges-régen szívesen szakított volna, ha
                            Ön nem terrorizálná gyilkossággal és öngyilkossággal! 2. Tudnia kell
                            Önnek, hogy a gróf gyermekkora óta szörnyű testi és lelki betegségben
                            szenved, amellyel mindenkit megmételyezett, akivel eddig szerelmi
                            érintkezésben volt.”</p>
					<p>Csodálatosképpen most nem is lett olyan izgatott, mint máskor, sokkal
                            csekélyebb jelentőségű eseményeknél. Most egész higgadtan tudta
                            mérlegelni a lehetőségeket. Ezt a krízist szinte már várta. Kilenc év
                            óta tart ez a szerelem, ez így, a maga iszapos medrében nem folyhat
                            tovább. Várható volt, hogy előbb-utóbb történik valami, ami rendet
                            teremt a káoszban, amely rosszabb a katasztrófánál. Sohasem az emberek
                            teremtenek rendet, hanem a dolgok. Az események mindig ad abszurdum
                            viszik a helyzeteket, amelyek sohasem a drámai hős által, hanem maguktól
                            oldódnak meg, s a hős csak mint áldozat szerepel a tragédiában. A
                            görögök nem voltak ostoba emberek: ők csak a sorstragikumot ismerték, a
                            Végzet, az Ananké beavatkozását az emberi dolgokba. Az istenek végre
                            megunják a szabad akarat ide-oda tántorgását, és a deus ex machina
                            befejezi a szomorújátékot.</p>
					<p>Hát most végre jobbra vagy balra, de eldől a dolog. Most nem őrajta áll,
                            hogy mit cselekedjék. Ha Crescence nem hisz neki, akkor hozzá kell
                            nyúlnia a pisztolyához. Hát most nincs többé habozás, nincs többé “Lenni
                            vagy nem lenni” monológ, nincs többé Hamlet, most elő kell vennie a
                            pisztolyt, jól meg kell töltenie, a homlokához kell illesztenie, és el
                            kell sütnie. Kell. Meg kell magát ölni. Kell. Hála isten, hogy
                            eljutottunk ehhez a kellhez.</p>
					<p>Még aznap délben útnak indult Bécsbe, és harmadnapon bejelentette
                            látogatását Zichy Károly grófék palotájában. A kamaraelnök meghívta
                            ebédre, de közölte vele, hogy a grófnő gyengélkedik, s emiatt nem lehet
                            az ebédnél jelen.</p>
					<p>István gróf megijedt. Akár a betegsége, akár a haragja tartja távol,
                            mindenképpen nagyon fáj neki. Ebéd után iparkodott feltűnés nélkül
                            kérdezősködni:</p>
					<p>- Csak nem valami komoly baj?</p>
					<p>A házigazda, aki egyébként feltűnően rossz bőrben volt, s az utolsó
                            hónapok alatt éveket öregedett, kedélyesen hátravetette magát a
                            karosszékében, és pipára gyújtott. Amikor kivette a pipát a szájából,
                            István gróf úgy találta, hogy kezd nagyon hasonlítani azokhoz a
                            kezdetleges rézmetszetekhez, amelyek Poszeidónt, a vén tengeristent
                            ábrázolták. Ősz volt, dús szakálla egészen elfedte ajkait, csak apró,
                            zöldes szeme csillogott ki bozontos szemöldöke alól.</p>
					<p>- Remélem, a grófné nem komoly beteg? - ismételte meg István gróf az
                            előbbi kérdést.</p>
					<p>A kamaraelnök elmosolyodott.</p>
					<p>- Hála isten, nem. Az állapotával járó futólagos kellemetlenségek... -
                            mondta, feltűnően hangsúlyozva az “állapota” szót, s öreg, ráncos,
                            pergament színű arcára kiült a férfiúi büszkeség. Tudta, hogy semmivel
                            sem tudná úgy megalázni a kérdezősködőt, mint ennek az “állapotnak” az
                            emlegetésével.</p>
					<p>István gróf homlokán az erek kidagadtak. Hát már megint? Alig egy éve
                            szülte a hatodik gyermekét. Hiszen ez szörnyűség! De erőt vett
                            magán.</p>
					<p>- Fogadd legőszintébb szerencsekívánataimat.</p>
					<p>A házigazda hatalmas füstfelhőt lehelt ki magából, aztán megrázta István
                            gróf kezét, és dicsekedni kezdett:</p>
					<p>- Köszönöm. Ez lesz - Isten segítségével - a hetedik. Szerencsés szám,
                            bibliai szám. De még eszem ágában sincs megállni. - Itt egy kis köhögés
                            miatt szünetet kellett tartania. - Még vagyok olyan legény... - újabb
                            köhögés -, hogy ki tudjam kerekíteni annyira, mint amennyi Jákobnak volt
                            a Bibliában... - köhögés. - Vagyok olyan Jákob...</p>
					<p>István gróf kínosan feszengett a székén. Szerencsére a házigazda
                            abbahagyta a Jákobbal való példálózást, és az Alsó-Duna szabályozásáról
                            kezdett beszélgetni.</p>
					<p>- Nagyon örülök, hogy végre jó kezekbe került a dolog. Az is nagy
                            örömömre szolgál, hogy elvállaltad a kormánybiztosságot. Nagy hálára
                            kötelezted le ezzel a helytartótanácsot, Reviczkyt, Metternichet és a
                            nádor őfenségét. A császár is egész másként kezdi nézni a
                            működésedet.</p>
					<p>István gróf kedvetlenül legyintett:</p>
					<p>- Annál rosszabb vért szül a dolog a barátaimnál.</p>
					<p>Zichy Károly gróf köhögési rohamot kapott, egészen elkékült, és a pipáját
                            dühösen a sarokba vágta.</p>
					<p>- Csak ez az átkozott asztma ne bántana - lihegett, ahogy egy kis
                            lélegzethez jutott. - Ha ez nem volna, egészen fiatal embernek érezném
                            magamat.</p>
					<p>István grófnak átvillant az agyán, hogy Zichy Károly gróf asztmája minden
                            pillanatban végzetessé válhat... Egy roham, vértolulás, szívgyöngeség,
                            valami parányi erecske megpattan az agyban... de véteknek tartotta
                            továbbgondolni a dolgot. Különben is tegyük fel, hogy szegény Károlyt
                            szívszélhűdés érné... Crescence az óta a levél óta bizonyára végképp
                            meggyűlölte őt. Rettenetes bűnt követett el a szegény kis Sel, hogy
                            olyan szemenszedett hazugságokkal mérgezte meg Crescence lelkét... De
                            vajon csakugyan Sel követte-e el ezt az orgyilkosságot? Nem egészen
                            biztos. Tegnap találkozott a kis Liechtenstein herceggel, aki Esterházy
                            Vince birtokára utazott medvevadászatra, és a herceg azt újságolta, hogy
                            Selina és férje között szörnyű botrányok vannak napirenden. A herceg
                            szerint a grófnő hosszabb idő óta csalja a derék tábornokot, aki mindig
                            úgy jár-kél a világban, mintha aktatáskát hordana a hóna alatt. Csalja,
                            az bizonyos, de senki sem tudja, hogy kivel. A tábornok névtelen levelet
                            kapott felesége hűtlenségéről... Névtelen levelek... ez az új epidémia
                            éppúgy megfertőzte a levegőt, mint az ázsiai kolera két évvel ezelőtt.
                            Mindenki névtelen leveleket kap. Windischgraetz, Esterházy Pál,
                            Lichnovszky Eduard... hopp, nem ez a gonosztevő írja a leveleket? -
                            kérdezte a kis Liechtensteint, aki felháborodva tiltakozott a gyanúsítás
                            ellen. Ha Eduard írná, akkor ő nem kapott volna, izé, hogy is mondják,
                            saját magának csak nem ír az ember? - Az még nem bizonyít semmit, mert
                            alibi is lehet, vagy egy neme az elmebetegségnek. - Ugyan kérlek, te
                            mindenhol izét szimatolsz. Hogy is mondják, ez már valósággal
                            rögeszméddé vált. - De az öreg Lichnovszky hercegnő is megbolondult! -
                            Mondják. Az ilyesmi sohasem bizonyos. Nincs olyan, izé, ember a világon,
                            aki egy kicsit ne volna bolond... Az ördög tudja, hol van a határ... Én
                            például sokszor úgy érzem, hogy megbolondulok, ha egy szép lábat látok
                            bokától fölfelé, csípőig érő harisnyában... mit gondolsz, izé, ez is egy
                            neme a hogymondjáknak? De a legjobb az, hogy én is kapok névtelen
                            leveleket és Vince is, sőt még Zsófia nővérem is, akit éppen veled
                            gyanúsítanak. De az izéket senki sem veszi komolyan, csak Clam-Martinitz
                            gróf, aki irattárba teszi, és iktatószámmal látja el a leveleket, és
                            lady Selinát félholtra gyötri. - Ilyeneket fecsegett a kis Vencel
                            herceg, amiből csak annyi a lényeges, hogy talán mégsem Sel írta ezt a
                            szörnyű levelet... de hát akkor ki?... Mindez egy pillanat alatt
                            cikázott át István gróf agyán, s a következő pillanatban újra az
                            Al-Dunáról beszélt.</p>
					<p>- A Dunát valahogyan már csak kikotorjuk, de a barátaim bizony lassanként
                            elhagyogatnak - sóhajtott szinte önkéntelenül.</p>
					<p>- Milyen barátokról beszélsz?</p>
					<p>- Wesselényi, Károlyi, Andrássy...</p>
					<p>- Egyikért sem kár...</p>
					<p>- Én jobban tudom.</p>
					<p>- De megkaptad helyettük a nádor őfenségét.</p>
					<p>István gróf egy pillanatra elhallgatott. Igaz, hogy a nádor s az egész
                            főhercegi család feltűnő melegséggel kezeli az utóbbi időben, s a
                            főhercegasszony a maga puritán, bibliás egyszerűségében és
                            tisztaságában úgy beszél vele, mint a legjobb barátjával. Crescence már
                            féltékeny is reá. Crescence egyáltalában mindenkire féltékenykedik,
                            akinek csak a közelébe kerül. A királyi biztosság azonban, amely
                            félig-meddig állami hivatalt jelent, az már súlyosabban esik a latba.
                            Barátai egy része azt mondja, hogy ezzel aulikussá és pecsoviccsá lett,
                            a többiek figyelmeztetik, hogy így akarja Metternich őt eltávolítani az
                            országgyűlésről. Mindenképpen kellemetlen dolog.</p>
					<p>- Mikor mégy le az Al-Dunára? - kérdezte hirtelen a kamaraelnök.</p>
					<p>István gróf nem tudott feleletet adni. Ha őszintén beszélhetne,
                            megmondaná, hogy előbb tisztába kell jönnie Crescence grófnővel.
                            Minélfogva úgy tett, mintha a kérdést nem hallotta volna.</p>
					<p>A házigazda újra rágyújtott, de alig szippantott a pipájából, újból
                            köhögni és fuldokolni kezdett.</p>
					<p>- Nem vagyok ám mindig ilyen nyavalyás - mentegetődzött a nagy betegek
                            szokása szerint, akik tagadják a bajuk súlyos voltát. Csak a könnyű
                            betegek ijesztgetik környezetüket, mert az aggódó és sajnálkozó
                            becézgetés jólesik nekik.</p>
					<p>István gróf figyelmeztette:</p>
					<p>- Abba kellene hagynod a dohányzást.</p>
					<p>- Hohó - hördült fel a beteg ingerülten -, annyira még nem vagyunk,
                            pajtás. Vagy te már lemondtál rólam? - tette utána gyanakodva.</p>
					<p>- Micsoda beszéd...</p>
					<p>- Azért, mert nagyon tévedsz ám... mindannyian erősen tévednek, akik... -
                            a fuldoklástól nem tudta a mondatot befejezni. - Még korai engem
                            elparentálni... vagy te már biztosra veszed?</p>
					<p>István gróf megdöbbent:</p>
					<p>- Károly, te bolondokat beszélsz.</p>
					<p>A gróf szaporán és zihálva szedte a lélegzetet, közben megint köhögött,
                            ami annyira felbosszantotta, hogy haragjában az asztalt verte:</p>
					<p>- Nagyon csalódol... én nem adom alább, mint Jákob... nekem tizenkét
                            gyermek kell... akár tetszik nektek, akár nem tetszik...
                            Megértetted?</p>
					<p>A beteg arca kísérteties lett. Most látszott rajta, hogy a szőrbozót
                            alatt, amely még a pofacsontjait is benőtte, csak sárga, ráncos bőr
                            lötyög, és hegyes, bütykös csontok ülnek. Olyan volt a gróf ebben a
                            pillanatban, mintha sírjából kelt volna ki, s onnan kiabálná, hogy még
                            korai őt elparentálni.</p>
					<p>István grófot annyira megrendítette ez a látvány, hogy nem akart tovább
                            ott maradni.</p>
					<p>- Károly, neked semmi bajod, csak feleslegesen izgatod magad - mondta,
                            hogy csak éppen valamit mondjon, de aztán felállt, és búcsúzni készült.
                            A házigazda azonban visszatartotta:</p>
					<p>- Ülj még le egy kicsit.</p>
					<p>- Nem szoktál ebéd után lepihenni?</p>
					<p>- Nem. Különben is még vendéget várok - jelentette ki titokzatosan, és
                            apró halszemével tréfásan hunyorított.</p>
					<p>- Ugyan?</p>
					<p>- Mit gondolsz, kit? - nevetett együgyű ravaszsággal.</p>
					<p>- Honnan tudhatnám?</p>
					<p>- Crescence-t.</p>
					<p>István gróf visszaroskadt. A házigazda diadalmasan hunyorgatott:</p>
					<p>- No, ez aztán meglepetés, mi?</p>
					<p>- Csak azt jelenti, hogy...</p>
					<p>- Hogy Crescence látni akar téged - fejezte be a mondatot a házigazda, és
                            meghúzta a csengettyűzsinórt.</p>
					<p>- Kéretem a grófnét - recsegett oda a komornyiknak.</p>
					<p>István szíve vadul kalapált.</p>
					<p>Néhány pillanat múlva belépett a grófné. István gróf nyomban észrevette,
                            hogy Crescence-nak sejtelme sem volt arról, hogy most itt találkozni
                            fognak. A jelenetet a beteg Zichy Károly rendezte meg így, a maga
                            önkínzó gyönyörűségére. A vendég és a háziasszony elsápadtak, és a férj
                            apró, vizenyős szeme a szürke szőrpamacsok közül mereven figyelt.</p>
					<p>- Nos, itt van István gróf - szólt oda a feleségének. - Nem is örülsz
                            neki?</p>
					<p>István gróf kezet csókolt, és dadogott valami konvencionális
                            együgyűséget. A grófné volt az, aki előbb összeszedte magát:</p>
					<p>- Kedves gróf, tegnap sokat beszéltünk önről a főhercegasszonnyal.</p>
					<p>- Ha szabad érdeklődnöm...</p>
					<p>Crescence grófnő már egészen visszanyerte öntudatosságát, és mintha a
                            világ legtermészetesebb dolgáról volna szó, amit a férjnek illik
                            elsősorban tudni, könnyedén felelt:</p>
					<p>- Megmondom. Hiszen mi egyszer megígértük egymásnak, hogy akár jót, akár
                            rosszat beszélnek rólunk...</p>
					<p>- Ah!</p>
					<p>- Nos, hát agyba-főbe dicsértük magát. Éspedig szívből! - tette hozzá
                            jelentőségteljes hangsúlyozással. - Mi nem vagyunk olyan félkegyelműek,
                            hogy mindenféle ostoba vagy gonosz rágalomnak hitelt adjunk. Ugye,
                            kedves Károly? - fordult az ura felé, aki fáradtan eldőlve most még
                            jobban hasonlított az öreg Poszeidón rézmetszeteihez.</p>
					<p>Amikor István elbúcsúzott, Crescence grófnő odasúgta neki:</p>
					<p>- Nem hiszek senkinek, csak... neked.</p>
					<p>Az utolsó szónál elcsuklott a hangja, és látszott rajta, hogy izgalmában
                            majdnem elájul. Ez volt az első tegező szó, amely férfiúval szemben
                            elhagyta az ajkát.</p>
					<p>István grófnak pedig, ahogy kilépett a kamaraépület kaszárnyaszerű, ódon
                            épületéből, eszébe jutott a névtelen levél, és elmosolyodott.</p>
				</div>
				<div type="chapter">
					<head>6</head>
					<p>István gróf nem sokat törődött az országgyűléssel. Néha felszólalt, s
                            ilyenkor többnyire hidegen hagyta a főrendeket, de elragadtatásba
                            ejtette Kossuth Lajost, aki az egyik ablakmélyedésben szorgalmasan
                            jegyezgette a beszédeket, s azokat Országgyűlési
                                Tudósítások cím alatt megküldötte a vármegyéknek és egyéb
                            előfizetőknek.</p>
					<p>Június közepén végleg elhagyta Pozsonyt, és megkezdte az Al-Duna
                            szabályozásának titáni munkáját. Kísérője Tasner úr és Vásárhelyi Pál
                            kultúrmérnök volt. Komoly, tudós, szorgalmas ember, csak az volt a baja,
                            hogy lomposságban és társadalmi csiszolatlanságban kissé hasonlított
                            ahhoz a Landschulzhoz, aki a grófot ifjúkorában görögországi és
                            kisázsiai útjára kísérte. A Vaskapun áthaladva elkezdődött a harc a
                            szerb, román és török hatalmasságokkal. Július 29-én megkezdte a
                            sziklarepesztési munkálatokat; a déli partról az orsovai pasa ágyúval
                            akart rájuk tüzelni, mert a szultántól nem kapott engedélyt, hogy a jó
                            öreg Dunát a hitetlenek megháborgassák. István gróf ajándékokkal
                            kedveskedett a szigorú basának, és pezsgős vacsorát rendezett a
                            tiszteletére. Kitűnt, hogy sem a bécsi, sem a konstantinápolyi udvar nem
                            készítette elő a műszaki munka politikai és diplomáciai feltételeit.
                            Milos, a szerb fejedelem már okosabb volt, mint akár a bécsi, akár a
                            török diplomácia. Nyomban megértette, hogy a Duna hajózhatóvá tétele
                            nagyon megkönnyíti a szerb disznók kivitelét. István gróf, aki amúgy is
                            csodálója volt a szerb hazafiságnak és heroizmusnak, Milos vajdát
                            elhalmozta ajándékokkal, és nagy osztrák kitüntetést helyezett neki
                            kilátásba. A munka pedig ezalatt gőzerővel folyt. Később, a Románia
                            fölött való protektorátus révén beleszóltak abba az oroszok is. István
                            gróf, akit sem Bécs, sem Buda, sem a császár, sem a király, sem a követ,
                            sem a konzul nem támogatott, egymaga hadakozott szerb, román, török,
                            orosz hatalmasságokkal. “Nagy fába vágtam a fejszémet - írta csüggeteg
                            lélekkel a naplójába -, ha tudtam volna, hogy minek megyek neki, meg sem
                            mertem volna moccanni. Már egész odavagyok a fáradtságtól, dühöngéstől,
                            kétségbeeséstől. Nyomorult fickó vagyok, aki rettenetes komédiát játszik
                            el, és azt sem tudja, miért. Az éjszakáim tűrhetetlenek. Nem tudok
                            aludni, vértolulásaim vannak, engem sokkal előbb üt meg a guta, mint az
                            öreg Zichyt. Crescence özvegyen marad; de nem a szürke Poszeidónt, hanem
                            engem fog gyászolni.”</p>
					<p>Hogy a komédia teljes legyen, vándorszínészek éjjelizenét adtak a sátra
                            alatt. Kíséret gyanánt kitört a vihar, megdördült az ég, villámok
                            cikáztak, az egerek előbújtak rejtekeikből, bolhák lepték el egész
                            testét, és sátrába bemenekültek a basa szárnyasai. Másnap tizenkét
                            piócát rakatott magára, és kétórai kínlódás után szívét üresnek, lelkét
                            életuntnak, egy jobb világba valónak találta. Születésnapján - ekkor
                            negyvenkét éves volt - úgy érezte, hogy már sírjába készülő aggastyán.
                            És mindez miért? Eszébe jutott a kis Sel, Schwarzenberg tábornagy és
                            Metternich herceg kérdése: miért emészti magát ebben a szörnyű
                            száguldozásban?</p>
					<p>Az ősz közepén, hogy összeszedje magát, hazament pihenni Cenkre. Itt
                            néhány hétig a saját anyagi ügyeivel foglalkozott. Utasította
                            jószágigazgatóját, Liebenberg urat, hogy a gazdatisztek dörmögésével nem
                            törődve, a cenki jobbágyok sérelmeit jóakarattal intézze el, engedje át
                            nekik a távolabb fekvő, jobb minőségű irtásföldet, az uradalom majd
                            segít magán, és az új gépekkel majd csak megjavítja a kevésbé termékeny
                            földeket. Ezen felbuzdulva Pál bátyjának lövői jobbágyai szintén jobb
                            földeket kértek, s az országos hírre emelkedett István grófhoz
                            folyamodtak közbenjárásáért. István gróf írt is az ügyben Pali
                            bátyjának, akitől erre a következő választ kapta:</p>
					<p>“...Összes jobbágyaim között éppen a lövőiekkel tettem a legtöbb jót.
                            Amikor a falu leégett, pénzt és kenyeret osztottam szét köztük, amikor
                            jég verte el a termésüket, az uradalom tartotta el őket egész éven át,
                            amikor a búza ára nagy volt, a vetőmagot ajándékba adtam, s általában
                            véve arra törekedtem, hogy gazdatisztjeim igazságosan és kímélettel
                            bánjanak velük. Jobbágyaim mindenhol megelégedettek, mert nem a
                            földesuraknak kedvező törvényekhez tartom magamat, hanem a
                            méltányossághoz. De a lövőiek már édesatyánk idejében állandóan
                            elégedetlenkedtek, ilyenek most is. Ha arra kérik őket, hogy kilenc óra
                            előtt fogjanak munkába, akkor megkondítják a vészharangot. Zugügyvédek
                            mégis felizgatták őket, hogy a bérelt földeket is maguknak követeljék, s
                            mivel ezt nem érhették el, pert indítottak. Az igazat megvallva, én a
                                Hitel-ben felsorolt eszméktől - a jobbágyokat
                            illetőleg - csak akkor várok sikert, ha a reformok az egész országban
                            egyidejűleg s a kormány támogatásával mennek keresztül. Ha egyesek
                            hajtják azokat végre, az elégedetlenség nyílt kitörésre vezet. Engem
                            például, ha a lövőiéknek a tizedet és a robotot is elengedném, s ha
                            ezenfelül még mindenkinek negyed telket ajándékoznék, az első kedvező
                            alkalommal akkor is agyonütnének, és elpusztítanák a családomat is.”</p>
					<p>István gróf újra beleült nagy, csukott, üvegablakú hintójába, amelynek
                            hátul volt a bakja... Tasner úron kívül most Vásárhelyi mérnököt is
                            magával vitte Angliába és Franciaországba. Megint mérnökök, gyárosok,
                            hídépítők, pénzemberek, politikusok. Megint London és a gyárvárosok,
                            majd Hollandia, Németország, Bécs és tavasszal újra Pozsony, majd Pest.
                            Pesten hallotta, hogy Mayerffy Ferenc házában lakik egy francia tudós
                            régész, aki ásatásokat végez Óbuda környékén, az ókori Aquincum helyén.
                            Az ásatások költségeit Brudern báró, a felvidéki Fejérváry és Mayerffy
                            Ferenc vállalták magukra. István grófnak már Pompeji és Herculaneum
                            jutottak eszébe, amelyeket a szép Karolina királyné, Napóleon húga éppen
                            akkor tárt föl a láva és földréteg alól, amikor ő Nápolyban farsangolt a
                            bécsi kongresszus alatt. Ellenállhatatlan vágyat érzett, hogy beszéljen
                            az archeológussal.</p>
					<p>A Piarista utcai Mayerffy-palota földszintjén, a bejárattól jobbra,
                            kétablakos, bolthajtásos sötét szobában lakott a hajlott hátú, kopasz,
                            foghíjas, szürke kecskeszakállas, kövérkés, de rendkívül mozgékony
                            öregúr, aki harminc év óta mindig egyforma tubákszín frakkban, szürke
                            pantallóban, roppant carbonarokalappal és tarka esernyővel tipeg a
                            belváros utcáin. Az öregebb pestiek emlékeztek arra, hogy a
                            századfordulón még fiatal volt, akkor még parókát és rövid copfot
                            hordott, térdnadrágot, selyemharisnyát és csatos cipőt; háromszögletű
                            kalapja alól tréfásan lógott ki fehér kis copfja, és jobbra-balra
                            himbálózott jó kis gömbölyű hátán, élénk mulatságára a pesti
                            gyermekeknek. Ő volt a Professzor. Mindenki így hívta őt, aki francia,
                            olasz és német leckeórák adásából élt, de igazi tudománya az archeológia
                            és a művészettörténet volt. Ezen a réven került a Mayerffy házba. A
                            Professzor egyébként most már nem foglalkozott egyébbel, mint az
                            aquincumi ásatásokkal és a Mayerffy-gyűjtemény tudományos
                            feldolgozásával. Ezért havi fizetést kapott a sörgyárostól, amelyből
                            néhány forintot a Kemnitzer-kávéházban feketekávéra, a német színház
                            épületében levő Beigelbäckerinben csokoládés tortára, a többit pedig a
                            Franciskánusok terén, a Kúria mellett lévő könyvesboltban költötte el
                            külföldi könyvekre és folyóiratokra.</p>
					<p>Az ember azt hinné, hogy az ilyen hajlott hátú, molyrágta vén
                            archeológusnak ilyen Duna menti por- és sárfészekben, mint aminő Pest,
                            nincs is élettörténete. Ezt gondolta István gróf is, aki Mayerffy urat
                            nem találván otthon - valahol Itáliában járt régiségekért -, egyenesen
                            beállított a Professzorhoz:</p>
					<p>- Monsieur Lavalette, hajlandó volnék az ön kéziratát, amely az aquincumi
                            ásatásokról szól, Trattner könyvnyomtató úrnál kiadatni. Fiatal tudós
                            barátom, Tasner Antal ehhez bevezetést írna, és abban megírná az ön
                            életrajzát.</p>
					<p>A Professzor csendesen rázta a fejét:</p>
					<p>- Nem lehet.</p>
					<p>- Miért?</p>
					<p>- A cenzúra nem engedélyezné.</p>
					<p>A gróf nagyot nézett:</p>
					<p>- Az ön élete idillikus csendben folyt le, M. Lavalette, s egészben véve
                            ön mindig boldog volt. A boldog embereknek pedig nem szokott meggyűlni a
                            bajuk a cenzúrával.</p>
					<p>Az öregúr elővette burnótosszelencéjét, és hatalmas adagot szippantott
                            fel két sárga, bütykös ujjával.</p>
					<p>- Az én történetemben benne van egész Európa története, a francia
                            forradalom óta a mai napig.</p>
					<p>Aztán elmondta, hogy őt tulajdonképpen gróf De la Valette Hilaire-nek
                            hívják, a francia forradalom kitörésekor tizennégy éves volt, szüleivel
                            Braunschweigba emigrált, és Condé herceg seregében alhadnaggyá lett.
                            Akkor még royalista, legitimista és Bourbon-párti volt. Később, Napóleon
                            alatt, tanár volt Párizsban, a Bourbonok visszatérésekor mint
                            bonapartista újra emigrált, mégpedig Svájcba, ahol megismerkedett a
                            carbonarikkal. Ekkor elment Itáliába, ahonnan meg kellett szöknie, mert
                            az osztrák kormány Spielbergbe akarta internálni. Amikor a poroszok
                            Metternichnek felmondták a barátságot, Hannoverben telepedett meg, de
                            hamarosan ott is reakciós szelek kezdtek fújdogálni, tehát elmenekült
                            Göttingába. Itt az egyetemen művészettörténeti előadásokat tartott, de
                            barátságba keveredett ama Baruch nevű íróval, aki később Börne nevet
                            vett fel. Tehát, hogy meg ne ismerkedjék a spandaui börtön bilincseivel,
                            ismét emigrált...</p>
					<p>- Itáliába?</p>
					<p>- Nem. Hanem Ausztriába, amelynek van egy tartománya, ahol kilencszáz év
                            óta szabadon élnek az emberek.</p>
					<p>- Magyarországot gondolja?</p>
					<p>- Azt. Szép ország. Úri nép hazája. Azonfelül Noé bárkája is, mert itt
                            összefutott a földkerekség minden népéből néhány jó család, amely
                            alkalmas a fajok keveredéséből egy új mintafajtát kitenyészteni.</p>
					<p>- Hogy gondolja ezt?</p>
					<p>- Monsieur le Comte, ezt a házat egy Péterffy nevű ázsiai magyar
                            építtette egy olasz mesterrel, akit Gianone Virgilnek hívtak. A
                            szobrászmunkát olaszok, az asztalosműveket németek, a parkettet
                            franciák, a kertet bolgárok csinálták, és a téglákat horvát és szerb
                            téglaégetők készítették. A Péterffyéktől, amikor a törököket innen
                            kitakarították (azok is hagytak itt néhány ezer jó famíliát), megvette
                            egy Briand nevű francia ember, aki továbbadta azt Proberger német
                            serfőzőmesternek. Aztán a Lilien bárók kezére került, majd azoktól
                            megvásárolta egy Macedóniából jött illír kereskedő. Közben egy kis ideig
                            Sacelláry, a görög lakott benne, s a földszintet egy Kriszt nevű sváb
                            kocsmáros bérelte. A Lilien báróktól a lengyel Grabovszky vette meg, aki
                            továbbadta a bajor származású Mayerffy úrnak. Ilyen az egész ország.
                            Csak Amerika vetekedik vele. Noé bárkája. Harmincöt éve pompásan telnek
                            napjaim a Noé bárkájában.</p>
					<p>- De önnek családja is van.</p>
					<p>- Van. Egy kisleány, azazhogy már asszony.</p>
					<p>- A leánya?</p>
					<p>- Az unokám. A fiam, Gustave gróf, meghalt a görög szabadságharcban,
                            Missolonghinál. Kis unokám először Londonban, majd Bécsben nevelkedett,
                            tavaly eljött látogatóba a pozsonyi Lavalette Ferdinánd nyugalmazott
                            mérnökkari ezredeshez, aki osztrák állampolgár, de pozsonyi városi
                            mérnök. Ott találkoztam vele az országgyűlés alatt. Unokámat Letiziának
                            hívják, Madame Mère, a császár anyja után.</p>
					<p>- Most hol van?</p>
					<p>- Letizia Pozsonyban az országgyűlés alatt megismerkedett egy Tasner
                            Antal nevű fiatal jogtudóssal. Nagyon derék ember. Kilenc nyelvet
                            beszél, de magyarul gondolkozik, mégpedig mélyen, bölcsen és
                            módszeresen.</p>
					<p>István gróf így tudta meg, hogy titkára, Tasner úr a pozsonyi
                            országgyűlés alatt megházasodott. Amikor Tasner úr másnap megjelent
                            nála, hogy átvegye gazdája rendelkezéseit, István gróf rámordult:</p>
					<p>- Tasner, magának titkai vannak...</p>
					<p>- Nincsenek, gróf úr.</p>
					<p>- Ön megházasodott, és ezt elhallgatta.</p>
					<p>- Igen. Megházasodtam.</p>
					<p>- Látja, nekem nincs titkom ön előtt.</p>
					<p>- Gróf úr, azért vagyok titkár...</p>
					<p>István gróf kijött a türelemből:</p>
					<p>- És mivel tudja indokolni, hogy nem közölte velem a házasságát?</p>
					<p>Tasner úr arcán egyetlen izom sem rándult meg:</p>
					<p>- Először azzal, hogy a gróf úr nem kérdezte, másodszor nincs jogom, hogy
                            magánügyeimről való fecsegéssel molesztáljam méltóságodat.</p>
					<p>István gróf sokáig elképedve bámult maga elé, aztán hirtelen
                            megszólalt:</p>
					<p>- Kedves fiam, azért ne vessen ám meg engem, hogy olyan fecsegő
                            természetem van.</p>
					<p>- Gróf úr...</p>
					<p>- Ne, ne, az istenért, egy szót se. Legyen szíves, menjen be a
                            dolgozószobámba, a vasszekrényből vegyen ki négyezer forintot, és tegye
                            zsebre mint az én nászajándékomat.</p>
					<p>István gróf ezután kirohant a szobából, és átfutott a Kaszinóba, mert
                            közölni akarta barátaival, hogy Metternich herceg felvétetni kívánja
                            magát a tagok közé.</p>
					<p>Másnap pedig Badenbe utazott, mert úgy hallotta, hogy Crescence grófnő
                            odament kipihenni a reprezentálás fáradalmait.</p>
				</div>
				<div type="chapter">
					<head>
                            7
                        </head>
					<p>Crescence grófnő egyedül volt abban a villában, amelyet azért építtetett,
                            hogy a nyarat a nagyvilági élet központjában, de mégis a maga kis
                            fészkében tölthesse. Az öreg hercegnő tudta, hogy leánya örökölte tőle
                            az idegenkedést a szállodában való alvástól, a nyilvános helyen való
                            étkezéstől és postakocsin való utazástól. István gróf ezt tökéletesen
                            megértette. Az angol arisztokrata elég demokrata, de amikor ő
                            takarékoskodás céljából egyszer postakocsin járta be a
                            liverpool-manchesteri gyárvidéket, a lordok nem akarták fogadni vidéki
                            kastélyukban. Azóta ezen a vidéken már gőzvasút is közlekedik, de angol
                            arisztokrata nem utazik rajta. Vannak emberek, akik szívesen mennek a
                            kaptárba, mint a méhek, és vannak, akik egyedül élnek, mint az
                            oroszlánok. Az öreg Illésházy gróf, amikor a halálát érezte, kiment
                            egyik vadászházába, lefeküdt, és csak egy vén erdészt engedett magához,
                            aki ételt hozott neki, és tisztába tette. Valamelyik nap már azt se
                            engedte be, bezárkózott, falnak fordult és meghalt. István gróf is
                            idegenkedett az emberektől. Ez még a tizennyolcadik század főúri
                            zárkózottságának csökevénye volt.</p>
					<p>Crescence grófnő, aki keveset utazott, talán soha életében nem volt még
                            szállodában, s nem étkezett nyilvános étteremben. Badenbe azért járt
                            szívesen, mert ott is a saját házában hajthatta álomra a fejét. Ott is
                            úrnő volt, egyedüli királynője egy kis birodalomnak. Férje most az
                            országgyűlésen volt, édesanyja visszament Bécsbe, csak a három legkisebb
                            gyermek volt vele, köztük az újszülött Heléna, aki csak egyhónapos volt.
                            Ez volt a hetedik gyermek; nagyon nehezen hozta a világra, és táplálni
                            sem tudta, Badenbe is azért jött, hogy testileg-lelkileg rendbe hozza
                            magát.</p>
					<p>Augusztus első napján érkezett ide, még nem fogadott senkit, ő sem jelent
                            meg a társaságban. Arra pedig egyáltalán nem számított, hogy István gróf
                            meglátogassa. Úgy érezte, hogy még nagyon is meglátszanak rajta a
                            legutolsó szülés szenvedései. Egyébként is, ha tükörbe nézett,
                            megdöbbent, hogy az a tíz év, amióta Széchenyit ismeri, nem múlt el
                            nyomtalanul a feje fölött. Kissé meghízott, elpuhult, a járása
                            elvesztette régi ruganyosságát és daliásságát. Csípői elszélesedtek, a
                            keblei annyira megduzzadtak, hogy alig tudta fűzőjével leszorítani.
                            Válla és háta kigömbölyödött; hátul a tarkója alatt mintha egy kis
                            zsírpárna púposodott volna ki, s a karjai is megvastagodtak. Gyönyörű
                            asszony volt még így is, de a fiatalság gyermekded bája lefoszlott róla.
                            Egyszer István gróf jelenlétében megízlelte a dohányzás férfias
                            kedvtelését; azóta mindig többször jutott eszébe ez a furcsa szeszély,
                            és lassanként rászokott a dohányzásra. Ettől a hangja kissé elmélyült,
                            és fogai vakító fehérsége elefántcsontszínűre sárgult, de a szavak
                            éppoly édesen peregtek le ajkáról, mint tíz évvel azelőtt. Mindössze
                            harmincöt éves volt, de hét gyermek anyja, s a hét gyermek azt a
                            rémképet idézte föl képzelődésében, hogy már öregasszony. Vagy
                            legalábbis nem elég fiatal ahhoz, hogy egy sokat élt és elkényeztetett
                            férfiú szerelmét ébren tudja tartani. Most különösen feszélyezte, hogy
                            egyhónapos kisbabája van, s úgy érezte, hogy elsősorban ez ellen a
                            csecsemő ellen vétkezik, ha fogadja a grófot. De nem tudta
                            elutasítani.</p>
					<p>István gróf pedig éppen olyan elragadónak találta, mint tíz évvel
                            ezelőtt, gyökeret vert a lába, szíve a torkába szaladt, és sokáig nem
                            tudott mit szólni. Több mint négy hónapja nem látták egymást, és ezalatt
                            csak négy-öt levelet váltottak. István gróf már régen kereste az
                            alkalmat, hogy végre-valahára végképp leszámoljon ezzel a szerelemmel.
                            Most, hogy végre egyedül találta, valósággal düh szorította össze a
                            torkát, és nem tudta, hogyan kezdjen bele. A grófnő is érezte, hogy ma
                            valaminek történni kell. Négyszemközt voltak. A komorna a
                            padlásszobában, a dada pedig a kisbabával a földszinten volt, amelynek
                            felében a gyermekek laktak, másik felét pedig az ebédlő foglalta el.</p>
					<p>István gróf imádattal teli szívvel jött ide, s most, hogy szerelmét
                            megpillantotta, maga sem tudta, miért, szerette volna megrohanni és
                            egyetlen szorítással megfojtani. Hirtelen kitört:</p>
					<p>- Crescence, én nem bírom tovább.</p>
					<p>A grófnő szerette volna tréfában feloldani a tragikus hangon kimondott
                            szavakat:</p>
					<p>- Jákób kétszer hét évig szolgált Ráhelért.</p>
					<p>István gróf nem tudott felderülni.</p>
					<p>- De legalább számíthatott rá, hogy aztán megkapja - hörögte
                            elkeseredetten. - Én meg nemcsak lelkileg, de testileg is tönkremegyek a
                            várakozásban.</p>
					<p>Crescence kissé megszeppent, de a támadásra ő is támadással felelt:</p>
					<p>- Ami azt illeti, bőven kárpótolta magát.</p>
					<p>- Hogy érti ezt? Kivel?</p>
					<p>- Hát úgy, mint Jákób. Leával. Nem is eggyel, hanem legalább tizenkét
                            Leával.</p>
					<p>István grófnak fejébe szállott a vér.</p>
					<p>- Hát azt akarta volna, hogy aszkéta legyek? - kérdezte durva
                            szemrehányással.</p>
					<p>A grófnő elpirult:</p>
					<p>- Nekem nincs jogom valamit akarni...</p>
					<p>István gróf felcsattant:</p>
					<p>- Nincs. De tudja-e, miért nincs?</p>
					<p>- Mert nem vagyok a felesége.</p>
					<p>- Nem azért! - felelte olyan goromba hangon, hogy maga is megijedt. -
                            Hanem azért, mert megtagadott tőlem mindent, amihez a szerelemnek, olyan
                            szerelemnek, mint az enyém, joga van a természet törvényei szerint.</p>
					<p>A grófnő sértődötten felállt:</p>
					<p>- Kérem, az ilyen beszédet nem vagyok köteles meghallgatni.</p>
					<p>- Tehát kitaszít? - kérdezte István gróf felháborodva, de a hangjában
                            annyi fájdalom, szemrehányás, könyörgés és elszántság vibrált, hogy
                            Crescence megrémült. Ez az ember, ha innen elmegy, huszonnégy órán belül
                            agyonlövi magát.</p>
					<p>- István, ne beszéljen így... Kedves István, édes barátom...</p>
					<p>A férfi arca elborult:</p>
					<p>- Érzem, hogy nevetséges vagyok... Utálom magamat... Engedjen, grófnő,
                            hadd menjek el.</p>
					<p>Crescence grófnő is elérzékenyedett:</p>
					<p>- Üljön le, István. Maga túlságosan izgatott. Nem akartam megbántani, sőt
                            ha magában volna egy kis asszonyismeret, észrevette volna, hogy csak
                            azért hoztam fel a kalandjait, mert... mert... nos, bevallom... István,
                            én féltékeny vagyok... Nem, ne feleljen erre... Tudom, mit akar
                            mondani... Féltékeny csak az lehet, aki...</p>
					<p>István gróf kezébe vette a grófnő remegő, fehér kis kezét:</p>
					<p>- Crescence, drága Crescence... tíz év után már egyszer beszéljünk
                            komolyan és nyíltan.</p>
					<p>- Beszéljünk.</p>
					<p>- Tehát az első kérdés: szeretjük-e egymást?</p>
					<p>A grófnő elsápadt.</p>
					<p>- Hát nem tudja? - kérdezte remegve.</p>
					<p>István gróf felugrott:</p>
					<p>- Szeretsz?</p>
					<p>- Szeretlek.</p>
					<p>A szájuk összetapadt. Mind a ketten érezték, hogy egészen elerőtlenednek.
                            István gróf lassan visszaereszkedett a székre, de magával vonta a
                            grófnőt is. Leült. A grófnő félig elalélva csüngött a vállán, s egész
                            testével ránehezedett a térdére. A férfi érezte az asszony illatát,
                            testének lágy rugalmasságát, s ahogy magához ölelve csókolgatta, szinte
                            végigtapintotta egész junói alakját. Egyúttal valami őrületféle szállta
                            meg, olyan delíriumos állapot, amelyben érezte, hogy ölni is tudna. Tíz
                            évig várt erre a pillanatra. Elhomályosult előtte a világ, dühös vágy
                            rázta meg, minden izma megfeszült. Lihegni kezdett, borzasztó erőt
                            érzett magában, nem bánta, ha most rászakad az egész égboltozat, karjába
                            kapta az asszonyt, mint egy kis gyermeket, és megindult vele a dívány
                            felé.</p>
					<p>Ekkor az asszony megszólalt:</p>
					<p>- István!</p>
					<p>A férfi nem hallgatott rá.</p>
					<p>- Enyém vagy... Szeretlek...</p>
					<p>Az asszony még egyszer felnyögött:</p>
					<p>- Szívem!...</p>
					<p>- Szeretlek... - hörögte István, és úgy érezte, hogy egész testében
                            megvonaglik, valami görcsös nyilamlás szalad végig a hátgerincén,
                            kicsordul a könnye, elsötétedik előtte minden, kín és gyönyör rázza meg
                            a testét, és Crescence szavát hallja.</p>
					<p>- Szívem, könyörülj rajtam...</p>
					<p>- Nem engedlek el... - hörögte fogcsikorgatva, de ebben a pillanatban
                            akaratlanul elengedte, mert a karja elerőtlenedett. Megtántorodott és
                            leroskadt. Az asszony kicsúszott a karjai közül.</p>
					<p>- Köszönöm, szívem, hogy nem bántottál. Szeretlek. Most menj el. Holnap
                            kapsz tőlem levelet.</p>
					<p>István gróf nagy nehezen összeszedte magát. Szomorúan felsóhajtott, és
                            kezet csókolt Crescence grófnőnek. A grófnő a száját nyújtotta.
                            Megcsókolták egymást.</p>
					<p>- Milyen hideg a szája - jegyezte meg az asszony -, nincs valami
                            baja?</p>
					<p>- Nincs.</p>
					<p>- Szeret?</p>
					<p>- Szeretem.</p>
					<p>- Holnap levelet kap tőlem.</p>
					<p>István gróf kitántorgott a szobából.</p>
					<p> Az egész éjszakát ébren töltötte. Úgy érezte magát, mint a halálraítélt
                            a siralomházban. Nem. Eszébe jutott, hogy ezelőtt hét évvel Cataniában,
                            a tenger lávapartján beugrott a vízbe, egy hullám derékon kapta,
                            négyszer-ötször a parthoz vágta - akkor, az eszmélet utolsó percében, a
                            halál karjaiban egy szempillantás alatt végigélte egész elmúlt életét,
                            csecsemőkorától kezdve egész a vízbe ugrás pillanatáig, s mennyei
                            tisztasággal látta a földi lét minden hiábavalóságát és hiúságát. Ez a
                            pillanat ismétlődött meg, amikor Crescence grófnővel a karjában, a
                            dívány előtt egy “szeretlek” szóra villám hasított végig az agyától le
                            egész a térdéig, s ő erre a villámcsapásra hirtelen beleszédült
                            egyenesen a halál karjaiba. Micsoda szörnyű csapás, milyen összeomlás,
                            milyen kijózanodás és kiábrándulás volt!</p>
					<p>Miféle bűvölet volt ez? Talán ezt is Karolina tette? Hányadika van ma?
                            Augusztus huszonnyolcadika. Holnap lesz Karolina halálának évfordulója.
                            Lehetséges, hogy Karolina, volt.</p>
					<p>Hát akkor mindennek vége. Akkor nem érdemes tovább kísérleteznie. Nincs
                            kiért és nincs miért élni. Neki - gondolta magában - nem sikerül semmi.
                            Egyetlen barátja sincs, Wesselényi félreérti őt. Károlyi György és
                            Andrássy György bizalmatlankodni kezdenek, Esterházy Mihály megunta a
                            magyar viszonyokat, visszament Bécsbe, azok a barátai, akikre még
                            leginkább számíthatott - Steinlein Ede, Keglevich László, Gyulai Albert
                            grófok, Wenckheim József báró lassanként elhaltak, az öregek
                            forradalmárnak tartják, a fiatalok aulikusnak vagy egyenesen
                            hazaárulónak. Kiss bécsi ágens közölte vele, hogy minden oldalról
                            gyűlöletes, a Kaszinót Bécsben összeesküvők tanyájának tartják,
                            Angliában Bedford hercegnő úgy jellemezte őt Grey lord és felesége
                            előtt, hogy Karolina miatta izzó olajat és égő vért izzadott. Emellett
                            folyton betegeskedik, folyton piócákat kell magára raknia, minduntalan
                            kiújulnak kínzó furunkulusai, megöli a sok sör, bor, zsír, tea, kávé,
                            egész testében szenved a csúztól, feje és gyomra minduntalan fáj, álmai
                            kínzók, fél a megőrüléstől, sokszor úgy érzi, hogy kifolyik a velő az
                            agyából és hátgerincéből, ha valami csoda folytán valaha Crescence
                            grófnőt elvehetné, az nem felesége, hanem ápolónője lenne... ha még van
                            egy kis erkölcsi bátorsága, akkor nem vesződik tovább evvel a nyomorult
                            élettel, hanem...</p>
					<p>Csakhogy - gondolta - még mindig nem akarom belátni, hogy milyen egyedül
                            vagyok. Olyan egyedül, hogy már önmagamat is elvesztettem. Akkor
                            vesztettem el, amikor Karolina meghalt. Akkor éreztem is, hogy nem
                            vagyok erre a világra való. Nemhiába mentem el Wesselényivel La
                            Trappe-ba a néma barátok kolostorába. Az Isten megmutatta, hogy mit
                            kellett volna cselekednem. Kétféle egyedülvalóság között lehetett akkor
                            választanom, és én a rosszabbikat választottam. Két elviselhetetlen
                            gyötrelem van a világon: mindig egyedül lenni és sohasem lenni egyedül.
                            És nekem ilyen sorsot adott az Isten. Mindig egyedül vagyok milliók
                            között, és sohasem vagyok egyedül, mert emberek, gondok, dolgok,
                            félelmek és sejtések üldöznek, és nincsen előlük hova menekülnöm.</p>
					<p>Most már tudom, hogy oda kellett volna bújnom az Isten hóna alá. Be
                            kellett volna állnom a trappisták közé, mint ahogy az feltett szándékom
                            is volt azon az éjszakán, amelyet közöttük töltöttem...</p>
					<p>Ébren és félálomban egész éjszaka ezzel az emlékkel küszködött.
                            Tízpercenként hol felriadt, hol elnyomta az álom, és tiszta vagy
                            homályos öntudattal, többé-kevésbé éles kontúrokkal kirajzolódott
                            emlékezetében az egész kép ott a kolostorban és a kolostor körül. Látta,
                            ahogy megérkezik a főkapu elé, ahogy kámzsás barát jelenik meg a
                            bolthajtásos kapualjban, beengedi, végigvezeti egy hosszú, csupasz
                            folyosón, hallja, hogy a barát fapapucsa kopog, és a folyosó
                            visszhangozza a kopogást. Don Augustin, a prior, nem volt otthon. Rajta
                            kívül csak a portás közlekedhetik a külvilágiakkal. Hát jó. Elmondta
                            neki, hogy útközben, ahogy Párizsból jöttek, egy kis normandiai faluban
                            a postás megkérte őket, vigyenek magukkal levelet La Trappéba, a
                            kolostorba. A levélben a község jegyzője megküldi a hírt az egyik
                            szerzetesnek, hogy édesanyja meghalt, ha lehetséges, jöjjön el a
                            temetésére, és imádkozzék a megboldogult lélek túlvilági
                            üdvösségéért.</p>
					<p>A portás elolvasta a levelet, aztán visszaadta. Kövérkés, negyvenéves,
                            kopasz ember volt ez a trappista barát, az ötös számot viselte. Egy
                            esztendeig ő a kapocs a kolostor és külvilág között. Jövőre a hatos. A
                            folyosón néhány más számmal találkoztak, ezek is szőrcsuhások voltak,
                            facipőjük kopogott, amint mellettük elmentek. Némelyikük alacsony volt
                            és pirospozsgás, másikuk nyurga és sápadt, többnyire fiatal, de egyikük
                            sem volt kíváncsi rájuk. Elmentek mellettük, sem rájuk, sem a portásra
                            nem néztek, csak maguk elé a földre, társtalanul, de egyedül soha...</p>
					<p>Megkérte a portást, hogy éjfélkor keltse föl őket. Szeretnének részt
                            venni a zsolozsmájukon. Mert a néma barátok éjfélkor felkelnek, s a
                            templomban zsolozsmáznak. Minden éjjel, amíg csak mozdítani tudják
                            fáradt tagjaikat. Nyáron éppen úgy, mint télnek idején, mindig
                            ugyanabban a nehéz, kemény, szörnyű csuhában. Nyáron félig megsülve,
                            télen dideregve, de tűznél vagy kályhánál melegedni és nyáron friss
                            vizet inni tilos nekik. Mindennap tizenegy órát imában töltenek,
                            alvásban csak hatot, azt is két részletben, a többit erős munkában
                            izzadva, végkimerülésig.</p>
					<p>Korán lefeküdtek, de természetesen nem tudtak aludni. Olyan csönd feküdt
                            a kolostorra, mintha az nem is élők kaszárnyája, hanem temető volna.
                            Szörnyű volt ez a csend. Eszébe jutott, hogy most milyen vigasztalás
                            volna egy kis falusi kutyaugatást hallani. Örült, amikor felköltötték. -
                            Hány óra? - kérdezte riadtan. - Mindjárt egy óra lesz, kezdődik a
                            zsolozsma, uram - felelte a portás. Miklós báró a cellában maradt, ő
                            pedig sietett a szerzetes után. A folyosókon kísértetiesen kopogtak a
                            fapapucsok. Tiszta, kemény holdfény, kemény márványkockák, kemény
                            kopogása a fatalpú cipőknek. A templomban néhány olajmécses égett. A
                            szerzetesek egymással szemben éneklő hangon felelgettek egymásnak, mint
                            valami félelmetes túlvilági kórus. A templom visszhangzott. Úgy érezte,
                            hogy hirtelen eláll a lélegzete, lefordul a padról, és holtan terül el a
                            kövezeten. A következő pillanatban arra gondolt, hogy már nem is él, már
                            régen halott, az a hely, ahol most térdel, rettenetes kripta, s előtte
                            jobbról-balról halottak ülnek egymással szemben, akik túlvilági hangon,
                            mint kórus és ellenkórus az ő szörnyű vétkeiről, a gyilkosságról és
                            Karolina kínszenvedéséről vitatkoznak.</p>
					<p>A hold széles, ezüstös arca benézett az első ablakon, s a szentélyhez
                            legközelebb ülő két-két trappista alakját fehér sugárkévébe mártotta. Ez
                            iszonyú volt, de gyönyörű is. Egyszerre csak az ének elhallgatott. Pár
                            percig döbbenetes némaság honolt a csupasz boltívek alatt. A barátok föl
                            sem pillantottak. A félelemtől összezsugorodtak, mint valami férgek, s
                            amikor egyikük a szószékre lépett, és kihirdette, hogy valamelyikük
                            édesanyját az Úristen magához vette, két-három fiatal szerzetes
                            feljajdult. A szószékről pedig újra hangok hallatszottak: “Az örök
                            világosság fényeskedjék neki.” A szerzetesek vissza: “Nyugodjék
                            békében.”</p>
					<p>A zsolozsmázás tovább folyt, a szavakat dübörögve verték vissza a
                            csupasz, hideg falak. Ránézett a mellette levő portásra. A portás, aki
                            tegnap pirospozsgás, mosolygós, zömök, erős ember volt, most magába
                            roskadt, halálsápadt, vézna aggastyánnak látszott. Zsolozsmázás közben
                            felcsukló zokogás rázta meg néha a vállát; a mély hangú morajlás - nem
                            tudta, visszhang volt-e az, vagy valami láthatatlan orgona hangja - úgy
                            kísérte az egyhangú éneket, mint titokzatos basso continuo a
                            másvilágról. Nem tudta, mennyi idő telt el, de egyszerre csak vége volt
                            az imának, a szerzetesek fapapucsa koppant, a térdeplőkről felemelkedtek
                            a testvérek, és egymás nyakába borultak. Mindegyikük részvétlátogatást
                            tett a másik szívében, és vigasztalták egymást. Ebben a pillanatban erős
                            léghuzam hasított végig a templomon. Az egyik gyertya egyszerre kialudt.
                            A lángot elfújta a szél. A portás a fülébe súgta: - Látta uraságod,
                            hogy aludt ki a gyertya lángja a halál fuvallatára? - kérdezte, és a
                            sziporkázó kanócra mutatott. - Az ember élete ilyen röpke láng két
                            örökkévalóság, a születés és a halál után való öröklét között. Érdemes
                            erre a röpke lángra viaszt pazarolni? - Ekkor már sötétben voltak, s az
                            örökkévalóság leheletét érezték a lelkükön átsuhanni. - De hát miért nem
                            szabad megmondani, hogy melyik testvér anyja halt meg? - kérdezte a
                            portást. - Hogy mindegyik a magáét gondolja. - És? - És annál buzgóbban
                            imádkozzék érte.</p>
					<p>Szeretett volna meggyónni és megáldozni a trappisták kolostorában. De nem
                            engedték. Profán embernek ott nem szolgáltatják ki a szentségeket.
                            Elutaztak tehát. Visszafelé ugyanazon a normandiai falun döcögött végig
                            a kocsijuk, ahol a trappista anyja meghalt. A falu határában temetési
                            menettel találkoztak. A pap és a kántor énekeltek, a falubeliek
                            facipőben kísérték a halottat vivő szekeret. A facipők összevissza
                            kopogtak a kavicsos országúton, a temetőkápolna lélekharangja
                            csengett-bongott, a szél messze elhordta a harangkongást. Miklós báró, a
                            bibliás magyar, mély oroszlánhangján felmordult: “Két örökkévalóság
                            között kialudt egy röpke láng. Nincs hátra más, mint hogy magába ölelje
                            mindnyájunknak édesanyja, a föld.” Neki pedig eszébe jutott, hogy mire a
                            halálát megtudta, már el is temették Karolinát.</p>
					<p>- Karolinát nem kísértem ki a temetőbe - hörgött fel István gróf melléből
                            a fájdalom -, de azt a normandiai parasztasszonyt igen.</p>
					<p>István gróf lehorgasztotta a fejét.</p>
					<p>- A halottat elkísértük az utolsó útra. És csoda történt akkor. Egyszer
                            csak láttam, hogy hatvan trappista barát jön velünk a gyászmenetben. A
                            szegény kis normandiai asszony koporsója után hatvan pár facipő kopogott
                            az országúton. Az anyát mind a hatvan fia elkísérte, s a koporsó fölött
                            ott imbolygott egy kis kékes láng, az ember élete két örökkévalóság
                            között.</p>
					<p>István gróf eszméletlenül esett az ágyra. Másnap már magasan volt az égen
                            a nap, amikor felébredt.</p>
					<p> Délfelé levelet kapott a grófnőtől.</p>
					<p>“...Beszéljünk nyíltan, kedves barátom. Szeretjük egymást azzal az
                            egyetlen nagy szenvedéllyel, amelyért érdemes élni. Ennek a szerelemnek
                            a stílusát én erőszakoltam magára, ezért olyan ábrándos, érzelgős,
                            fellengős, egész a nevetségességig. Ön nekem emlékérmet adott, és én ezt
                            a kedvességet viszonoztam. Maga ezt vésette bele: »A legnemesebb
                            barátság kössön össze bennünket. Az utolsó leheletig igaz és hű...« Ez a
                            felírás bizonyára azért ilyen hideg és semmitmondó, mert maga attól
                            félt, hogy az uram is elolvassa... Én azonban ezt vésettem az önnek
                            ajándékozott medaillonba:» Csak az önnemesedés és Magyarország
                            boldogsága legyen az, ami bennünket összekapcsol. «Elpirulok,
                            valahányszor erre a pedáns és hazug frázisra gondolok. Szerencsére
                            hozzátettem:» Amikor minden meginog, megmarad a hit.« Vagyis, hogy
                            higgyünk egymásban, mert a hit hegyeket mozdít el a helyéről. Istenem,
                            hogy szerettem volna hit helyett szerelmet írni! Bocsássa meg nekem,
                            kedves barátom, hogy tíz éven keresztül mindig mást írtam és mondtam,
                            mint amit szerettem volna. Vigasztalja az, hogy szenvedtem én is. Amióta
                            magát megismertem, mindig színlelnem és titkolóznom kellett a világ,
                            maga, sőt magam előtt is. Miért? Megmondom. Én nem tudok becstelenséget
                            elkövetni. Én nem akarok Mária Magdolna lenni. Én nem utálom a
                            házasságtörést, csak egyszerűen nem tudom elkövetni. Azért is nem bántam
                            - nem is védekeztem ellene -, hogy az utolsó hat év óta négyszer voltam
                            áldott állapotban. Ez is menekülés volt. Azt hittem, kiábrándul, megun,
                            megutál, elfordul tőlem. Talán belehaltam volna a fájdalomba, de mégis
                            arra kértem az Istent, hogy maga kezdje... Azért voltam magához olyan
                            következetlen, olyan szeszélyes, olyan visszautasító - ó, én mindent
                            elkövettem, hogy maga elhagyjon engem. Miért nem én? Mert én... én nem
                            tudom elhagyni. István! Szeretem magát, és mégsem leszek a magáé, amíg
                            Isten törvényei szerint, emelt fővel, büszkén, az egész világ előtt nem
                            lehetek az. Nem tehetek róla, szeretem. De arról sem tehetek, olyan
                            nagyigényű vagyok, hogy nem elégszem meg a lopott boldogsággal. István!
                            Maga nekem egészen, örökre, állandóan kell; nem félórákra. Én nem
                            bujkálok, én nem vagyok olyan alázatos, hogy megelégedjem a hátsó
                            lépcsőkkel és mellékutcákkal. Én nem tudok hazudni sem magának, sem
                            Zichy Károlynak. Én sokkal gőgösebb vagyok, semhogy valaki előtt
                            elpiruljak. Vagy mit is beszélek! Ostobaság. Vannak asszonyok, akik ha
                            szeretnek, nem tudják megtagadni a testi odaadást. De vannak olyanok
                            is, akik ha szeretnek, nem tudják magukat a szerelmeskedés és
                            házasságtörés ocsmányságával beszennyezni. Ezek közé tartozom én is.
                            Nem tehetek róla. István! Most az a kérdés, mitévők leszünk? Bevallom,
                            nem tudok erre a kérdésre feleletet adni. Minden magától függ. Szívesen
                            meghalnék magáért, de nem szabad meghalnom, mert hét kisgyermekem van.
                            Azt sem tudom mondani, hogy ne lássuk egymást. Nem tehetek róla,
                            szeretem magát. Imádkozzunk! Várjuk a csodát. Lehetetlen, hogy ilyen
                            szerelem ne volna kedves az Isten előtt. Amikor minden meginog, megmarad
                            a szerelem. Édes! Írjon. Vigasztaljon meg.”</p>
					<p>István gróf haraggal és fájdalommal dobta el a grófnő levelét. Semmit sem
                            értett meg belőle, csak azt, hogy makacsul megtagadja tőle a testi
                            odaadást. Most már gyűlölni kezdte ezt az asszonyt, sőt magát a
                            szerelmet is, amely ilyen képtelen helyzetek elé állította.</p>
					<p>Ez már nem szerelem - mondogatta magának dühös káromkodással,
                            fogcsikorgatva -, hanem rögeszme, idegbetegség, az elmebaj egy neme.
                            Elmebaj az én makacs ragaszkodásom az elérhetetlenhez, és elmebaj az ő
                            makacs ragaszkodása a hitvesi hűséghez. És ezt a két elmebajt hívják
                            szerelemnek. Szörnyűség!... Negyvenhárom éves vagyok. Sokan egy nemzet
                            vezérének tartanak. Szeretném a hazámat megváltani, és elpusztulok egy
                            ostoba szerelem nyálas romantikájában. Negyvenhárom éves embernek
                            egyáltalán nem való már a szerelem, csak egy kis szerelmeskedés, mint
                            ahogy Metternich vagy más épelméjű ember csinálja. Az én koromban az
                            ember csak úgy szerelmeskedjék, mint ahogy ebédel, vagy elvégzi élettani
                            szükségleteit. Az is rendjén van, ha az embernek ebben a korban van egy
                            barátnője, aki kedves, okos és jó nővére, szellemes és finom megértője,
                            tapasztalt tanácsadója, vigasztalója, hasznos fegyvertársa vagy égi
                            múzsája; ez is lehetséges; de az ilyen asszony nem gyötri az ember
                            fantáziáját, nem korbácsolja fel érzéki vágyait, nem ébreszti fel
                            féltékenységét, nem mérgezi meg nappalait és éjszakáit. Crescence
                            azonban megőrjít engem, és belekerget az öngyilkosságba. Nem, ezt nem
                            vállalom tovább. Megírom neki két sorban, a legnagyobb nyíltsággal a
                            mezítelen igazságot. Vagy odaadja magát, vagy...</p>
					<p>Meghökkent. Vagy?...</p>
					<p>Egy ideig idegesen járt föl és alá a szobájában, aztán hadonászni
                            kezdett, a száját rágta, megcsikorgatta a fogait, haját tépte, és
                            keservesen felordított:</p>
					<p>- ...Vagy pedig megölöm őt is és magamat is.</p>
					<p>Valósággal felujjongott, hogy megtalálta végre a megoldást. Leült és
                            írt:</p>
					<p>“Édes! Ez az utolsó levél, amelyet magának írok. Ne várjon tőlem szép
                            szavakat, őrjöngő szerelmi vallomást, egyszerűen közölni akarok magával
                            egyet-mást, amit meg kell jegyeznie. Vegye tudomásul, hogy a mi
                            viszonyunk sohasem szűnhet meg, még halálunkkal sem, mert lelkünk
                            elválhatatlan. Érzelmeink erősebbek, mint mi. Engem sokszor kinevetnek,
                            s azt mondják; ki hitte volna, hogy én mint érzelgősen sóhajtozó gyönge
                            ember fogom pályámat bevégezni - mások meg egyenesen gonosztevőnek
                            tartanak. Magát meg minden pillanatban óvják tőlem, jóakarói ki akarják
                            gyógyítani a szerelméből. Ezért rosszat beszélnek rólam, ami csak
                            közelebb hozza önt hozzám, mert ön tudja legjobban, hogy becsületes
                            ember vagyok, és rútul rágalmaznak. Eddig még magunk sem jutottunk
                            teljes egyetértésre, s magunk sem mertük egymásnak becsületesen és
                            nyíltan bevallani, hogy mit kell tennünk; nem csoda, hogy a világ nem
                            tudott belőlünk kiokosodni. A látszat fontosabb, mint a valóság; sokan
                            azt hiszik, hogy a mi viszonyunk nem egyéb, mint közönséges
                            házasságtörés. Hát tűrhetjük ezt tovább? Ki kell küzdenünk, hogy az
                            emberek hódolattal és áhítattal tekintsenek fel a szerelmünkre. Ha ez
                            nem sikerül, becsületesen kimondom, nem marad számunkra más, csak a
                            kétségbeesés. Édes, drága Crescence, én megmutatom, hogy tudok
                            magának engedelmeskedni. Legyen meg a maga akarata. Úgy akarom szeretni
                            magát, mint a nővéremet vagy a leányomat. Azért, ha rólam beszélnek, ne
                            tagadja, hogy szeret és becsül; ha ez a barátság köztudomású, senkinek
                            sem tűnik fel, hogy sokat vagyunk együtt. Ez esetben senki sem ütközik
                            meg azon, ha figyelmes vagyok maga iránt, s maga kedves hozzám. Most
                            hidegebb irántam, mint mások iránt, s az a szokása, hogy nem néz a
                            szemembe, ha önnel beszélek, vagy úgy tesz, mintha nem hallaná. Mintha
                            el akarna valamit rejteni, vagy pirulnivalója volna miattam.
                            Követelhet-e öntől többet az Isten, mint hitvesi és anyai kötelességének
                            teljesítését? Nem. Azt az Isten sem követelheti, hogy ne szeressük
                            egymást. Drága Crescence, képzelje magát az én helyzetembe. Én egy
                            országért, egy népért dolgozom. Isten látja csak, hogy milyen nehéz
                            munkába fogtam. Csak úgy tudom a magáért lobogó véremet lehűteni, ha
                            megtagadom a természetemet; ha becsületes komédiássá, nemes
                            misztifikátorrá leszek, aki megcsalja az embereket, hogy használhasson
                            nekik. Mindig gazemberek között kell élnem, akiket gyűlölök. Legjobb
                            barátaim is el fognak hagyni. Nem törődöm velük. Csak egyetlen ember
                            maradjon mellettem, egyetlen barátom - Crescence, ne hagyj el! Sokszor
                            félek, hogy maga sem tart ki mellettem. Ne haragudjék, ha most bevallom,
                            hogy tartózkodását, szeszélyét, szemérmességét, makacs erkölcsösségét
                            sokszor kicsinyességnek véltem, de most bocsánatot kérek az én drága
                            védőangyalomtól, aki engem a közönséges, szegény halandó emberek fölé
                            emel, és végigkísér egész életemben.</p>
					<p>Rettenetes szerep az enyém. Sokszor kétségbeesem, hogy miképp kell azt
                            végigjátszanom. Rettenetes teher kitanulmányozni, hogy milyen
                            partnerrel állok szemben. Az egyikkel finoman, a másikkal gorombán kell
                            bánnom, ezt eszméim változatosságával, amazt pénzzel, a harmadikat
                            nemesszívűséggel kell megnyernem. Az egyiket meg kell szégyenítenem, a
                            másikat kínoznom, a harmadikat meg kell ijesztenem. Némelyiket szép
                            szóval kell vezetnem a jóra, másokat kényszerítenem kell száz meg száz
                            változatban. Nálunk mindent elérhet az ember, ha okos és béketűrő, ha
                            élni tud, ha sokáig él, jól sürget és fizet. De miért van az, hogy a
                            bűnre csábítani, az erényre pedig rábeszélni kell az embereket?... Néha
                            játszanom kell a rossz embert, de sokszor észreveszem, hogy csakugyan
                            rideg és kegyetlen vagyok. De aki nem tud gyűlölni, az szeretni sem tud.
                            Aki nem tud bosszút állni, az megbocsátani is képtelen. Az ember nagyon
                            vonakodik attól, hogy kényszerzubbonyt adjon arra a bolondra, akit
                            magában hord, hogy bevallja azt a hibáját, amely minden jó tulajdonságát
                            lerontja, hogy beleegyezzék egy igazságba, amely kétségbe ejti. De én
                            nem félek az emberek véleményétől. Nem is szeretném, ha minden gyerkőc
                            vagy ostoba ember keresztüllátna rajtam. Az országgyűlésen az emberek
                            félreértenek, s előre látom, hogy nemsokára jellemtelenséggel is
                            megvádolnak. Sokan azt fogják gondolni, hogy hivatalt keresek - a
                            nyomorultak! De saját hibáikat fogom az élc maró lúgjával leönteni, s
                            azután gyakran megfoghatatlanul fogok cselekedni. Mi, magyarok, oly
                            gyengék vagyunk, hogy ravaszoknak kell lennünk, ez az egyetlen
                            fegyverünk, amellyel ma harcba indulhatunk...”</p>
					<p>István gróf, aki mindezt lázas sietséggel, szinte önkívületi állapotban
                            írta le, itt hirtelen megállt.</p>
					<p>- Szent Isten, micsoda badarságot firkáltam én össze?</p>
					<p>Egymás után kezébe vette a levélpapír egyes oldalait, és elejétől kezdve
                            végigolvasta. Megdöbbent? Mi köze Crescencenak a magyar fegyverekhez?
                            Mi ez? Micsoda láthatatlan fantom, micsoda szókratészi démon íratta vele
                            ezeket a kusza sorokat? Kinek vallott ebben a levélben szerelmet:
                            Crescencenak vagy Magyarországnak?</p>
					<p>Összehajtotta a levelet, és beletette a naplókötetébe. Nem, ezt nem lehet
                            elküldeni neki. Újra leült, hogy másikat írjon. Sokáig ült ott. Fejét az
                            öklére hajtotta és tépelődött. Nem tudott eligazodni a saját lelkében.
                            Csakugyan rettenetesen nehéz elismerni azt az igazságot, amely kétségbe
                            ejt. Az igazság pedig az, hogy a boldogsága teszi nyomorulttá.</p>
					<p>Aztán erős hangon felkiáltott:</p>
					<p>- Nem igaz! A nyomorúságom tesz boldoggá.</p>
					<p>Most már nem habozott, és nem törte a fejét. Fogta a levélpapírt és erős,
                            nagy vonásokkal megírta a választ. Ezt írta:</p>
					<p>“Szeretlek, Crescence!”</p>
				</div>
				<div type="chapter">
					<head>
                            8
                        </head>
					<p>Amphitrité a sast megitatta. István gróf elutazott Pozsonyba, és ott
                            többször felszólalt az országgyűlésen. Most már kitűnt, hogy a karok és
                            rendek között majdnem egyedül áll. - Mindenáron pártembert akarnak
                            belőlem faragni - panaszkodott barátainak -, de nekem nincs érzékem a
                            pártélet iránt. - Hiába hivatkoztak arra, hogy Angliában is így van,
                            hogy az ellenzék azért támadja meg a jó javaslatokat is, mert a kormányt
                            meg akarja buktatni, és át akarja venni a hatalmat. - Én senkit nem
                            akarok megbuktatni, és semmiféle hatalmat nem akarok átvenni - felelte
                            -, én a kormánnyal szavazok, ha vele egyetértek, és az ellenzékkel, ha
                            annak van igaza. Én az igazság mellett szavazok. - Kiderült tehát, hogy
                            nem való pártembernek, sőt parlamenti embernek sem. Minek való tehát?
                            Wesselényi azt mondta, hogy diktátornak, Nagy Péternek, Néró császárnak.
                            Erről sokat beszéltek a pesti Kaszinóban.</p>
					<p> A Kaszinó most már nem a Lloyd-épületben volt, hanem a Kemnitzer-féle
                            Duna-parti házban rendezkedett be, s hogy megkülönböztesse magát a
                            kereskedők és iparosok egyesületétől, felvette a Nemzeti Kaszinó nevet.
                            A Kaszinónak István gróf volt a feje, lelke, igazgatója, gondnoka,
                            mindenese. Rengeteg dolga mellett maga ügyelt a berendezésre, a
                            játékszobákra, a konyhára és a pincére, amelyben valóságos állandó,
                            kiállítást tartott a különböző fajú finom magyar borokból. A tagok
                            örültek a kényelemnek, szerették a Kaszinó előkelő, finom légkörét, de
                            minden munkát István grófra hárítottak, aki sokszor órákon át dirigálta
                            a szakácsot, a cukrászt, a munkásokat és a cselédséget. Ő maga a
                            Kaszinót a saját otthonának tekintette, a magáéból látta el
                            ezüstneművel, délinövényekkel, szőnyegekkel, narancsfákkal; saját maga
                            járt szép régi bútorok és csillárok után, hogy a szobák minél
                            művésziesebb képet kapjanak. A téli hónapokban hetenként egyszer
                            felolvasóestéket és hangversenyeket tartott, amelyeken kizárólag magyar
                            műveket mutattak be, és a világ legnagyobb művészeit léptette fel. A
                            Kereskedelmi Kaszinóval megegyezett, hogy a társas élet fellendítésére
                            bálokat tartsanak, végül részvénytársaságot iparkodott létrehozni, hogy
                            a Kaszinó számára házat vásároljanak. Fáy Andrással indítványoztatta,
                            hogy a tagok kötelezzék magukat, hogy végrendeletükben valami ajándékot
                            hagyományozzanak a Kaszinónak. Ő maga egy száz aranyat érő billikommal
                            kezdte az ajándékozást, hogy az az évenként tartandó közgyűlési
                            díszebéden üríttessék az ő emlékezetére. A Kaszinó szépen virágzott, és
                            a bécsi rendőrség kémeinek, Steinbach Ferenc és Mérey Sándor uraknak
                            bőven volt mit jelenteni legfelsőbb urukhoz és gazdájukhoz, Sedlnitzky
                            grófhoz.</p>
					<p>Többek között jelentették, hogy Wesselényi Miklós báró ajánlatára Kossuth
                            Lajos ügyvédet is felvették a Kaszinó tagjai közé, habár ezt Széchenyi
                            gróf mindenáron meg akarta akadályozni. Széchenyi gróf és Wesselényi
                            báró már nagyon elhidegültek egymástól, és ebből egyikük sem csinál
                            titkot a Kaszinóban. Jelentették azt is, hogy egy alkalommal Wesselényi
                            báró Károlyi György gróf előtt így nyilatkozott Széchenyi István
                            grófról:</p>
					<p>- István ifjúkora szalonokban, harcmezőn és utazásokban telt el. Hogy
                            világtapasztalatokat szerzett, az természetes; azonban gazdasági és
                            államgazdasági művek felületes és ötletszerű olvasásán kívül csak a
                            szépirodalomban volt jártas. Az viszont igaz, hogy esztétikai ítélete
                            finom és talpraesett volt. Soha nem találtam emberre, aki ezen a téren
                            felülmúlta volna. De politikáról keveset törte a fejét. Hite nem volt a
                            magyar nemzet jövendőjében, s a hazai nyelvet, amikor vele
                            megismerkedtem, csak törve beszélte. Egyedül én tudom: mennyi fáradságba
                            került őt rábírni, hogy az ország sorsa felől való sötét nézeteit
                            megváltoztassa. Máig sem tudom, hogy az apátia vagy könnyelműség volt-e.
                            Ezzel akarta-e menteni magát léha életéért, vagy azért volt léha, mert
                            amit mondott, komolyan hitte - most már talán maga sem tudná eldönteni.
                            Ami engem illet, én sok kellemes órával vagyok neki adósa. Ő tanított
                            meg többek közt angolul, s mondhatom, praktikusabb nyelvmestert kívánni
                            sem lehet. Kezembe adta Byron Manfred-ját, s míg
                            e remekművön átmentünk, annyi elragadtatással szólt a nagy költő ragyogó
                            sajátságairól, annyi titkos szépségét fedezte föl a nagy brit
                            lángésznek, hogy ezekért az esztétikai gyönyörűségekért szívesen
                            megbocsátom azt a három unalmas napot a “nagy pusztaságon”, a trappisták
                            kolostorában. De nem bocsátom meg neki soha, hogy Magyarország
                            újjáépítésében inkább Metternich herceggel akar dolgozni, mint velünk.
                            Nem kétlem, hogy szereti hazáját, de félek, hogy rosszul szereti, s
                            hazáját is úgy szereti, mint Crescence grófnőt. Ebbe a szerelembe ő is,
                            a grófnő is meg a haza is belepusztulnak.</p>
					<p>István gróf pedig, amikor a Kaszinóban erővel rá akarták bírni a vezéri
                            szerep vállalására, így védekezett:</p>
					<p>- Én nagy szemöldökű, barnás-sárgás színű, komor kinézésű ember vagyok.
                            Élceim találók ugyan, de az eszméim közé vegyített szatirikus ötletek
                            által egyúttal megsértek olyanokat is, akiket bántani távolról sem volt
                            szándékomban. Fehér asztal mellett ki tudom főzni egy bonyodalmas terv
                            részleteit, de amidőn rögtönzésre kerül a dolog, nem mindig találom
                            fején a szöget. Már ezekből is kisül, hogy vezetőnek való nem vagyok.
                            Tőlem sokan idegenkednének, és miattam magát a jó ügyet is faképnél
                            hagynák. De ha egy párt lelkének alkalmas volnék is, kolomposnak,
                            vezérszónoknak, a magyarnál mint keleti fajnál, amely a külsőségeken kap
                            leginkább, mostanság csak olyan ember való, ki széles mellű, köpcös
                            termetű, erős, mint a bika, dörgő hangja megreszketteti az ablakokat,
                            elég dagályosan tud beszélni, és olyan tekintélyes külseje van, hogy
                            láttára a messze földről jött idegen is kénytelen legyen felkiáltani: ez
                            ám a hatalmas, a méltóságos, királyi tekintetű magyar! Bennem e
                            tulajdonságok nincsenek meg. Hosszasan tanakodtam: ki lehetne arra
                            alkalmas, hogy a kolomppal elindulhasson. Végre Wesselényire akadtam.
                            Látni való, hogy őt nagymértékben ruházta föl ezekkel a tulajdonokkal a
                            Gondviselés. Reméltem, hogy mi meg fogjuk érteni egymást. Reméltem, hogy
                            ő, aki szép eszét sokáig fektette parlagon, az utazás, tapasztalás és
                            tanulmányok által lerázván magáról, ami betyáros és útszéli, a hazának
                            óriási szolgálatot tehet. De Wesselényi gyógyíthatatlanul szerelmes a
                            faltörő politikába. Mindig a víz ellenébe úszik. Mindig csak szítja a
                            gőzkatlant, anélkül hogy a biztosítószelepet alkalmazná. Inkább vágyik
                            ragyogni, mint használni. Ő nem az a hasznos ember, akit én többre
                            becsülök a nagy embernél. Nem az én emberem.</p>
					<p>István gróf Bécsben Reviczky gróf kancellárnál járt a Duna és a Lánchíd
                            dolgában. Az előszobában egy pirospozsgás, tenyeres-talpas, kedélyes
                            bécsi úrral találkozott, aki a világ legszeretetreméltóbb és
                            legőszintébb emberének látszott. Mintha még tegnapról egy kissé mámoros
                            volna, arcáról valami együgyű boldogság és bíboros öröm sugárzott, és
                            jellegzetes bécsi bizalmaskodással mindenkivel szóba ereszkedett.
                            Egyébként ragyogott róla a jómód, ruhája a legelső bécsi szabó
                            műhelyéből került ki, és fekete, arasznyi széles nyakkendőjében
                            igazgyöngy ragyogott. Jól ápolt, tiszta, illatos és elbájoló egyéniség
                            volt ez a nagydarab, kövér úr, nyilván még most is a nők kegyeltje. Az
                            ember híres színésznek, zeneszerzőnek vagy gazdag magánzónak ítélné a
                            külsejéről. Ez volt a bécsi titkosrendőrség főnöke, a rendőrminiszter, a
                            császár egyik legbizalmasabb embere, a rettegett, híres Sedlnitzky
                            gróf.</p>
					<p>A rendőrfőnök István grófot még ifjú kapitány korából ismerte, s most
                            mint régi ismerőst üdvözölte őt. Aztán - átesvén a kölcsönös
                            udvariaskodások unalmán - halk suttogással közügyekről kezdett
                            beszélgetni.</p>
					<p>- Kedves gróf, tudja-e, hogy én önnek egyik legőszintébb csodálója és
                            tisztelője vagyok?</p>
					<p>- Tudom - nevetett István gróf -, hogy ön melegen érdeklődik minden
                            lépésem iránt. Nagyon hálás vagyok.</p>
					<p>- Lehet is - folytatta a rendőrminiszter. - Én már sokszor
                            megakadályoztam a kémek és besúgók aljas aknamunkáját, amellyel önt el
                            akarták veszejteni.</p>
					<p>- Köszönöm, de magam is vigyáztam egy kissé.</p>
					<p>A gróf jobb vállát felhúzta, és jobb szemével titokzatosan
                            kacsintott:</p>
					<p>- No, azt nem mondhatnám... Ön sokszor nagyon vigyázatlan. Szellemessége
                            sokszor elragadja önt... az ön nyelve gyilkos, és embereim néha
                            hajmeresztő híreket hoznak. Kedves gróf, a kémek nálunk is, mint a
                            világon mindenütt, szemenszedett tökfilkók és hitvány hazudozók.
                            Akárcsak a cenzorok és az osztrák konzulok. No de a Kaszinó, kedves
                            gróf... ön összetéveszti Angliát az osztrák birodalommal. Ön angol
                            kaszinót akart alapítani, és lett belőle párizsi saint-simonista,
                            szocialista, carbonaro és dekabrista klub.</p>
					<p>- Ezt csak az ön tökfilkói gondolják, kedves gróf. Hiszen Metternich
                            herceg is tagja a pesti Kaszinónak.</p>
					<p>- De Magyarországban már huszonhárom kaszinó alakult, és a ragály
                            átterjedt a császár többi tartományára is. Ez az epidémia veszedelmesebb
                            a koleránál. Egyáltalán, mondja, kedves gróf, mi volt az ön célja ezzel
                            a kaszinózással?</p>
					<p>István gróf nevetett.</p>
					<p>- Kedves miniszter úr, hallott ön valaha valamit Shakespeare
                            Vilmosról?</p>
					<p>A gróf elvörösödött. Ezt a nevet sohasem hallotta, de mint
                            rendőrminiszter nem vallhatta be ezt a tájékozatlanságot.</p>
					<p>- Azt hiszem... izé... nemrég jelentették...</p>
					<p>István gróf megsajnálta:</p>
					<p>- Ez a Shakespeare angol drámaíró, és sok olyan színdarabot írt, amely a
                            királyokat részben mint hülyéket, részben mint gazembereket mutatta be a
                            közönségnek.</p>
					<p>- Lecsukták?</p>
					<p>- Ellenkezőleg. Ki- és bejárt a windsori udvarban, és nemesi címerrel
                            tüntették ki.</p>
					<p>- Rettenetes állapotok vannak Angliában. Ha ezt Metternich tudná...</p>
					<p>- Ne féltsük Angliát. De nem is erről a Shakespeare-ről akartam beszélni,
                            hanem az egyik barátjáról, a részeges, züllött és lángeszű Greenről. Ez
                            a Green élete végén egy kis füzetet adott ki, amelynek ez volt a címe:
                                Garas ára bölcsesség, amelyet én egymillió fonton
                                vásároltam.</p>
					<p>- Szép kis írás lehet.</p>
					<p>- Szép. De sokan vagyunk úgy, hogy méregdrága pénzen szert teszünk egy
                            kis életbölcsességre... például én is... hát én a magam kis
                            bölcsességét ingyen akartam átadni a barátaimnak, azért alapítottam a
                            pesti Kaszinót.</p>
					<p>A rendőrminiszter nem tudta, hogy István gróf komolyan felelt-e a
                            kérdésére, vagy pedig szokása szerint gúnyt akar űzni a földi
                            hatalmasságokból. Tehát hirtelen másra terelte a beszélgetést:</p>
					<p>- Kedves gróf, ön azt hiszi, hogy én a magyaroknak ellensége vagyok?</p>
					<p>István gróf gúnyosan mosolygott:</p>
					<p>- Nono, csak hivatalból. Ez az ön foglalkozása, kedves gróf. Nem veszem
                            rossznéven. Nálunk is általában véve utálják a németeket.</p>
					<p>- Tudom. Ismerek egy régi magyar verset, hevenyészett német fordításban.
                            Ez a vers azt mondja, hogy a magyar sohase higgyen a németnek, még akkor
                            se, ha írást ad a német, és olyan nagy pecsétet tesz rá, mint a
                            hold.</p>
					<p>- A vers meg is mondja, miért - nevetett István gróf.</p>
					<p>- Tudom. Mert a németben semmi virtus, verje meg a Jézus Krisztus. Ez nem
                            szép önöktől, de azért én...</p>
					<p>- Mint magánember sok alávaló magyar urat számít barátai közé.</p>
					<p>A rendőrfőnök a fejét csóválta:</p>
					<p>- Kedves gróf, ön javíthatatlan. És mégis, nem tehetek róla, önnel
                            szemben akkora vonzalmat érzek - ha nem veszi tolakodásnak -, hogy
                            hivatalos titkot is elárulok önnek.</p>
					<p>- Azt ne tegye, gróf. Az én szám gyakran eljár.</p>
					<p>A miniszter hamisan kacsintott, és kövér, piros arca széles mosolyra
                            húzódott:</p>
					<p>- Hiszen éppen azért. Az a Wesselényi báró...</p>
					<p>- Meghitt barátom.</p>
					<p>- Tudom. De a nézeteik az utóbbi időben...</p>
					<p>- Magánügy. Kifelé változatlanul egyek vagyunk.</p>
					<p>- Ez nagyon lovagias beszéd. De éppen azt akarom önnek megsúgni, hogy a
                            báró nagy veszélyben forog.</p>
					<p>- Helytáll ő magáért.</p>
					<p>- Tudom. Ismerem. Rettenetes ember. Küklópsz és gigász, de hiába, most
                            már nem élünk olyan időket, hogy az oligarchák fegyverrel tudnának
                            ellenszegülni az államhatalomnak.</p>
					<p>István gróf aggódni kezdett:</p>
					<p>- Miről van szó?</p>
					<p>- A császár nagyon haragszik - suttogta a gróf. - A császár egészen
                            belebetegedett a bosszankodásba e miatt a Wesselényi miatt.</p>
					<p>- A felség beteg?</p>
					<p>- És itt Bécsben azt mondják, hogy ha a császár állapota, isten ments,
                            válságosra fordul, vagy... hogy is mondják... nem is merem a nyelvemre
                            venni...</p>
					<p>- Miniszter úr, a császárok is halandó emberek...</p>
					<p>- Ön kimondta, gróf úr. Itt Bécsben azt tartják, hogy annak is Wesselényi
                            báró volna az oka, ha a császár itt hagyná népét...</p>
					<p>- Ostobaság.</p>
					<p>- Tudom. De azért illetékes körök már elhatározták, hogy a legelső
                            alkalommal hűtlenség címén perbe fogják.</p>
					<p>- Szörnyűség.</p>
					<p>- A császár haragszik. Annál is inkább haragszik, mert Wesselényi báróval
                            szemben nagyon kegyes volt, és egyszer magához rendelte, és atyai
                            intelmeivel úgy megpuhította, hogy a báró könnyekre fakadt.</p>
					<p>- Ebben kételkedem.</p>
					<p>- Csitt. Ilyet ne mondjon, gróf úr. Inkább figyelmeztesse a bárót, hogy
                            óvakodjék minden heveskedéstől. Legalább addig, amíg a császár
                            haragszik. Legyen okos és vásároljon abból a bölcsességből... hogy is
                            hívták azt a drámaírót?...</p>
					<p>- Shakespeare.</p>
					<p>- És a barátját?</p>
					<p>- Green.</p>
					<p>- Nos, vegyen egy garas ára bölcsességet tőle.</p>
					<p>- Egymillióért? A hazafias meggyőződésének, az önérzetének, a
                            büszkeségének, a férfiúi, törvényhozói és hazafiúi méltóságának
                            feláldozásáért? Ez kicsit több, mint Green úr milliója.</p>
					<p>- Hát akkor kérjen bölcsességet öntől ingyen... a Kaszinóban. Egyébként
                            nagyon kíváncsi vagyok azokra a királydrámákra... Ah, kedves gróf, úgy
                            látszik, önt kéreti a kancellár úr. Nagyon boldog voltam, hogy láthattam
                            önt. Adieu, kedves gróf.</p>
					<p>Néhány hét múlva megindították Wesselényi báró ellen a felségsértés és
                            hűtlenség pörét. István gróf fűhöz-fához szaladt, hogy a bárót kimentse
                            a bajból. Két leghatalmasabb embere, a főherceg nádor és Metternich
                            herceg tanácsára ő és barátai elhatározták, hogy a pör menetébe nem
                            avatkoznak, ezzel szemben ígéretet kaptak, hogy a király élni fog a
                            megkegyelmezés jogával. Még csak a magyar kancellár, a szép fejű, de
                            sánta, okos, de kegyetlen Reviczky Ádám dühöngött Wesselényi ellen.</p>
					<p>Ilyen izgalmak közt utazott le harmadszor a Vaskapuhoz, ahonnan csak
                            december 19-én tért vissza Pestre. Itt azzal a hírrel fogadták, hogy
                            Crescence grófnő férje, Zichy Károly kamaraelnök hirtelen meghalt.</p>
				</div>
				<div type="chapter">
					<head>
                           9
                        </head>
					<p>
                            1836. január 30.
                        </p>
					<p>Rossz éjszakám volt. Hajnalig nem tudtam elaludni, akkor végre elnyomott
                            a kimerültség, de nem volt köszönet benne. Rettenetes álmok gyötörtek.
                            Láttam Karolinát és Zichy Károlyt. Mind a ketten megfenyegettek, hogy
                            megakadályozzák a boldogságomat. Károly gróf szelleme (még a túlvilágon
                            is köhögött, hörgött és fuldoklási rohamokkal küzdött) nagy kínnal azt
                            lihegte felém: “Sohasem látod többé Crescence-t!” Karolinához futottam,
                            hogy oltalmazzon meg, és leborultam a térdei elé. Karolina szomorúan rám
                            nézett és megszólalt: “Ne félj, a feleséged lesz, de egészen a tied, az
                            nem lesz soha. Én közétek állok.”</p>
					<p>
                            Február 1.
                        </p>
					<p>Rettenetes idegfájdalmaim vannak a csípőm körül. Az éjjel nem tudtam
                            aludni. Három órakor forró fürdőt vettem. Ettől végre álomba
                            merültem.</p>
					<p>
                            Február 3.
                        </p>
					<p>Megérkeztem Pestre. Crescence úgy kívánta, hogy Mária húgomnál szálljak
                            meg, holott tudja, hogy Mária és én nem szeretjük egymást, az urát,
                            Zichy László grófot pedig egyszerűen utálom. Nem tudom, hogy Crescence
                            miért ragaszkodott oly makacsul ehhez a szeszélyéhez. Ezekben a napokban
                            csak nem féltékeny rám? Crescence gyermekei hidegen fogadtak, kínos
                            hangulat uralkodott az ebéd alatt.</p>
					<p>
                            Február 4.
                        </p>
					<p>Korán reggel elmentem a krisztinavárosi plébániára. Meggyóntam, aztán
                            imádkoztam addig, ameddig Crescence és a násznép megérkezett. Az esküvő
                            után nagyon megnyugodtam, és Crescence-szal hazahajtattam a lakásunkra.
                            Este hét órakor ebéd volt nálunk. Este vacsora Máriánál.</p>
					<p>
                            Február 5. este
                        </p>
					<p>Boldog, nagyon boldog vagyok. Ekkora boldogságot nem is tartottam
                            lehetségesnek. Otthon ebédeltem, otthon vacsoráztam, otthon maradok.
                            Pompásan érzem magam.</p>
					<p>
                            Február 6. reggel
                        </p>
					<p>Olyan vidám és egészséges vagyok, mint a hal a vízben. Úgy érzem, mintha
                            minden megszépült volna körülöttem. Rózsaszínben látom a világot. Az
                            egész dolog úgy tűnik fel, mint egy boldog álom.</p>
					<p>
                            Február 8.
                        </p>
					<p>Hiába, be kell vallanom, nagyon szenvedek. Karolina szelleme megjelent
                            előttem. Csontjaimban a velő jéggé fagyott. Iparkodtam magamat
                            tisztességes ember módjára viselni előtte. Úgy látszik, nincsen
                            boldogság e földön.</p>
				</div>
				<div type="chapter">
					<head>
                    A LEGNAGYOBB MAGYAR
                </head>
					<p>Magam gyötrődöm izzón a sötétben,</p>
					<p> Midőn a földet elhagyá a nap,</p>
					<p> Másoknak élv, nekem bánat marad</p>
					<p> S borulva földre, búsulok az éjben.</p>
					<p>MICHELANGELO</p>
					<p> Óh mily esés volt ez, jó honfiak!</p>
					<p> Elestem akkor én, ti és mi mind,</p>
					<p> Míg véres ármány kérkedett fölöttünk.</p>
					<p> Óh most ti sírtok; látom, érzitek</p>
					<p> A metsző szánalmat. De mind ez itt</p>
					<p> Szelíd könnyű még. Jó lelkek, ti sírtok,</p>
					<p> Ámbár ruháján láttok csak sebet...</p>
					<p>SHAKESPEARE: JULIUS CAESAR</p>
				</div>
			</div>
			<div type="group">
				<head>
                    ELSŐ RÉSZ
                    </head>
				<div type="chapter">
					<head>
                          1
                        </head>
					<p>- Ne vigasztaljon, fenség, én tisztán látom, hogy mi történik most
                            Európában. Hetvenhárom éves vagyok, és tizenhét éves koromban már
                            asszonyszemmel néztem a világot. Két gyermekem volt, amikor a francia
                            forradalom kitört. Már nagyanya voltam, amikor a wagrami csatát
                            elvesztettük. Napóleon alakja, mint egy Medúza-fő, rémületbe ejtett
                            mindenkit. Valamennyien az ő gonosz lángeszének hatalma alá kerültünk.
                            Férfiak, nők, gyermekek sziklához voltunk láncolva mind, és a korzikai
                            saskeselyű a szívünkből táplálkozott. Kedves Tini, fázom, adj egy csésze
                            forró rumos teát. Buda volt akkor a világ közepe. Napóleon és Metternich
                            hónapokig hiába tárgyaltak, végül a császár bátyámat, Liechtenstein
                            Jánost küldötte Bonapartéhoz, hogy békére bírja. A jó Ferenc császár már
                            nem bírta nézni az esztelen harcot, amely lerombolta a családi
                            kötelékeket, a becsületet, minden szent elvet, amelyet az emberiség
                            eddig tiszteletben tartott. Attól féltünk, hogy el kell az erdőkben
                            rejtőznünk, s mindenkinek a saját zászlója alatt kell harcolni, mindenki
                            ellen. Nem, nem kérek teát, inkább egy csepp tokaji aszút. Igen.
                            Köszönöm. Aztán kénytelenek voltunk szövetségre lépni a szörnyeteggel.
                            Higgye el, fenség, abban az időben Napóleonnak csak négy ellenfele volt
                            a Monarchiában: Mária Ludovika császárnő, Pozzo di Borgo, Rasumovszky
                            herceg és én. Szerettem volna imádott császárnőmet elkísérni a drezdai
                            találkozásra, tudom, lett volna bennem elég lélekjelenlét és szellem,
                            hogy Napóleont addig gyötörjem, míg csak üvölteni nem kezd, mint egy
                            oroszlán. Metternich ezt is megakadályozta.</p>
					<p>- Bizony, akkor Metternichnek nem az volt a célja, hogy Napóleont
                            üvöltésre ingerelje.</p>
					<p>- Fenség, ne dicsérje nekem Metternichet. Fenséged is jól teszi, ha
                            óvakodik tőle. Ez a hiú ember titokban mindig forradalmár volt, egykor
                            jakobinus, most meg liberális. Most is mindenkit megcsal. Megcsalja a
                            császárt, félrevezeti a cseheket, békét köt a magyarokkal, de titokban
                            ellenük uszítja a délszlávokat, forradalomra ingerli az olaszokat...
                            Fenség, már Gonsalvi bíboros megmondta a kongresszus alatt, hogy ez az
                            ember nagyobb veszedelem Európa népeire, mint maga Napóleon. Ő az oka
                            annak, hogy most megint ott vagyunk, ahol a forradalom előtt. Drága
                            Tinikém, mégis inkább egy csésze kávét. Az utóbbi időben bolondja vagyok
                            a jó erős török kávénak. Nem, cukor nélkül kérem. Egész Európa liberális
                            lett. Fenségednek a kávé álmatlanságot okoz? Ennek is Metternich az oka.
                            Veszedelembe dönti egész Európát. Én, hála isten, soha életemben nem
                            ismertem az álmatlanságot. Most is érzem, hogy leragad a szemem. Pedig
                            olyan sokat akartam beszélni Metternichről és az új jakobinusokról.</p>
					<p>Az öreg hölgy, aki huszonöt esztendő óta olthatatlan gyűlölettel szidja
                            Napóleont, Esterházy Miklósné Liechtenstein Mária hercegnő, a fenség,
                            aki előtt Metternichre panaszkodott, Zsófia főhercegnő, a császár
                            testvérének, Ferenc Károly főhercegnek neje, s ahol ez a párbeszéd az
                            1840-ik év május havának első napján lefolyt, Széchenyi Lajos gróf
                            herrengassei palotájának zöld selyemtapétás kis szalonja volt, amelyben
                            az est vendégeinek legelőkelőbb tagjai vonultak félre a többi közönséges
                            halandó elől.</p>
					<p>Széchenyi Lajos gróf, legidősebb fia a boldogult Ferenc grófnak, Zsófia
                            főhercegnő főudvarmestere, kedves, szeretetreméltó, ünnepélyes és
                            konzervatív nagyúr, mint ahogy egy főhercegnő udvarmesteréhez illik;
                            rendkívül széles homloka és hegyes álla háromszögletűvé tette az arcát,
                            ami kissé elrútította, de összepréselt ajka, barna bőre, izmos, de nem
                            nagy termete, udvari emberre valló halk és óvatos modora mindenkiben
                            bizalmat és rokonszenvet keltett. A gróf, aki most hatvanéves, nem vett
                            részt a közéletben, de annál inkább szerette a művészeteket, különösen a
                            zenét és a színházat. Maga is elsőrangú színésztehetség volt; a palota
                            nagytermében kulisszákkal, süllyesztővel, rivaldával felszerelt kis
                            színpadon, mint komoly és víg darabok hőse a Burgtheater tagjai között
                            is sikerrel megállta a sarat. Palotájában, a téli szezonban szinte
                            hetenként tartottak műkedvelő előadásokat, melyeken a császári ház
                            tagjai is szívesen részt vettek.</p>
					<p>A gróf második felesége, Wurmbrand Françoise grófnő, nem volt sem szép,
                            sem fiatal; magyarul nem tudott, nem is tanult meg soha; két gyermeket
                            szült az urának, s így az első feleség után maradt gyermekekkel együtt
                            négy fiú és négy leány gondjai nyomták a családfő vállát. János, a
                            legidősebb fiú már harmincnyolc éves, és feleségétől, Erdődy Ágota
                            grófnőtől eddig öt gyermeke van; a gyermekek fele természetesen már
                            külön háztartásban él, de télen, a nagy bécsi szezon idején nemcsak
                            Lajos, hanem öccse, Pál gróf családja is sokszor együtt van a
                            herrengassei palotában.</p>
					<p>Pál gróf, a második Széchenyi fiú, akinek első felesége, lady Karolina
                            olyan tragikus körülmények között fejezte be földi életét, szintén újra
                            megházasodott, s a Karolinától való Andoron kívül, aki már
                            huszonnegyedik évében jár, kilenc élő gyermekkel dicsekedhetik.</p>
					<p>A Széchenyiek - ha ez lehetséges - még rohamosabban szaporodtak, mint a
                            híres Zichy család. A koravén, fogatlan, szakállas, zord szavú Pál, aki
                            Bécsben is tart lakást, az év nagy részét Apátiban, a családi kastélyban
                            tölti, s ott feudális gőggel tartja rendben jobbágyait és birtokait. Pál
                            gróf nem olyan aulikus, mint Lajos, és nem olyan patrióta, mint öccse,
                            István gróf; de minden konok, zárkózott gőgje mellett is egészen öccse
                            hatása alatt áll, s ha öccse úgy kívánta, ő is kitett magáért a magyar
                            ügyek mellett.</p>
					<p>Lajos Bécsben, Pál Apátiban, István gróf Pesten és Cenken él, nővéreik
                            közül pedig Fanny grófnő, aki az utolsó években már alig találkozott
                            férjével, Batthyány Miklóssal, Pinkafőn lakik muzsikusai, műkedvelő
                            színészei, szerzetes barátai és Szent Vince-rendi apácái között, Zsófi
                            meg Bécs és Velence között utazgat, mert az ura, Zichy Ferdinánd gróf
                            altábornagy most velencei vár- és térparancsnok.</p>
					<p>István gróf kivételével a Széchenyi testvérek mind együtt vannak Lajos
                            grófnál Bécsben. Lajos gróf estélyére a Metternich, Esterházy,
                            Schwarzenberg, Liechtenstein, Windischgraetz hercegi családok s a
                            Pálffyak, Erdődyek, Batthyányak, Zichyek kiterjedt nemzetségének azok a
                            tagjai voltak hivatalosak, akik nem kompromittáltatták magukat az
                            újabban mindinkább elharapódzott ellenzéki mágnásmozgalmakban. Azonban
                            mindenkit elhomályosított Zsófia főhercegnő és Esterházy Miklósné
                            hercegasszony megjelenése. A főhercegnő, akiről az hírlik, hogy
                            egymagában több politikai érzék, uralkodási vágy és erélyesség van, mint
                            a Habsburg-ház összes tagjaiban, csúf és ellenszenves; de ahogy a
                            spanyol etikett szabályai szerint égő kandelábereket visznek előtte, s
                            a vendégek sorfala között bevonult, azok majdnem leborultak, mint
                            Úrnapon a monstrancia előtt; s ahogy a zöld szalonban díványra ült, s
                            rang és kor szerint körülvették őt az ebenbürtig és mediatizált
                            hercegek, az aranygyapjasok és a Szent István-rend nagykeresztesei,
                            mindenki ájuldozott a hódolattól. Egyedül Esterházy Miklósné
                            hercegasszonyt nem fenyegette ez a veszedelem, mert ő még mindig
                            éreztetni akarja minden teremtett lélekkel a Monarchiában, hogy Mária
                            Ludovika császárnő legjobb barátnője volt, s ezen a címen Ferenc
                            gyermekeit, még Ferdinándot is, aki most császári és egy fél tucat
                            királyi koronát hord a fején, trónörökös korában még tegezni volt
                            joga.</p>
					<p>Az öreg hercegné csakugyan feltűnés nélkül elhagyta a termet, és lent a
                            lépcsőházban éppen Metternich herceggel találkozott. Az aggságában is
                            hódító és szép hercegasszony elpirult, mint egy húszéves hajadon.</p>
					<p>- Kedves barátom, siessen - szólt a kancellárhoz szeretetreméltó
                            zsörtölődéssel -, mert a fiatal hölgyek nagyon unatkoznak.</p>
					<p>A herceg mosolygott.</p>
					<p>- Ha főméltóságod itt hagy bennünket, akár fel se megyek.</p>
					<p>- Miért?</p>
					<p>- Mert akkor meg én unatkozom.</p>
					<p>A hercegasszony csókra nyújtotta a kezét.</p>
					<p>- Felejtsen el, és vigasztalódjék - nevetett fiatalos kacérsággal, s a
                            házigazda karján letipegett a kocsijához.</p>
					<p>Metternich a zöld szalonba sietett, hogy a főhercegasszonyt
                            üdvözölje.</p>
					<p>A kancellár az utóbbi két év alatt ijesztő mértékben megrokkant és
                            megöregedett. Egész alakja a feje búbjától a sarkáig elvékonyodott.
                            Szinte átszellemült lett; hófehér haja ugyan még dús ahhoz, hogy művészi
                            fürtöket lehessen belőle fodorítani, homloka mégis felhúzódott keskeny
                            és finom koponyájának csaknem a közepéig. Halántéka mintha behorpadt
                            volna; ajkai szorosan egymásra tapadtak, és orra kissé hajlottabbnak és
                            nagyobbnak látszott, mint azelőtt. Híres mosolya fanyarrá vagy
                            leereszkedővé, fáradttá vagy szenvedővé lett, a hangja elszíntelenedett,
                            hallása meggyöngült (ez bántotta legjobban a hiúságát), termete
                            megrogyott, mozdulatai bágyadtak lettek, csak gyönyörű kék szeme
                            ragyogott a régi melegséggel. Metternich Kelemen herceg - nem lehet a
                            dolgot szépíteni - megöregedett. A híres nőcsábító és gáláns gavallér
                            szép aggastyán lett, akibe az asszonyok nem szeretnek bele
                            férfiúvarázsának hatása alatt, mint még öt évvel ezelőtt, de szerelmét
                            még eltűrik, mert mint a pillangók, szívesen megégetik szárnyukat a
                            nagyság, híresség és szépség lángjainál.</p>
					<p>A kancellár most jött az államtanácsból. Felesége, a szép, fiatal, lobogó
                            temperamentumú Melanie hercegné, elébe szaladt, s a hóna alá bújva
                            felsegítette a lépcsőn.</p>
					<p>- Őfensége itt van?</p>
					<p>- Várja hercegségedet - felelt a házigazda.</p>
					<p>- Nos, Klemens, megegyeztetek? - kérdezte csak úgy a pillantásával
                            Melanie hercegnő, s amikor az mosolyogva igent bólintott, a hercegné az
                            ura mindkét arcát megcsókolta.</p>
					<p>A kancellár egyenesen a zöld szalonba ment, ahol pár pillanat múlva
                            egyedül maradt a főhercegnővel.</p>
					<p>A szomszéd teremben azon mulattak, hogy Esterházy hercegné a maga bájos
                            elfogultságával titkos forradalmárnak és liberálisnak nevezte
                            Metternichet. Windischgraetz Alfréd herceg altábornagy, aki napról napra
                            nagyobb hatalmat ragadott magához, nemcsak katonai, hanem politikai
                            ügyekben is, nem vette tréfára a dolgot.</p>
					<p>- Annyi bizonyos, hogy a kancellár mindig kacérkodott a szabados és
                            destruktív eszmékkel - rikácsolta felháborodva, de közben látható
                            gyönyörűséggel nézett bele Clam-Martinitz grófné lady Selina habfehér
                            keblébe.</p>
					<p>- Bizony a kancellár is kezd már öregedni - mondta a kis Sel, s aztán,
                            amikor észrevette, hogy nem erről van szó, hozzátette: - A tavalyi
                            betegsége óta mintha kicserélték volna.</p>
					<p>Windischgraetz herceg tíz esztendő óta üldözi szerelmével lady Selinát
                            vagy a “kis Selt”, ahogy őt a bécsi társaságban hívták. Ez az üldözés
                            abból állott, hogy ha valahol találkozott vele (a herceg pedig sokszor
                            kereste a találkozást), mindig szenvedélyes előadásokat tartott neki a
                            stratégiáról, kimutatta, hogy az úgynevezett napóleoni győzelmek
                            voltaképpen egy tudatlan ember égbekiáltó baklövései voltak, s ha most
                            egy új Napóleon vele, Windischgraetz Alfréd altábornaggyal kerülne
                            szembe, az egész világ gúnykacajának tenné ki magát - vagy Ausztria
                            sorsdöntő óráiról, amelyekben Metternich herceg balfogásait ugyancsak
                            fent nevezett altábornagy volna hivatva helyreigazítani. A kis Sel
                            mindig figyelmesen végighallgatta, mindig igazat adott neki, de sohasem
                            vallott szerelmet, amin a herceg mindig halálos sértődöttséggel
                            csodálkozott. Most is magyarázni kezdte:</p>
					<p>- Metternich a jó Ferenc császár halála után kemény kézzel kezdte meg az
                            offenzívát a liberalizmus, a lappangó forradalom és a destrukció ellen.
                            Elfogatta és börtönbe csukatta az izgága elemeket, bezáratta a magyar
                            jakobinusokat. Wesselényi Miklóst és... ah, aoh... hogy is hívják
                            csak...</p>
					<p>- Kossuth Lajost...</p>
					<p>- Igen... Azt a széllelbélelt firkászt. Kufstein, Spielberg, Munkács...
                            nagyon helyes... aoh, becsukatni mind! Széchenyi Stefferlt is
                            becsukatni, és a Dessewffyeket, a Batthyányakat, az Esterházyakat is
                            mind becsukatni...</p>
					<p>A kis Sel valami kellemetlent akart mondani a szerelmes hercegnek:</p>
					<p>- Én pedig úgy hallottam, hogy Metternich most taktikát változtatott.</p>
					<p>- Ah! Aoh! Ez teljes képtelenség.</p>
					<p>- Ki akar békülni a magyarokkal.</p>
					<p>Ekkor Zichy Ferdinándné Széchenyi Zsófi grófnő, aki eközben odasodródott
                            a beszélgetők közé, a herceget szintén ugratni kezdte.</p>
					<p>- Manapság okos ember nem zárkózhatik el a liberalizmus és a demokrácia
                            elvei elől, Kelemen herceg pedig nagyon okos ember.</p>
					<p>Lichnovszky Eduard, aki életét pedáns gondossággal megosztotta a
                            legförtelmesebb kicsapongások és a Habsburg-ház történetének kutatása
                            között, kötelességének tartotta, hogy megnyilatkozzék:</p>
					<p>- Nem a kancellár a hibás. Az egész világ kezdi elveszíteni az eszét.</p>
					<p>- Vagy most kezdi megtalálni - ellenkezett Zsófi grófnő olyan hangon,
                            amelyből nemcsak a meggyőződés és a szabad szellem hangja csendült ki,
                            hanem az ellenszenv is a nagy homlokú, vörös képű Eduard herceg és a
                            földkerekségen bárhol található összes Lichnovszkyak iránt.</p>
					<p>- Ahá! Oah! - csattant fel Windischgraetz éles tenorja. - Kedves grófnő,
                            ne feledje el, hogy az ön férje most az ifjú Európa ellen harcol
                            Velencében.</p>
					<p>- Ez a férjem dolga - vágott vissza a fekete hajú, csillogó szemű beauté
                            triviale, a bécsi kongresszus egyik híressége, aki az utóbbi időben
                            saint-simonista, liberális és forradalmi elveivel ijesztgette a jámbor
                            bécsi társaságot. - Ha ön, kedves herceg, elolvasná Heine vagy Börne
                            párizsi leveleit...</p>
					<p>- Isten ments! Aoh! Oah! Ezek a szemtelen zsidók az összes emberi és
                            isteni, sőt még a katonai dolgokat is nevetségessé akarják tenni -
                            tiltakozott vörösre gyúlt arccal a herceg. - Isten ments, hogy ilyen
                            szemét irkafirkával rontsam a szememet. Ebből a szemétből pestis és
                            döghalál árad, és - bocsánatot kérek - nagyon csodálkozom, hogy egy
                            császári altábornagy neje ilyeneket...</p>
					<p>Zsófi grófnő viharos kacajra fakadt.</p>
					<p>- Melanie hercegnő esténként Heine, Börne, Crillparzer és Byron műveit
                            olvassa fel a kancellárnak... ugye, drága Melanie, igaz? - kérdezte az
                            éppen feléje közeledő Metternich hercegasszonyt.</p>
					<p>A társaság hódolattal nyitott utat a mindenható kancellár feleségének.
                            Lobogó temperamentuma, élénk szelleme és határtalan vakmerősége
                            félelmes hírét költötték a hercegasszonynak. Tudták róla, hogy a világ
                            legelső emberének és legnagyobb hatalmasságának, emberfeletti lénynek,
                            prófétának, a Gondviselés földi helytartójának tartja az urát, de
                            természetesnek tartja, hogy a Gondviselés földi helytartója fölött ő
                            uralkodjék. Merészségének és hatalmasságának úgyszólván csak saját maga
                            szabott határt. Mindenki szorongva leste, hogy Melanie hercegnő mit
                            felel a hozzá szabadszájúságban és vakmerőségben nagyon hasonlatos Zsófi
                            grófnőnek. A hercegnő pedig így felelt:</p>
					<p>- Kelemen nem olyan obskurus elme, hogy egy íróembert azért üldözzön,
                            mert az Napóleont nagyobb embernek tartja, mint Mack tábornagyot. Nagy
                            Frigyes nem a politikust nézte Voltaire-ben, hanem az írót. Kelemen
                            herceg sokkal jobban szereti Heine és Börne frivol szellemességét, mint
                            Schlegel áhítatos szamárságait.</p>
					<p>- Ah, oah, hercegnő - hebegett Windischgraetz herceg remegve a
                            felháborodástól. - Ezek a gazfickók minden tekintély ellen lázítanak, és
                            a jelenlegi rend őreit szemenszedett idiótáknak tartják.</p>
					<p>Melanie hercegnő nevetett:</p>
					<p>- Ehhez joguk van, altábornagy úr.</p>
					<p>- Byron gyűlölte a Habsburg-monarchiát.</p>
					<p>- Nos, ön nem gyűlölte Napóleon Franciaországát? - kérdezte gúnyosan
                            Melanie hercegnő, és átment a harmadik terembe.</p>
					<p>Lichnovszky Eduard ismét kötelességének érezte, hogy a vitát eldöntse a
                            maga történetírói tekintélyével.</p>
					<p>- A történelem majd megmutatja... - kezdte a mondanivalóját, de Zsófi
                            grófnő pajkosan közbenevetett.</p>
					<p>- Hohó, történelem? Mi az a történelem? Én csak történetírókat ismerek,
                            akik történetet írnak... például Lichnovszky Eduard herceg történetíró,
                            de Lichnovszky Eduard nem történelem.</p>
					<p>Mind többen figyeltek oda a beszélgetésre, amelyben az asszonyok erősen
                            terrorizálták a férfiakat. Clam-Martinitz Selina grófné, a fekete hajú
                            és kék szemű ír szépség, a maga módja szerint ki akarta békíteni az
                            ellenfeleket:</p>
					<p>- Kétségtelen, hogy korunk legzseniálisabb írói egytől egyig liberálisok
                            és szabad szelleműek.</p>
					<p>- Gyújtogatók - tette hozzá Windischgraetz herceg.</p>
					<p>- Ők fáklyahordozóknak tartják magukat - vágott vissza Zsófi grófné.</p>
					<p>- Börtönbe velük! - rikácsolta az altábornagy.</p>
					<p>- Kedves Alfréd herceg, ha önre bízták volna Európát, már több ember
                            volna börtönben, mint szabadlábon. Ön üvegházban termelné a
                            mártírpalántákat, és veteményes kertjében annyi mártír volna, hogy attól
                            kiveszne minden káposzta és egyéb zöldfőzelék, amelyből a jámbor
                            polgárok ebédet főznek. Nem gondolt még arra, hogy ha egyszer a
                            fegyencek többen lesznek, mint a börtönőrök, akkor a börtönőrök kerülnek
                            a siralomházba?</p>
					<p>Ez a liberális beszéd a jelentéktelen külsejű, de okossága és jósága
                            miatt roppant tekintélyű Esterházy Vincéné Liechtenstein Zsófi hercegnő
                            szájából hangzott el, s úgy megdöbbentette a férfiakat, hogy arra
                            hirtelenében senki sem felelt. A hercegnő tehát folytatta:</p>
					<p>- Az emberek ma már nem félnek a forradalomtól.</p>
					<p>- Mi sem! - vágta ki hetykén Windischgraetz herceg.</p>
					<p>- Ez így is van rendjén. A katonának nem szabad félni a forradalmároktól.
                            De az nem jelent semmit. Az a fontos, hogy a politikusok és a polgárok
                            félnek-e vagy sem.</p>
					<p>- Hogy kell ezt érteni? - kérdezte Lichnovszky Eduard, aki e pillanatban
                            történetírói felfogásában sértve érezte magát.</p>
					<p>- Úgy, kedves Eduard herceg, hogy Napóleon bukása után a júliusi
                            forradalomig mindent szépnek, jónak, örökkévaló módon üdvösnek
                            tartottunk, ami ellenkezője volt a forradalomnak és a háborúnak. A
                            forradalom istentelen és vallástalan volt, tehát mi templomba jártunk,
                            hogy ezzel fitogtassuk előkelőségünket; a forradalom a szabadság eszméit
                            üvöltözte, mi önkéntes rabszolgaságot fogadtunk, és rabszolgaságba
                            kényszerítettük az alattunk lévő társadalmi rétegeket; a forradalom
                            szabad szellemű volt, mi a tudományos kutatás csődjét hirdettük; a
                            forradalom alatt mindenki szabadon terjeszthette zseniális vagy
                            félbolond gondolatait, mi behoztuk a cenzúrát, és kitiltottuk a külföldi
                            könyveket. A mi kormányunk is úgy képzelte, hogy népeit, mint engedelmes
                            háziállatokat a legelőn vagy az istállóban, kövérre hizlalja, de
                            vágóhídra viszi azt a vakmerő szarvasmarhát, aki a maga eszével
                            gondolkodni mer. Ezt hívják diktatúrának.</p>
					<p>- És ön nem irtózik a forradalomtól? - recsegett az altábornagy
                            hangja.</p>
					<p>- Én? - kérdezte méltatlankodva a grófné. - Én bizony irtózom, de ez
                            éppen annyira nem fontos, mint hogy Windischgraetz herceg altábornagy
                            sem fél. Fontos csak az, hogy Európa a forradalmat s a háborút
                            elfelejtette, s ettől a rothadt békétől irtózik.</p>
					<p>- A csatorna...</p>
					<p>- Az is teljesen egyre megy, hogy mi csatornának, csőcseléknek vagy
                            felséges népnek nevezzük-e a tömegeket. A lényeg az, hogy húsz év óta
                            állandóan forrongás van Európa valamelyik pontján. Adieu, kedves Alfréd
                            herceg, béküljön ki velem.</p>
					<p>Zichyné Széchenyi Zsófi grófné, aki ekkor már egy másik társasággal
                            beszélgetett, ezekre a szavakra visszafordult, és kezét összecsapta:</p>
					<p>- Bent a zöld szobában azt hallottam, hogy Metternich titkos forradalmár,
                            carbonari, liberális és kommunista; most azt hallom, hogy minden bajnak
                            az ő obskurus konzervativizmusa a forrása. Micsoda hát Metternich?
                            Reakcionárius vagy liberális? Megmentője vagy sírásója a
                            Monarchiának?</p>
					<p>- Erre majd megfelel a történelem - kacagott a kis Sel kegyetlen
                            iróniával. - Most menjünk rohamra a barrikádok, akarom mondani a büfé
                            ellen.</p>
					<p>Az asszonyok faképnél hagyták a férfiakat, akik most a Monarchia
                            dolgairól kezdtek beszélgetni. Abban mindenki megegyezett, hogy Ferenc
                            császár halálával a Monarchia válságos helyzetbe került. Az új király
                            epilepsziás, gyengeelméjű, s helyette az államtanács uralkodik, amely
                            Metternich herceget mindenáron háttérbe akarta tolni. A kancellár
                            összeütközésbe jutott belügyekben az uralkodóház tagjaival és a keleti
                            kérdésben az oroszokkal, majd a franciákkal. Metternich akkor hatvanhét
                            éves volt, s negyven év óta vállain hordozta a Monarchia sorsát; nem
                            csoda, hogy elfáradt, elkedvetlenedett, majd megbetegedett és ideglázt
                            kapott, ami miatt három hónapig az ágyat őrizte. Amikor felgyógyult,
                            megjelent Bécsben Miklós orosz cár, és békejobbot nyújtott a megtört
                            kancellárnak. A cár valami új szentszövetség-félét forgatott a fejében.
                            A szép, de gyomorbeteg és savanyú kedélyű Miklós cár, aki tetőtől talpig
                            katona, orosz és autokrata volt (fogfájós Apollónak hívták az
                            udvarhölgyei), felajánlotta Metternichnek, hogy ötvenezer kozákot küld
                            Itáliába és ötvenezret Magyarországba; a kancellár erre hirtelen
                            meggyógyult, az ajánlatot erélyesen visszautasította, és eddigi
                            politikájával tökéletesen ellentétes taktikát választott a birodalom
                            ügyeinek rendezésére. Kijelentette, hogy a forradalomnak egyetlen
                            ellenszere a reform; a lelkeket meg kell békíteni, az ellenzéki
                            programot pedig kisajátítani.</p>
					<p>A kancellár pálfordulását a beszélgetők sokféleképpen magyarázták. Az
                            egyik azt mondta, hogy ebben is a diplomata és politikus lángelméje
                            mutatkozott meg, de voltak, akik azt a három hónapos idegláznak, az
                            ijedtségnek és a hirtelen megöregedésnek tulajdonították.</p>
				</div>
				<div type="chapter">
					<head>
                           2
                        </head>
					<p>Öt-hat egymás mellé sorakozó s nyitott ajtókkal összekötött teremben
                            nyüzsögtek a vendégek, az utolsóban pedig hosszú asztalok roskadoztak az
                            ételek és italok alatt. Ebben a szobában, boros- és pezsgősüvegek
                            mögött, mint valami tengeri erődítményben, egy tetőtől talpig vörös
                            egyenruhába öltözött, lángolóan vörös hajú és vörös arcú gentleman
                            vesztegelt lehorgonyozva, s némán ürítgette egyik poharat a másik
                            után.</p>
					<p>Lichnovszky herceg, aki kimerült a hölgyekkel való vitatkozásban, egy kis
                            frissítőre a büfébe térve, a bíbor ruhás diplomatát vagy katonatisztet -
                            senki sem tudta, hogy most milyen minőségben van a császárvárosban -
                            angol szokás szerint üdvözölte:</p>
					<p>- Hogy van, hogy van, mylord?</p>
					<p>A lord visszaköszönt:</p>
					<p>- Hogy van, hogy van, herceg?</p>
					<p>A herceg felhajtott egy pohár tokajit, és leült régi ismerőse, Stewart
                            lord mellé, aki most bátyjának, Castlereagh lordnak öngyilkossága óta a
                            Londonderry márki címet is viselte. A hercegnek esze ágában sem volt,
                            hogy a lorddal beszélgetésbe elegyedjék, mert az süket volt, mint egy
                            fajdkakas, és hallgatag, mint egy bálna. Annál nagyobb lett a
                            meglepetése, amikor a lord egyszerre csak beszédre nyitotta a
                            száját:</p>
					<p>- Tegnap érkeztem Magyarországból.</p>
					<p>A herceg kíváncsi lett:</p>
					<p>- Mylord bizonyára Batthyány Kázmér grófnál volt falkavadászaton.</p>
					<p>Az angol, aki egyetlen szót sem hallott ebből a mondatból, feltűnő
                            élénkséggel felelt:</p>
					<p>- Leginkább Pesten.</p>
					<p>- Tehát nem vadászott?</p>
					<p>- Ezernyolcszázhuszonötben a Quarterly Review-ban
                            olvastam először Magyarországról.</p>
					<p>- Mit? - kérdezte a herceg meghökkenve.</p>
					<p>- Akkor mindjárt és most.</p>
					<p>A herceg feladta a reményt, hogy magát megértesse. Tehát úgy tett, mint
                            aki nagyon örül az eszmecserének, és a száját nyitogatta, mintha valamit
                            mondana. A lord is úgy tett, mintha minden szót megértene, és lelkesen
                            felelgetett a fel nem tett kérdésekre:</p>
					<p>- Amikor tehát Mr. Anthony cikkének hatása alatt megnéztem
                            Magyarországot, még fiatal voltam, és boldogan adtam át magamat annak az
                            örömnek, amelyet a magyar egzotikum, a romantikus tájkép, a bizarr
                            paradoxon, az eleven korszerűtlenség tárt a szemem elé. Tahiti szigetén
                            vagy Hawaiiban képzeltem magamat, és elábrándoztam azon, hogy milyen
                            szép volna a békés idillek e paradicsomi völgyét kolonizálni.</p>
					<p>A herceg nyugtalankodni kezdett. Megőrült ez az ember? Kolonizáció... Hát
                            lord Stewart nem tudja, hogy Magyarország a Habsburg-birodalom egyik
                            alkatrésze?</p>
					<p>- De uram - kezdte a méltatlankodást, azonban a lord oly kedvesen
                            mosolygott, hogy abbahagyta, és kíváncsian hallgatta a hirtelen
                            bőbeszédűvé vált “aranyfácán” lelkendezését.</p>
					<p>- Tudja, kedves herceg, az a nép ott a Lajtán túl, mindig tele volt
                            ragyogó egyéniségekkel, de azok sehogy se tudtak összeforrni, csak
                            végveszély és ellenséges támadás esetén. Ahogy fejük felül elmúlt a
                            veszedelem, a nemzet atomizálódott. Minden nemesi kúria egy önálló kis
                            birodalom lett, fejedelmi jogokkal, barbár szabadsággal, rabszolgákkal,
                            egy rendesen idegenből hozott szultánával és több vagy kevesebb
                            odaliszkkal. Bogárszemű odaliszkjaiknak a mezőkön aléltan heverő sarjúra
                            emlékeztető illatuk van - ők a legszebb parasztnők Európában. Metternich
                            herceg szokta azt mondani, hogy az ő rennwegi parkjának végén kezdődik
                            Ázsia. Van valami igazság a kancellár aforizmájában; de ezt az Ázsiát
                            nem adom oda Ausztriáért és Itáliáért.</p>
					<p>A herceg egyik bámulatból a másikba esett. Lord Stewart öt évig volt
                            Anglia követe Bécsben, és ez alatt az egész idő alatt nem beszélt
                            annyit, mint most.</p>
					<p>- Mi történt önnel Magyarországban? - kérdezte indulatosan.</p>
					<p>A lord bólogatott:</p>
					<p>- De igen. Ebből a tokajiból.</p>
					<p>És felhajtva egy nagy pohár aszút, lelkesen folytatta:</p>
					<p>- Pest, amely akkor még por- és sárfészek, nagy balkáni falu volt,
                            csodálatos módon megnőtt, megszépült, megelevenedett, a partokat
                            feltöltötték, kikötők és rakodóhelyek várják északról és délről az árut,
                            az utcákon pompás üzletek kínálgatják a luxuscikkeket, és lépten-nyomon
                            találkoztam angolokkal, akik a dunai nemzetközi út jelentőségét
                            tanulmányozták. Magyarország az angol világbirodalom keleti útjába
                            esik. A magyarok azon gondolkoznak, hogyan lehetne a londoni piacot
                            megnyerni a magyar termés számára, viszont Anglia meg akarja ismerni
                            Magyarország természeti kincseit, amelyek eddig kiaknázatlanok, vagy
                            csak néhány szemfüles bécsi bankár zsebét gazdagítják.</p>
					<p>A herceg felszisszent:</p>
					<p>- Ki mondta ezt önnek, mylord?</p>
					<p>A lord széles mosollyal felelt:</p>
					<p>- Hogyne, nagyon szívesen. Ez a világ legjobb bora.</p>
					<p>És megint felhajtott egy öblös pohárral.</p>
					<p>- Találkoztam Wakefield Edwarddal, William Pitt tudós barátjával, aki
                            Magyarország történetén dolgozik, Mister Bowringgal, és Borrow
                            Györggyel, aki a magyar zene iránt érdeklődik, tucatjával találkoztam
                            nyelvmesterekkel, muzsikusokkal, énekesekkel, s a pesti Nemzeti
                            Kaszinóban egy idős honfitársam, Sir Charles Barton Cats magyar újságot
                            és magyar könyvet olvas, mert a magyarok nyelvét régi latin-magyar
                            szótárból és a bibliából megtanulta. Ez is a magyarok érdeme.</p>
					<p>- Ez nem a magyarok, hanem Mr. Barton Cats érdeme - jegyezte meg
                            savanyúan a herceg.</p>
					<p>- Nagyon örülök, hogy egyetért velem - ragyogott a vörös arc, s a vörös
                            kis malacszemek is gyermekes fényben ragyogtak. - Két hónapot töltöttem
                            náluk, és egyik ámulatból a másikba estem. Tizenöt évvel ezelőtt az
                            országgyűlésen latinul, a főúri házaknál franciául, a polgárcsaládoknál
                            németül beszéltek, most mindenki büszke arra, hogy megtanult magyarul.
                            Tudományos Akadémia alakult, a Dunát gőzhajók járják, a Vaskapu szikláit
                            felrobbantották, a magyar lisztet magyar gőzmalom őrli, gyárak épültek,
                            selyemtermelő és borismertető társaságok vannak, kereskedelmi bank és
                            takarékpénztár működik, a Balatont vitorlás hajók és csónakok szelik,
                            Pesten magyar színház épült, a Kaszinóban hangversenyeket rendeznek,
                            legalább húsz gyönyörű ménest láttam a vidéken, s a pesti lóversenyen
                            telivérek futnak. De mindez még semmi. Találkoztam Tierney Clark
                            mérnökkel, aki láncon függő vashidat fog építeni Pest és Buda
                            között.</p>
					<p>Lichnovszky Eduard herceg roppant homlokán piros foltok ütöttek ki a
                            bosszúságtól, és türelmetlenül rázta a fejét. Viszont ezt a lord vette
                            zokon:</p>
					<p>- Talán nem hiszi el hercegséged?</p>
					<p>A herceg zavartan mentegetőzött:</p>
					<p>- Ön, mylord, rózsaszínű szemüvegen át nézte Magyarországot.</p>
					<p>- Téved, kedves herceg. Ezt nem az uralkodó, nem a kormány, nem is a
                            polgárság - ilyen nincs is Magyarországon -, ezt nem is a nemzet, hanem
                            egyetlenegy ember cselekedte - harsogott a lord.</p>
					<p>- Kérem, kérem - szabadkozott a herceg, s hogy a lord figyelmét másra
                            terelje, megkérdezte tőle: - Nem innánk meg, mylord, egy üveg fanyar
                            pezsgőt?</p>
					<p>A lord méltatlankodva felelt:</p>
					<p>- Azt is megmondom. Széchenyi István gróf. Igyunk a gróf egészségére.
                            Ebből. Én jobb szeretem a fanyar pezsgőt. Hát gondoltam magamban,
                            megnézem ezt a csodaembert. Egy Széchenyit már ismertem a bécsi
                            kongresszus alatt: nagy szoknyavadász volt, roppant kedves fickó, ulánus
                            kapitány, de nem foglalkozott komoly dolgokkal. Ezernyolcszázhuszonötben
                            is találkoztam vele, akkor én hívtam fel a figyelmét a Quarterly Review egy cikkére, amely felfedezte Magyarországot.
                            Nem is hittem volna, hogy két ilyen egymástól elütő tagja lehet egy és
                            ugyanannak a famíliának.</p>
					<p>A herceg a vállát vonogatta, amit a lord kétkedésnek vett, és
                            felkiáltott:</p>
					<p>- Nos, két szememmel láttam, hogy Széchenyi István gróf és count Stefferl
                            éppúgy egy és ugyanaz a személy, mint ahogy én Charles William
                            Londonderry márki lovassági tábornok vagyok.</p>
					<p>- Nem vonja senki kétségbe.</p>
					<p>- Nem ismeri őt? - riadt fel a lord elcsodálkozva. - Hát ezért ez egy
                            emberért érdemes elutazni Magyarországba.</p>
					<p>- Nagyon jól ismerem.</p>
					<p>- Ha nem ismeri, hiába is beszélek róla.</p>
					<p>A herceg kezdett kétségbeesni:</p>
					<p>- Mylord, bocsásson meg, vissza kell mennem a társaságomhoz.</p>
					<p>- Amennyire tudom, megpróbálom - felelte a lord, aki azt hitte, hogy a
                            herceg Széchenyi gróf egyénisége iránt érdeklődik. - Ha ön megismeri,
                            önt is éppúgy elbűvöli, akárcsak engem.</p>
					<p>- Régi barátom, sőt távoli atyafiság...</p>
					<p>- Csak annyit mondhatok, hogy a gróf negyvenkilenc éves. Tizenöt éve
                            működik a közélet terén. Azóta végzett munkája olyan szédületesen nagy,
                            aminőre példát, semmiféle nemzet történetében nem ismerek.
                            Beláthatatlan, emberfölötti, irtózatos munka. És mindezt egyedül. Ha
                            kudarc vagy szégyen érte - miként ő mondta nekem -, a magyarok istene
                            megkérdezi tőle: - Hát törődöl ezzel, Istvánom? És ő felel: - Nem
                            törődöm vele, Uram. - Mintha csak Cromwell mondta volna...</p>
					<p>- Nono, talán mégis túlságos...</p>
					<p>- Úgy van. Ha Erzsébet, Nagy Péter, Krisztina vagy XIV. Lajos csinálja,
                            vagy egy kormány, az angol parlament, egy hatalmas Kelet-indiai
                            Társaság, akkor is nagy dolog. És vegye hozzá, egy olyan országban, ahol
                            nincs társadalom, nincs város, nincs minisztérium, nincs tőke, ipar,
                            kereskedelem...</p>
					<p>- Ennek ők maguk az oka...</p>
					<p>- Úgy van, Bécs és Habsburgok... hercegem, fogadja hódolatomat ezért az
                            objektivitásért. A magyar főnemesi és nemesi világ csak nagyon nagy vagy
                            nagyon kicsiny egyéniségekből, megalomániás félbolondokból, hitvány
                            bérencekből vagy mártírokból állt, csupa olyan emberből, aki minden
                            pillanatban kész volt magát Bécsnek odaadni, vagy kész Bécs ellen kardot
                            rántani. Ebből állt az egész magyar élet. Négyszázezer nemesemberből,
                            négyszázezer egocentrikus, dacos, vaksi, önző, gőgös barbárból, akikből
                            először nemzetet kellett teremteni. A gróf abból indult ki, hogy a
                            nemzetépítést felülről lefelé kell elkezdeni, mert ha a legfelső réteg a
                            kellő színvonalra tökéletesedik, ez a maga képére és hasonlatosságára
                            tudja átformálni az alatta lévő szélesebb réteget, amely egy idő múlva
                            magához emeli a harmadik vagy negyedik rendet is.</p>
					<p>A herceg szeretett volna menekülni, de a lord, mint egy irlandi véreb,
                            belekapaszkodott, és nem engedte.</p>
					<p>- Egyedül, egyedül, egyedül... az egészben ez a legbámulatosabb. Az egész
                            új Magyarország egyetlen ember sikere. A konzervatív országgyűlés
                            ellenszegült, a kormány nem bízott benne, s amikor támogatta, akkor is
                            kémekkel vette körül.</p>
					<p>- Ah, ez mégis furcsa...</p>
					<p>- No, ugye, ön is tudja. A gróf pedig nem állhatott a kormány mellé, mert
                            akkor a magyarok meggyűlölik, és minden kezdeményezését visszautasítják.
                            Ha élére áll az ellenzéknek, nem tudja bizalmát megnyerni sem a bécsi,
                            sem az angol pénzvilágnak, amely mégiscsak Metternichtől kér információt
                            a gróf megbízhatósága és dolgainak komolysága felől. Rettenetes
                            helyzet. És ő kormány, országgyűlés, vármegyék és ellenzék Szküllái és
                            Kharübdíszei között mégis szerencsésen kikötőbe vitte minden
                            hajórakományát. Rettenthetetlen hajós, lángeszű kormányos, isteni
                            misztifikátor.</p>
					<p>- Gyűlölik is mindenhol a szerencsétlent - dörmögte kínjában a
                            herceg.</p>
					<p>A lord arca boldogan kiragyogott:</p>
					<p>- Úgy van! Mindenki imádja. Ő a diadal fia, aki fölötte áll a bécsi és
                            budai kormánynak, nádornak, kancellároknak, pártoknak, fölötte áll még a
                            Corpus Jurisnak is, a magyar Magna Chartának, az összes magyar
                            történelmi tradícióknak, mindennek, amihez a magyarok oly büszkén és
                            makacsul ragaszkodtak. Neki minden szabad. Az országgyűlésen nem köti őt
                            semmiféle ügyrend, beszélhet arról és akkor, amikor akar, és minden
                            mondatát hódolat és minden cselekedetét siker kíséri.</p>
					<p>- Az majd elválik.</p>
					<p>- Abban igaza van, hogy félnek tőle Bécsben. Széchenyi gróf a
                            legradikálisabb szellem, a legforradalmibb, akinek sem őse, sem kortársa
                            nincs a magyar történelemben. De, ami a legérdekesebb, radikalizmusa nem
                            a francia forradalomból vagy a német bölcseletből ered. A Németországból
                            átterjedő racionalizmus, az újra lábra kapott hitetlenség Széchenyi
                            grófra semmi befolyással nincs. Büszke vagyok arra, hogy eszményképe
                            Anglia, az angol társadalom, az angol gentleman, az angol egyesülési
                            szellem, az angol társadalmi iniciatíva. Eszményképe a hasznos ember és
                            az erkölcsös nemzet. Uram, ez a gróf, akinek minden lépése gyakorlatias,
                            minden kézmozdulata hasznot és szerencsét hoz a népének, ez a gróf
                            valóságos rajongó, olyan, mint az angol biblikus politikusok. Eszembe
                            jut a mi derék Brightunk, aki elbeszélte, hogy Cobden miképpen nyerte
                            meg őt a gabonavám eltörléséért folyó küzdelmének.</p>
					<p>Eduard herceg könyörgésre fogta a dolgot:</p>
					<p>- Az isten szerelmére, mylord, engem a fenséges asszony és a hölgyek
                            várnak.</p>
					<p>A lord gyermekesen büszke arcot vágott:</p>
					<p>- Hogy mit mondott a jó Bright? Még most is szó szerint el tudom mondani.
                            Azt mondta a jó Bright: Cobden beállított hozzám. Aznap hunyta le szemét
                            házam őrangyala. Imádott feleségem lényéből ami megmaradt, hidegen és
                            fehéren feküdt a szomszéd szobában. Cobden kísérletet tett, hogy
                            vigasztaljon. Aztán így szólt: Ezer meg ezer ház van most Angliában,
                            ahol nők, anyák, gyermekek éhen halnak. Ha szomorúságodnak első ideje
                            elmúlt, jöjj velem, és ne nyugodjunk, amíg a gabonatörvényt el nem
                            törölték. Így mondta el ezt a jó Bright... Mit szól ehhez, herceg?</p>
					<p>A herceg felkelt, és meghajtotta magát, a lord pedig vérvörös arccal
                            harsogta utána:</p>
					<p>- Ha tíz olyan magyar ember volna, mint Széchenyi István gróf, akkor
                            Magyarországból Európa legszebb és leggazdagabb országa lenne...</p>
					<p>Aztán a pezsgős poharat maga elől eltolva, ismét visszatért a tokaji
                            aszúhoz, mintha Széchenyi gróf egészségére akarna inni, s e célra
                            egyedül csak a borok királyát tartaná méltónak.</p>
					<p> Windischgraetz herceg ezalatt a szomszéd teremben Metternich kancellár
                            engesztelékeny politikája miatt méltatlankodott.</p>
					<p>- Remélem, az államtanács megadja neki a megfelelő választ - rikácsolta
                            Esterházy Vince gróf felé.</p>
					<p>- És te milyennek képzeled a választ? - kérdezte a gróf.</p>
					<p>Az altábornagy a kardjára csapott:</p>
					<p>- Bemasírozni! Aoh, ah, igen, bemasírozni!</p>
					<p>- Hova? - kérdezte ijedten amaz.</p>
					<p>- Lombardiába, Nápolyba, Szicíliába, Magyarországba.</p>
					<p>- Mindenhova?</p>
					<p>- Ha kell, mindenhova.</p>
					<p>- Ehhez egy új Napóleonra volna szükség, kedves hercegem - jegyezte meg
                            valaki csendes mélabúval.</p>
					<p>A herceg kihúzta magát, úgy, hogy domború mellkasán az érdemrendek
                            megcsörrentek:</p>
					<p>- Minden idő és minden helyzet megszüli a maga Napóleonját.</p>
					<p>Lichnovszky Eduard, ahogy megszabadult a lordtól, most Sedlnitzky
                            gróffal, a titkosrendőrség fejével bocsátkozott eszmecserébe. Ő mint
                            történettudós a dolgok mélyére akart hatolni, s evégből az alapok után
                            kutatott, melyek a magyarokkal való viszonyt ennyire
                            elmérgesítették.</p>
					<p>- Kedves gróf, az én gyermekkoromban még egyáltalán nem volt magyar
                            kérdés.</p>
					<p>- Most azonban az európai atmoszféra...</p>
					<p>- Lárifári. Ez a vén Metternich már egészen félkegyelmű lett. Ez az oka,
                            hogy most a magyarokkal nem lehet bírni. Mondja, kedves gróf,
                            tulajdonképpen hogy is állunk azokkal a táblabírákkal? Mit akarnak
                            azok?</p>
					<p>- A magyarok tíz-tizenöt év óta nagyon megváltoztak. Azelőtt boldogok
                            voltak, ha az udvar fényében sütkérezhettek. Arra voltak a
                            legbüszkébbek, ha nem nézték őket magyaroknak. Most már a fiatalság mind
                            magyarul beszél.</p>
					<p>- A nők is?</p>
					<p>- Harminc éven alul azok is... Többnyire...</p>
					<p>Lichnovszky Eduard a homlokára csapott:</p>
					<p>- Szent ég! Már az asszonyok is? Hiszen azon a nyelven csak kocsisok,
                            kanászok és zsiványok beszélnek! Az a nyelv csupa trágár szóból áll.
                            Disznólkodásból és káromkodásból.</p>
					<p>A rendőrminiszter mosolyogva vonogatta vállát:</p>
					<p>- Hosszú gyakorlatom után megállapítottam, hogy a hölgyeknek általában
                            véve titkos hajlamuk van az ilyesmire. De manapság a nők nemcsak
                            káromkodnak, hanem még politizálnak is.</p>
					<p>A herceg szomorúan simogatta nagy, csillogó, vörös homlokát:</p>
					<p>- Ez is a kor egyik rákfenéje.</p>
					<p>- Párizsban egyébről sem lehet a nőkkel beszélgetni, mint
                            értékpapírokról, vadászatról, kártyáról és politikáról.</p>
					<p>- Szerelemről sem? - kérdezte a herceg.</p>
					<p>- Értékpapírokkal kapcsolatban igen.</p>
					<p>- Ah. Ennyire még nem vagyunk a Monarchiában, Kossuth és Wesselényi
                            börtönben ülnek.</p>
					<p>A rendőrminiszter a fejét rázta:</p>
					<p>- Kossuth és Wesselényi... ha a lernai hidrának egy-egy fejét levágták,
                            kettő nőtt ki mindegyik helyén. Kossuth és Wesselényi helyén pedig száz
                            és ezer, és Magyarországban most már csak úgy nyüzsögnek a hidrák.</p>
					<p>- De vezérük nincs.</p>
					<p>- Ismeri ön, herceg, Batthyány Lajos grófot, a nagyszakállút?</p>
					<p>- Louis gróf ártatlan korhely. Az apja, Muki gróf, félkegyelmű, zsugori
                            medve, az anyja valami horvát bárónő, tékozló özvegy volt... emlékszem,
                            nyakig merülve az adósságba, egyszer valamelyik birtokát el akarta adni
                            Estei Ferdinánd főhercegnek... Louis gróf Velencében a
                            Miklós-huszároknál szolgált. Hány éves most Batthyány Louis?</p>
					<p>- Harminchárom. A felesége gróf Zichy Károly leánya, a szép Antónia,
                            huszonnégy éves.</p>
					<p>- Ha jól tudom, Károlyi George is Zichy Károly gróf családjából
                            nősült.</p>
					<p>- Úgy van. A fiatalabbik leányt, Karolinát vette feleségül.</p>
					<p>- Zichy Károly egyike volt a leghűségesebb aulikusoknak.</p>
					<p>- A leányai annál hűtlenebbek.</p>
					<p>- A férjükhöz?</p>
					<p>A rendőrminiszter erre a frivol kérdésre nem válaszolt. Csak elmondta,
                            hogy Pesten az ellenzéki hölgyeknek zártkörű társaságuk van, amelynek
                            Batthyány Lajosné, Károlyi Györgyné, Zichy Ödönné, Zichy Manóné, Szapáry
                            Antalné, Csekonics Jánosné, Erdődy Jánosné és báró Orczy Istvánné a
                            törzstagjai. A magyar mágnásvilág legszebb asszonyai körülbelül olyan
                            szerepet játszanak Pesten - kicsiny, vidéki keretek között -, mint a hat
                            híres szépség Bécsben a kongresszus alatt. Ez a társaság csaknem
                            mindennap összetalálkozik, hol Batthyány Lajos gróf Hatvani utcai
                            lakásán, hol Károlyi György Egyetem utcai palotájában. Az idősebb
                            mágnásasszonyok, különösen a lányos anyák nem jó szemmel nézik őket,
                            mert amelyik ifjú mágnás ebbe az ellenzéki női klubba bebocsátást kap,
                            annak aztán esze ágába sem jut megházasodni.</p>
					<p>Eduard herceg e pillanatban teljesen elfeledkezett a maga történetírói
                            hivatásáról, és verejtékező homlokára csapva izgatottan felkiáltott:</p>
					<p>- Az öreg mágnásmamák gyűlölik őket? Mondja kedves gróf, szépek ezek a
                            jakobinus hölgyek?</p>
					<p>- Elragadóak, kedves hercegem. Tüneményesen szépek.</p>
					<p>- És fiatalok?</p>
					<p>- Egyikük sincs még harmincéves.</p>
					<p>- És magyarul beszélnek?</p>
					<p>- Éjjel-nappal szakadatlanul.</p>
					<p>A herceg vérvörösre paskolta a homlokát izgatottságában.</p>
					<p>- Akkor vigyázni kell Magyarországra.</p>
					<p>A rendőrminiszter mosolyogva rázta a fejét:</p>
					<p>- Én éppen ellenkezőleg látom a helyzetet. Ahol olyan vidáman élnek, és a
                            szerelemnek olyan nagy szerepe van, ott nem kell tartani
                            veszedelemtől.</p>
					<p>- És a férjek mit szólnak ehhez a politizáláshoz?</p>
					<p>- A férjek agarásznak, isznak, kártyáznak és félvilági nőkkel
                            szórakoznak.</p>
					<p>- Hát már azok is vannak Pesten?</p>
					<p>- De még milyenek!</p>
					<p>A herceg elsötétült arccal jelentette ki:</p>
					<p>- Akkor a magyar mágnásokat Bécs és az udvar végképp elvesztette.</p>
					<p>- Vagyis Széchenyi István gróf elérte a célját - tette hozzá Sedlnitzky
                            gróf.</p>
					<p>A herceg arca még jobban elborult:</p>
					<p>- Igen. Ennek mind az a félbolond Stefferl az oka. Lássa, kedves grófom,
                            ezt a Széchenyi Stefferlt kellett volna már régen becsukni, nem pedig
                            egy ágrólszakadt újságírót és egy vak erdélyi bölényt. Mondja, kedves
                            gróf, miért nem csukják be Széchenyi grófot?</p>
					<p>A rendőrminiszter komor arccal nézett maga elé, mintha ezen a kérdésen
                            már maga is sokszor eltűnődött volna. Aztán lemondóan legyintett:</p>
					<p>- Mert nem akarjuk, hogy Magyarországban is kitörjön a forradalom.</p>
					<p>- Széchenyi gróf miatt?</p>
					<p>- Széchenyi gróf a legnagyobb hatalom ma Magyarországban... Kedves
                            hercegem, ön nem is képzeli, hogy milyen rosszul állunk ott a Lajtán
                            túl.</p>
					<p>Ebben a pillanatban vették észre, hogy Windischgraetz herceg a hátuk
                            mögött áll, s eltorzult arccal hallgatja beszélgetésüket. Az
                            altábornagy, mint valami vérbíróság elnöke, hirtelen megragadta a
                            rendőrfőnök vállát:</p>
					<p>- Gróf úr szerint tehát mi a teendő?</p>
					<p>- Szerintem - válaszolt a rendőrfőnök, szerény, de meggyőződéses hangon -
                            össze kellene fogatni a magyar főurak nagy részét és valamennyit
                            Kufsteinbe vagy Spielbergbe kellene csukni.</p>
					<p>- A mágnásasszonyokat is? - kérdezte Lichnovszky herceg.</p>
					<p>- Nem. Azokat és Széchenyi István grófot a bolondokházába zárnám.</p>
					<p>Lichnovszky elnevette magát:</p>
					<p>- Stefferl, ahogy én ismerem, pompásan érezné magát ilyen
                            elmegyógyintézetben.</p>
					<p>Az altábornagynak nem volt kedve a tréfálkozásra:</p>
					<p>- Uraim, ah, oah, önök nem is tudják, hogy milyen válságos pillanatok
                            ezek. Ma este az államtanács döntött, hogy micsoda taktikát kövessen
                            Magyarország ellen. Az országgyűlést bezárják. Metternich szeretne
                            kibékülni a magyar mágnásokkal. Az államtanács többi tagjai azonban azon
                            a véleményen vannak, amelyet én az előbb vázoltam.</p>
					<p>- Spielberg és elmegyógyintézet? - kérdezte Eduard herceg.</p>
					<p>Az altábornagy megsemmisítő pillantást vetett a tréfálkozóra:</p>
					<p>- Nem. Einmarschieren.</p>
					<p>A rendőrminiszter elsápadt. Eduard herceg pedig rengeteg homlokát
                            dörzsölte. Eszébe jutott neki Steward lord, Londonderry márki, aki most
                            a szomszéd szobában tokaji aszút iszik Széchenyi István gróf
                            egészségére. Sedlnitzky gróf halkan megszólalt:</p>
					<p>- Metternich már itt van.</p>
					<p>- Tudom - recsegett az altábornagy hangja. - A zöld szobában referál
                            Zsófia főhercegasszonynak.</p>
					<p>- Einmarschieren? - kérdezte zavartan Lichnovszky Eduard.</p>
					<p> Ezalatt Metternich herceg elmondta Zsófia főhercegasszonynak, hogy az
                            államtanácsot sikerült meggyőznie a maga álláspontjának helyességéről.
                            A magyar országgyűlés berekesztése előtt Pálffy Fidél gróf kancellárt, a
                            leggyűlöltebb embert elbocsátják, a kormány a reformok dolgában
                            elfogadja Dessewffy Aurél és Széchenyi István javaslatait, s a politikai
                            foglyok, tehát Kossuth és Wesselényi is, amnesztiát kapnak.</p>
					<p>A főhercegasszonyt ez a közlés annyira lesújtotta, hogy ott hagyta a
                            Széchenyi házban összesereglett fényes társaságot. Előkerültek a
                            kandeláberek, a vendégek sorfalat álltak, a házigazda és felesége
                            kocsijáig kísérték a fenséges asszonyt, a hintó elrobogott, és a
                            társaság megkövülve nézett a kancellárra.</p>
					<p>Metternich herceg arca ragyogott, termete kiegyenesedett, és szép kék
                            szeméből mosolygó derű és a győzelem ittassága sugárzott. Felesége,
                            Melanie hercegnő megsúgta a háziasszonynak az államtanács határozatát,
                            a háziasszony közölte Clam-Martinitz Selina grófnővel, aki sietve adta
                            tovább a hírt Windischgraetz hercegnek, hogy felháborodásában és
                            kétségbeesésében gyönyörködhessék.</p>
					<p>- Hercegem, akárhogy vesszük is a dolgot, Széchenyi István gróf győzött.
                            Nem lesz bemasírozás.</p>
					<p>A herceg nem akart hinni a fülének:</p>
					<p>- Kossuth és Wesselényi, kiszabadulnak?</p>
					<p>- Mégpedig holnap.</p>
					<p>- Akkor igaza volt Esterházy Miklósné hercegasszonynak. Metternich titkos
                            forradalmár, Metternich nagyobb csapás Európára, mint amekkora Bonaparte
                            volt.</p>
					<p>Selina grófnő, akit úgy látszik, az egész dologból csak Széchenyi István
                            gróf helyzete érdekelt, meg akarta adni a kegyelemdöfést Windischgraetz
                            hercegnek:</p>
					<p>- És tudja-e, ki lesz az új kancellár?</p>
					<p>- Ah, oah, csak nem a kétszínű Dessewffy Aurél gróf?</p>
					<p>- Nem.</p>
					<p>- Talán csak nem Batthyány Louis?</p>
					<p>- Az sem.</p>
					<p>- Hát mondja meg, ki!</p>
					<p>- Széchenyi Stefferl - vágta ki a kis Sel olyan titokzatosan megvonagló,
                            eltorzult arccal, hogy az altábornagy nem tudta: a gyűlölet vagy a vágy
                            sugallja-e neki ezt a képtelen feltevést.</p>
				</div>
				<div type="chapter">
					<head>
                           3
                        </head>
					<p>- István, hova megy? Nem látja, hogy vihar készülődik?</p>
					<p>A cenki kastély ablakából hangzottak ki ezek az aggódó, kissé indulatos
                            szavak. Az ablakban feltűnő szépségű asszony állt fehérben,
                            fátyolkendővel. Fekete haja apró csigákba fonva, fürtösen lógott a
                            vállára; rizsporozott, puha, édes arca, durcásan összeráncolt homloka,
                            júnói teltségében pompázó keble izgalmas látvány volt, de a gróf, akit a
                            közelgő viharra figyelmeztetett, vissza sem fordult, csak kicsit rekedt
                            hangon hátrakiáltott:</p>
					<p>- A kriptába megyek.</p>
					<p>- István! Villámlik!</p>
					<p>István már nem is válaszolt. Sietett a családi sírbolt felé, amely egy
                            kis emelkedésen, kőhajításnyi távolságban volt a kastélytól. Mellette
                            hórihorgas, sötét hajú, szőke gentleman szedegette lábát hajadonfőn,
                            magasan begombolt fekete frakkban, fekete pantallóban, nyaka körül
                            szorosan csavart selyemkendővel, amely állát felpeckelte, s ezáltal
                            megjelenésének merev és gőgös kifejezést adott. Hosszú karjai
                            lecsüngtek, kanálformára görbült tenyere majdnem a térdeit verte, és
                            térde megrogyott. De a háta egyenes volt, mintha nyársat nyelt volna.
                            Mindenki angol gépészmérnöknek vagy Afrika-utazónak nézné, aki lepkéket
                            gyűjt, vagy az őserdők flóráját tanulmányozza, ámbár nem fél a
                            fenevadaktól sem, sőt tudományos szempontból végtelenül örül, ha velük
                            találkozik.</p>
					<p>A gróf megállt:</p>
					<p>- Tasner! Mit gondol, vihar lesz?</p>
					<p>- Nem lesz.</p>
					<p>- Köszönöm.</p>
					<p>A gróf szentírásnak vette Tasner Antal úr minden szavát, még az ilyen
                            meteorológiai jóslatait is. Ha ezek a jóslatok véletlenül nem váltak be,
                            nem őt, hanem a természetet okolta, amely ezúttal tévedett. Tasner nem
                            tévedhet soha.</p>
					<p>A gróf titkára nem volt több harminckét évesnél, de mivel hajáról nem
                            lehetett tudni, hogy ősz-e vagy szőke, pergamenszínű arcát finom, apró
                            ráncok egész hálózata borítja el, keskeny, vértelen ajka oly beesett,
                            mintha minden foga hiányoznék, s mozgása kimért, merev, szegletes,
                            lomha, mint egy öreg professzoré, ennélfogva mindenki annyi évesnek
                            tartotta, amennyinek akarta.</p>
					<p>A sírbolt felé vezető keskeny gyalogúton egyszer csak megszólalt a
                            gróf:</p>
					<p>- Most ezernyolcszáznegyvenet írunk, egy hét múlva augusztus huszadika
                            lesz, Szent István napja, vagyis a névnapom; szeptember huszonegyedikén
                            pedig életem ötvenedik évébe lépek. Ezernyolcszáznegyven... ötvenedik
                            év... augusztus... évek, napok - az időszámítást az ember eszelte ki,
                            mint a súly vagy a tér fogalmát, hogy a maga dolgait méricskélni tudja
                            egy arasznyi létben, két örökkévalóság között. Az idő maga is emberi
                            találmány, akár a lőpor, a könyvnyomtatás vagy a gőzgép. Az idő
                            végtelenje nem oszlik sem fényévekre, sem másodpercekre. Évtized? Mi az?
                            Háromezer-hatszázötven nap s ugyanannyi éjszaka a szegény halandónak; de
                            a kozmosz életében nincs kezdet és vég. Ámbár az, hogy mikor szakadtak
                            ki a bolygók a Nap testéből, és mikor hűlt ki a föld, mikor váltak el a
                            vizek a szárazföldtől, és mikor született meg az első élőlény a
                            tengerekben, az talán mégis bele van jegyezve egy isteni diáriumba.
                            Különben egyre megy. Maradjunk a földön, és mérjük az időt emberi
                            mértékkel. Tíz éve, hogy írtam egy könyvet, amelyet némelyek frivol
                            pamfletnek, mások magyar újszövetségi szentírásnak mondanak. Mit gondol,
                            Tasner, kinek van igaza? Én mindenesetre megírtam benne, ami a szívemen
                            feküdt. Annak pedig, hogy az Akadémiát megalapítottam, innen-onnan
                            tizenöt éve. De tegyük fel, Tasner, hogy sem könyvet nem írok, sem... a
                            többit már tudja. Azt hiszem, az életem nem változott volna lényegesen.
                            Lunkányi úr, a jószágkormányzó, akkor is elszámolna száz- vagy
                            kétszázezer forint jövedelemről, akkor sem volnék több százhúsz vagy
                            százharminc fontnál, akkor is ötvenéves volnék, akkor is szeretném a jó
                            bort, a szép asszonyt, az angol telivért és Byron költeményeit. Hogy
                            nőtlen vagyok-e, vagy házasember, hogy katona maradok-e vagy diplomata,
                            hogy itt élek-e Cenken, avagy Párizs, London, Róma, esetleg
                            Szentpétervár valamely ódon palotájában: az körülbelül mindegy. Annyi
                            bizonyos, hogy nem volnék sem boldogabb, sem boldogtalanabb. Lehet, hogy
                            még most sem tudnék magyarul, de ezzel szemben angol vagy német orvosok
                            kigyógyítottak volna maláriámból, álmatlanságomból, furunkulózus
                            keléseimből, szemgyulladásomból, neuralgiámból és hipochondriámból.
                            Lehet, hogy már régen nem is volnék az élők között. Mit tudja az ember?
                            Talán megölt volna valaki párbajban, vagy egy nagy szerelmi botrány után
                            főbe kellett volna magamat lőnöm. Az sem lehetetlen, hogy a tudomány
                            valamelyik ágában vagy a szépirodalomban bizonyos tökéletességre vittem
                            volna, s nem volnék most minden téren fantaszta dilettáns. Ha nem volna
                            nyolcvanezer holdam, legfeljebb újságíró vagy indiai tigrisvadász lett
                            volna belőlem. Esetleg kalandor, szélhámos, Paracelsus, Raimundus
                            Lullus, Cagliostro, Casanova vagy Benyovszky Móric gróf, de az sem
                            lehetetlen, hogy valahol Afrikában egy olyan nagy birodalmat alapítottam
                            volna, mint amekkora a németek, franciák, spanyolok, olaszok, osztrákok
                            országa együttvéve, s húszmillió fekete alattvalóm, háromszáz főből álló
                            háremem felett, mint egy új isten, vagy legalábbis mint egy új és igaz
                            isten egy igaz prófétája, úgy uralkodnék. Ha pedig ebbe beleuntam volna
                            - ámbár az emberek az ilyen istenszerepeket nem szokták megunni, inkább
                            lenyakaztatják magukat -, már régen nyugdíjban vagyok, és háromszáz
                            bajadérommal (ehhez ragaszkodom) letelepszem a szabad Amerika földjén.
                            Ámbár az is lehet, hogy a kannibálok feldaraboltak, nyársra húztak és
                            megsütöttek volna. Mindegy. Halála előtt öt perccel még mindenki él,
                            halála után öt perccel pedig senki sem tudja, hogy hány éves korában és
                            milyen élet után halt meg. Halhatatlan ember úgysincs a világon, kivéve
                            Lieven hercegnőt, aki már a Hohenstauffok idejében szeretője volt a
                            legátusoknak, aztán III. György régens hercegnek... mikor is kezdődött
                            ez a viszony, Tasner?</p>
					<p>- Ezernyolcszáztizenöt...</p>
					<p>- Köszönöm. Aztán Metternichnek.</p>
					<p>- Ezernyolcszáztizennyolc, aacheni kongresszus...</p>
					<p>- Majd Palmerston lordnak...</p>
					<p>- Harminc...</p>
					<p>- És most Guizot-nak...</p>
					<p>- Harmincöt óta...</p>
					<p>- Ellenben meghalt Konsztantyin orosz nagyherceg, ez a hősies és durva
                            kanaszter, mégpedig kolerában, amelyet a lengyel forradalom leverésére
                            küldött kozákok terjesztettek el Európában. A franciák felszabadították
                            az embert a feudalizmus rabszolgaságából, a magyarok megvédték Európát a
                            török barbárságtól, a zsidók Jézus Krisztust, az arabok Mohamedet, az
                            angolok Shakespeare-t, Newtont, Smith Ádámot és Bentham Jeremiást, a
                            németek Kantot és Beethovent adták az emberiségnek, az olaszok
                            felfedezték az antik kultúrát, az oroszok feltalálták a kancsukát és a
                            kolerát. Hopp, az osztrákokat kifelejtettem. Pedig a világ nekik
                            köszönheti Metternich rendszerét, s ez van akkora dolog, mint a kolera
                            és a kancsuka együttvéve. Halottakról lévén szó, eszembe jut Ferenc
                            császár is, aki áldott jó ember volt, és ha leszokott volna arról a
                            szenvedélyéről, hogy a tisztességes embereket Kufstein, Munkács és
                            Spielberg várában összegyűjtve éhen veszejti, megőrjíti, vagy
                            belekergeti az öngyilkosságba, szentté avatása érdekében a jámbor
                            bécsiek bizonyára mindent elkövetnének. De arról a kedvteléséről nem
                            tudott leszokni, inkább a poklot választotta. Hah, elgondolni is
                            borzalmas, hogy ott véletlenül összetalálkozik Bonaparte Carlo ügyvéd
                            özvegyével, Mária Leticia asszonnyal, aki Rómában, egy rozoga, ódon
                            palotában halt meg, egyedül, árván, nyolcvanhat éves korában, miután
                            teljesen megvakult, és el kellett tűrnie, hogy hitvány cselédei az
                            idegeneknek pénzért mutogassák. Ez a derék öregasszony érdemes látnivaló
                            is volt, mert egyszerű halandó létére csupa halhatatlan gyermekeket
                            szült, akik egy fél tucat trónra... éspedig, izé...</p>
					<p>- Spanyolország, Hollandia, Westfalia, Piombo, Toscana, Nápoly
                            trónjára...</p>
					<p>- Igen. Nem is szólva Napóleonról, aki nagyobb birodalmat alapított
                            magának, mint Julius Caesar, Batu kán vagy Nagy Károly.</p>
					<p>- És tízmillió embert küldött a föld alá...</p>
					<p>- Tasner, egyszer mindnyájan meghalunk...</p>
					<p>- Éppen azért nem kell a dolgot siettetni...</p>
					<p>- Igaz. IV. György angol király mindenáron be akart csalni az angol
                            hadseregbe. Nos, ez esetleg nagyon is siettette volna a halálomat. Most
                            talán lenn volnék Indiában mint az afgán törzsek ellen folyó háború
                            vezére.</p>
					<p>- Roppant feladat. Az afgánok olyanok, mint a germánok Augustus korában.
                            Az angol ezredek könnyen úgy járhatnak, mint Varus légiói...</p>
					<p>- Nahát. Mégis jól tettem, hogy nem álltam kötélnek. Ámbár, ha már
                            kötélről van szó, Metternich, Kolowrath vagy Kossuth szívességéből itt
                            is kaphatok kötelet...</p>
					<p>István gróf agyán úgy cikáztak át a gondolatok, mint feje fölött a
                            sötéten és titokzatosan gomolygó felhőkben az égiháborút bejelentő apró
                            villámlások. Emésztő, ájult meleg volt, a levegő reszketett, még
                            egyetlenegyet sem dördült az ég, és csepp eső sem hullott a felhőkből,
                            de az alacsony légnyomás szinte elviselhetetlen volt.</p>
					<p>A gróf nemrég súlyos és hosszú betegségen ment át. A pesti árvíz idején
                            idegrohamokat kapott, amelyek hónapokig gyötörték. Fuldoklások, görcsök
                            kínozták; sérülései voltak, és sokszor úgy érezte, mintha a guta
                            környékezné. Rettenetesen fájt a feje, azt hitte, hogy az agyveleje ég,
                            vére lánggal lobog, és teste rothadni kezd. Olykor két hétig kínlódott
                            obstipációban. Érverése negyvennyolcra, egyszer negyvenháromra
                            csökkent, testsúlya százharminc fontról száztízre szállt alá. Nem tudott
                            indulatain uralkodni, s néha az a vad kényszer gyötörte, hogy valakit
                            meg kell ölnie. Unalom és életuntság, szemrehányások és önvádak
                            közepette azt hitte, hogy átok fekszik rajta, hogy sötét hatalmak
                            kezében van, hogy már meg is halt, és lelke elkárhozott. Látta, amint a
                            sír sötéten megnyílik előtte, és körülötte puszta és komor minden.
                            Egyszer csak észrevette, hogy minden ok nélkül fél, és pusztulás,
                            vérontás, forradalom, anarchia, katasztrófák rémképei jelentek meg
                            látomásaiban. Testi-lelki gyötrelmei alatt sokszor eszébe jutott, amit
                            ezelőtt négy évvel írt a naplójába: “Crescence nem feleségnek, hanem
                            ápolónőnek jön hozzám.” A grófné angyali önfeláldozással ápolta és
                            vigasztalta, de a beteg mindenképpen elkészült a halálra.
                            Jószágigazgatójának, Liebenberg úrnak, akit most már Lunkányinak hívtak,
                            töviről hegyire megmagyarázta, hogy mit cselekedjék, ha a katasztrófa
                            beáll. - Először is izenje meg testvéreinek és barátainak, hogy
                            “Széchenyi István megszűnt az élettel vesződni”. Ő és Tasner Antal,
                            akivel élete nagy részét együtt töltötte, és bizonyára a halál
                            pillanatában is vele lesz, ne hagyja el Crescence grófnét, a fiait és a
                            háza népét. Az utóbbi időben nagyon félt az élve való eltemetéstől.
                            Emiatt úgy rendelkezett, hogy testét, mielőtt eltakarítanák,
                            boncoltassák fel, a szívét pedig vegyék ki, és végrendelete szerint
                            borszeszbe tegyék el. Lerajzolta a kriptát, és megjelölte a helyet,
                            ahova a koporsóját tegyék. A grófnénak német nyelvű levelet hagyott
                            hátra, s abban ezt írta: “Légy meggyőződve, hogy viszontlátjuk egymást,
                            és a túlvilági élet mindörökre egyesít bennünket. Ne felejtsd el, hogy
                            egy népes család anyja vagy, és neveld gyermekeidet erkölcsösen, hogy
                            azokból hasznos férfiak és derék háziasszonyok váljanak. Halálom után
                            siess Bécsbe. Azután pedig napjaidat oszd meg Cenk és Pest között.”
                            Tasnernak külön meghagyta, hogy halála esetén végrendeletét vegye ki
                            öltözőszobájának abból a szekrényéből, amelynek kulcsát már előzőleg
                            átadta neki; bontsa fel, és járjon el végső akarata szerint. Minden
                            írását és papirosát az ő diszkréciójára bízta. Bagariabőrbe kötött és
                            lelakatolt naplókönyveiről úgy intézkedett, hogy azokat égesse el.</p>
					<p>István gróf akkortájt szokott hozzá a kripta látogatásához. Egyrészt félt
                            a haláltól, másrészt vágyódott az örök pihenésre. Eszébe jutott a szép
                            magyar báró, aki Bécsben élete utolsó éveiben ravatalon, koporsóban
                            hált, s mindenképpen meg akart barátkozni a nagy Kaszás őfenségével. Ő
                            ezt a barátkozást a családi sírboltban gyakorolja. Néha pipaszóval,
                            hálósipkásan, papucsban és hálóköntösben látogatja meg őseit, akiket
                            megszólít, elbeszélget velük, és színről színre maga elé képzeli, úgy,
                            hogy le tudta volna rajzolni őket.</p>
					<p>Ma különösen vágyódott a társaságukra. A tikkasztó hőség, a vihar meleg
                            lehelete, az apró villámlások felizgatták idegrendszerét, és szinte
                            öntudatlanul sietett a sírbolt felé. Most vitte magával először
                            Tasnert.</p>
					<p>A kripta hűvös volt, és a szél járta át a boltozatos termet. Az egyik
                            sarokban patkány cincogott, és vakmerően szembenézett a látogatóval.
                            István grófot az első pillanatban az ocsmány állat megijesztette, de
                            nyomban elmosolyodott, amikor észrevette, hogy Tasner, anélkül hogy ezer
                            ránca közül csak egyetlenegy is megrándult volna az arcán, szöges
                            botjával a patkány felé döfött, és azt egyszerűen felnyársalta.</p>
					<p>- Bravó! - kiáltott a gróf, és megkönnyebbülten fellélegzett. Leült egy
                            koporsó elé tett székre. Egy ideig nézte a követ, aztán magyarázni
                            kezdte Tasnernak: - Legelső ismert ősöm, Lőrinc 1620-ban tízéves volt,
                            és látta, hogy Bethlen Gábor hada megégette a család szécsényi házát.
                            Apja, Márton hadnagy, Bethlen Gábor támadása alatt is hű maradt a
                            királyhoz, II. Ferdinándhoz, és ragaszkodásáért vagyonát és állását
                            elvesztette. De mégsem gondolt arra, hogy az udvarnál kárpótlást és
                            jutalmat szerezzen. Nem is a király területén, hanem a török alatt levő
                            Gyöngyösön talált menedéket. Ám király, Bethlen Gábor és török oldalán
                            egyaránt a hazáját szolgálta; mindenütt a nehezebb részt választá; régi
                            bajtársai egyszer aztán berontottak Gyöngyös városába, és Márton hadnagy
                            rögtön hozzájuk állott; elesett és meghalt. Idősebbik fiát, Györgyöt
                            Pázmány Péter a bécsi egyetemre küldte; egyetemi hallgató korában,
                            mielőtt pappá szenteltetett, maga, özvegy édesanyja és öccse, Lőrinc
                            számára nemességet kapott. Széchényi György csanádi, majd pécsi, aztán
                            veszprémi püspök lett, végül esztergomi érsek. Rideg, hatalmas,
                            borzasztó ember volt; akkora földet harácsolt össze, mint egy
                            fejedelemség; a bőkezűség és adakozás csodája volt, de sohasem egyes
                            embernek, mindig a haza, egyház, közösség számára adott. Istenen és
                            hazáján kívül senkit sem szeretett; még a rokonait sem; még öccsét és
                            annak fiait sem. De mérhetetlen vagyont hagyott hátra nekünk,
                            Széchényieknek, hogy a családi név fényét örök időkre fennragyogtassa.
                            Soha nem tartozott senkihez: egyedül volt a haláláig. Rettenthetetlen
                            bátor királlyal, Caraffával, Kollonichcsal, kálvinistákkal,
                            erdélyiekkel, urakkal, jobbágyokkal szemben. Iszonyú zsarnok, gőgös
                            nagyúr, a királyának szemébe mondta: “Szeretem felséges császáromat és
                            királyomat, de attól el nem állok, hogy országom örök fennmaradását
                            biztosítsam.” A többiek mindnyájan oly kicsinyek voltak körülötte, mint
                            ijedt birkák a pásztor körül. Bibliai alak. Mózes sem volt
                            rettenetesebb.</p>
					<p>István gróf arca felragyogott. György érsek, igen, az volt az ember. Az
                            Isten keze egy darab gránitból faragta ki tetőtől talpig. Öccsét, Lőrinc
                            urat, már sokkal puhább anyagból gyúrta össze. Sárból, agyagból,
                            homokból; puha viaszból egy Széchenyit sem. És rámutatott egy másik
                            koporsóra, amelynek üvegteteje volt, és be lehetett látni.</p>
					<p>- Itt fekszik Pál, aki a Rákóczi-felkelés idején kalocsai érsek, titkos
                            tanácsos és Veszprém örökös főispánja volt. Pál érsek az udvaroncok
                            dühöngésével nem törődve, sokszor szembeszállt a király akaratával, de
                            azért a kurucok mellé sem állt. Miért? Mert mint kontemplatív,
                            egyeztető, tárgyilagos fő, látta, hogy a felkelés sikerre nem vezethet,
                            s ezért nem erővel, hanem ésszel akarta a küzdőfelek között a magyar
                            igazságot megvédelmezni. A király és Rákóczi Ferenc között egyedül
                            állott egyházi méltóságában, pártatlanságával, tiszta jellemével,
                            roppant eszével, és mind a két részről gyanú és üldöztetés lett az
                            osztályrésze. Olyan ember volt, aki kimondta az igazat és nem
                            hízelkedett sem Bécsnek, sem a magyar pártzsarnokságnak. Nem is volt
                            segítőtársa, csak az angol király és a németalföldi köztársaság. A
                            tősgyökeres magyar hazafinak és buzgó katolikus főpapnak csak két
                            barátja volt, s mind a kettő idegen és eretnek. Az ónodi gyűlés, amely a
                            Habsburgokat detronizálta, őt is hazaárulónak nyilvánította, mire
                            kétségbeesve, az őrület és öngyilkosság határán levelet írt a pápának,
                            hogy Magyarország békéjének sorsa most már csak az égiektől és nem az
                            emberektől függ. És egy évvel a kibékülés előtt sírba hanyatlott.</p>
					<p>- Egyedül volt - szólalt meg Tasner.</p>
					<p>- Egyedül... - ismételte a gróf, és egy másik szarkofágra mutatott: - Ez
                            itt apám koporsója, aki félig eszét vesztve ájtatoskodott bécsi
                            palotájában, mert nemzete elmaradását gyászolta, s mint magyar a
                            feltámadás reménye nélkül szállott sírjába. Élete utolsó öt
                            esztendejében olyan egyedül állt, mint...</p>
					<p>Nem fejezte be a mondatot, csak ránézett Tasnerre, aki megértően
                            bólongatott.</p>
					<p>Aztán csend lett. István gróf alapjában véve irtózott a sírkamra penészes
                            levegőjétől és a salétromos falakon imbolygó árnyaktól. Mégis valami
                            ellenállhatatlan erő húzta közéjük: És legtovább állott Pál érsek, a
                            tragikus hős üvegkoporsója előtt, amelyben a főpap földi maradványai
                            majdnem teljesen megmaradtak.</p>
					<p>- Csoda! Így hitték ezt a Széchényiek. A szentség csodája. Én nem hiszek
                            a csodában, mert azt méltatlannak tartom az Isten mindenhatóságához, de
                            az örökkévaló Széchényinek ön is két szemével látja pergamenbőrét,
                            fekete lábszárait, épen maradt aszkétikus arcát, fekete, kócos haját,
                            bajuszát, szakállát.</p>
					<p>- Ez csakugyan az örök Széchényi - szólt Tasner.</p>
					<p>István gróf szeme felvillant.</p>
					<p>- Úgy van, ez az igazi Széchényi. A többi csak halandó ember; némelyik
                            rengeteg óriás, másik nagyon is kicsiny; óriások és törpék között egy
                            rezignált titán, szenvedő, legyőzött, öreg Prometheus, akinek tüzéből a
                            többi is kapott egy kis lángocskát. Vajon bennem mennyi van a
                            halhatatlan Széchényi Pálból?</p>
					<p>- Itt hűvös van, és a gróf úr csupa verejték - felelte Tasner, mintha a
                            kérdést nem is hallotta volna. - A grófné aggódik.</p>
					<p>István gróf megborzongott:</p>
					<p>- Mit gondol, Tasner, vajon én is oly megértetlenül, árván, a
                            kétségbeesés és öngyilkosság határán végzem napjaimat, mint Pál, a
                            kalocsai érsek?</p>
					<p>Tasner úr gyengéden megfogta a gróf kezét.</p>
					<p>- Egyszer mindnyájan meghalunk. De nem volna helyes, ha halálunkat magunk
                            siettetnénk.</p>
					<p>- Mire gondol, Tasner? - kérdezte a gróf meglepetve.</p>
					<p>- Arra, hogy ilyen felhevülve, ebben a nyirkos hidegben az ember könnyen
                            kaphat tüdőgyulladást.</p>
					<p>István gróf kissé elrestellte magát:</p>
					<p>- Igaza van, Tasner. A grófné aggódik.</p>
					<p>Megbékélve és erős lélekkel jött ki a kriptából. A lépcsőn felfelé megint
                            Tasner felé fordult:</p>
					<p>- Ön most arra gondol, hogy csak a gyáva fél, az erős ellenáll. Ebben is
                            igaza van, Tasner. Szememet behunyva, fogamat összeszorítva, derekamat
                            megfeszítve, minden lárma, sárral dobálás, kőhajigálás és vagdalkozás
                            ellenére is rettenthetetlenül megyek célom felé.</p>
					<p>Kiértek a szabad levegőre. István gróf boldogan látta, hogy a felhők
                            ronggyá szakadozva, lankadtan lógnak a látóhatáron, a sirokkó elfújta az
                            esőt, a levegő kitisztult, és hűvösen ereszkedik le az est a mezőkre.
                            Frissen kaszált sarjú illata csapta meg az orrát.</p>
					<p>- Tasner, magának mindig igaza van. Csakugyan nem lesz égiháború.
                            Köszönöm.</p>
					<p>István gróf e pillanatban azt is Tasner érdemének tudta be, hogy a
                            fenyegető vihar, elvonult, s a grófnénak nincs oka félteni őt a
                            meghűléstől. Szeretni és gyűlölni egyformán határtalanul tudott, és
                            ebből nem is csinált titkot. Sokszor mondogatta, hogy csak az tud
                            szeretni, aki gyűlölni is tud.</p>
					<p>Tasner úr elköszönt a gróftól, aki ezalatt a kastély elé ért. Eszébe
                            jutott, hogy a kriptánál mégis fontosabb a kastély, amely most már egy
                            gyönyörű asszonyt és két gyönyörű kis Széchenyi fiút rejt a falai
                            között. Megállt, és hosszan kutató, de kissé szomorú szemmel nézte a
                            kastélyt. Talán arra gondolt, hogy a családi fészek költészetét mint
                            gyermek nem ismerte soha; tizenhét éves korában kikerült a harctérre,
                            addig pedig hol egyik, hol másik kastélyban, jószágigazgatók, nevelők,
                            házikáplánok laza felügyelete alatt cseperedett fel sihederré;
                            huszonhárom éves kora óta állandó lakása Bécsben, majd Pesten és
                            Pozsonyban is volt, de életének legnagyobb részét hajón, vagy úti hintón
                            töltötte el; igazi otthonának azonban mindig a Fertő-tó partján épült
                            Cenket tartotta, amely apjának halála után, a tőle örökölt kis
                            birodalomnak mintegy a fővárosa és székhelye lett. Nagy- és Kiscenk
                            ötven-egynéhány házával és pár száz német jobbágyával mintha csak a
                            birodalom majorsága volna a kastély háta mögött.</p>
					<p>Igen. Cenk az ő igazi otthona. Eszébe jutott, hogy az angol nemesúr,
                            bárha életének legnagyobb részét Londonban tölti is, a világért sem
                            mondaná magát londoni lakosnak... még Shakespeare is csak akkor érezte
                            magát gentlemannek, amikor Stratfordban házat és birtokot vásárolt
                            magának... A magyar ember szemében sem pénz, rang, hatalom teszi az
                            igazi urat, hanem a föld, amelyet a magáénak mondhat. Utazásai alatt
                            mindig megjött a kedve, hogy a remek angol kastélyok mintájára magának
                            világlátott főúrhoz, gazdag emberhez és finom ízlésű gentlemanhez méltó
                            fészket alapítson, s hazajövet többször neki is fogott a kastély
                            átalakításának. Elábrándozott, hogy a Fertő-tó mellett olyan vidéki
                            kastélyt rendez be magának, mint amilyent például Angley End közelében
                            lord Braybrooke birtokán vagy Rochamptonban lord Ellenborough-nál
                            látott. Többször bele is fogott az építkezésbe, de jött egy szerelem
                            vagy egy utazás vagy egy országgyűlés, s akkor minden abbamaradt.</p>
					<p>Miután megházasodott, nemcsak a családi élet és a belső lelki kényszer,
                            valamint Crescence grófnő kívánsága is arra indította, hogy végre
                            megvalósítsa a cenki kastély átalakításának tervét.</p>
					<p>A kastély főhomlokzata a Fertő-tó felé néz, előtte nagy tisztás, amelyen
                            gyönyörű parkot lehet létesíteni, s a tisztást a Fertő-tóval hatalmas
                            hársfasor köti össze, több mint három kilométer hosszú, már legalább
                            hatvan-nyolcvan éves faóriásokkal. Ebbe a hársfasorba István gróf
                            gyermekkora óta szerelmes volt. A toronymagasságra nyúló roppant sátoros
                            lombok alatt lóversenyeket is lehetett volna rendezni a tükörsima,
                            nyílegyenes úton, amelyet Skóciára és Írországra emlékeztető zöld pázsit
                            fedett, és minden ötszáz méterre egy-egy archaizált kőpad vagy
                            folyondárral befuttatott oszlop tett regényessé. A kastély nem nagy, és
                            az öreg Ferenc gróf alatt még nagyon kényelmetlen barokk palota volt,
                            amelynek egyetlen nevezetessége a hatalmas, öreg, bolthajtásos konyha,
                            kissé a földbe süppedve, mint valami középkori vár kazamatája. A
                            konyhában a kút. Ez az egyetlen monumentális helyiség a házban, mintha
                            csak az eszem-iszommal, vendéglátással, dínom-dánommal és tivornyákkal
                            teli magyar életet akarta volna szimbolizálni. Óriás tűzhelyek, óriás
                            nyársak, óriás nyársforgatók, óriás rézüstök, vaskondérok, pléhedények,
                            fakanalak, minden óriás volt ebben a föld alatti boszorkánykonyhában,
                            mintha csak óriások lakmároznának fölötte a palota ebédlőjében.</p>
					<p>István gróf a főépület jobb oldalán szárnyat építtetett, az egész házat
                            kitataroztatta, a szobákat drága parkettel, ölnyi magas faragványos
                            faburkolattal, drága kárpitokkal borította be, a reprezentációs
                            helyiségek ajtajába elefántcsontból való kilincseket szereltetett fel.
                            Az ebédlő sarkában kandalló tátja a száját, de emellett a házat központi
                            fűtés melegíti, amelynek kazánja a pincében van. A kastély berendezése
                            Angliából való, egyszerű, de a legnemesebb anyagból készült bútorokkal,
                            klubkarosszékekkel, vízvezetékkel, egészségügyi berendezésekkel. Már
                            több mint százezer forintot költött az átalakításra, s még ötvenezret
                            szánt rá, de az eredmény sehogy sem tudja kielégíteni. Különösen a
                            földszint okoz sok bosszúságot. A lépcső rosszul fordul, a szobák
                            sötétek, aminek a közvetlen közelében égnek meredő négy óriási platánfa
                            az oka, de viszont az a négy meztelen törzsű, kísérteties fehéren
                            ragyogó óriás az ő szemében többet ér, mint az egész kastély. Még
                            legjobban sikerült a könyvtárszoba, amelynek falain körös-körül karzat
                            fut végig, s a közepén hatalmas biliárd terpeszkedik. Mellette van a
                            dolgozószoba, kicsiny dolgozóasztallal, mappával, Alt-Wien
                            porcelánfigurákkal, aranyos porzóval, papírvágóval és egyéb
                            írókészséggel, meghitt studiolo, egy roppant elme apróka fészke,
                            amelynek ablakából a négy platánfa, az udvar s távolabb a sűrű cserjés
                            és törpeerdő látszik. Ez a legcsendesebb pontja a kastélynak, talán csak
                            a mellette levő hálószoba tudott még jobban elrejtőzködni, de viszont
                            ebben a két csendes helyiségben folynak le a legviharosabb küzdelmek, a
                            legkínzóbb gyötrelmek a munka, az alkotás és az álmatlanság rettentő
                            vívódásaiban.</p>
					<p>István gróf a kastélyával is úgy volt, mint mindennel ezen a világon:
                            szerette, ragaszkodott hozzá, sóvárgott utána, de amikor beköltözködött,
                            csalódást okozott neki. Kicsinek találta, kiábrándítóan szegényesnek,
                            célszerűtlennek, magához méltatlannak, nyomorúságosnak. Amíg bécsi
                            építészek, mesteremberek javítgatták, toldották-foldozták, amíg a világ
                            minden tájékán vásárolt képekkel, szobrokkal, szőnyegekkel,
                            csecsebecsékkel és ereklyékkel díszítgették, azalatt ő képzeletében
                            megépítette magának a csodapalotát, amelynél szebb és célszerűbb, jobb
                            berendezésű, kényelmesebb és egészségesebb nincsen a világon. Sőt
                            azalatt egész elméletet épített ki az emberi lakásról, és szívdobogva
                            határozta el, hogy megírja az elképzelhető legszebb és legtökéletesebb
                            emberi fészekről való elképzeléseit. Tehát a kastély átalakításából is
                            könyv lesz, mint mindenből, s a könyvnek ezt a címet akarja adni: Az
                            emberi fészek metafizikája. Közben valósággal elkeseredett, hogy a
                            magyar ember milyen rosszul építi a házát, és szerette volna csúnyácska
                            hazáját teleépíteni pompás, száraz, tűznek-víznek ellenálló, kényelmes
                            és művészileg is tetszetős lakóházzal. Aztán eszébe jutott, hogy a
                            magyar ember nehezen szokja meg az emeletes építkezést, hogy minden
                            város és minden falu védtelen martaléka a tűzveszedelemnek, hogy
                            Debrecen, Pozsony, Pest már egy fél tucatszor leégtek... Valósággal
                            haragra lobbant, hogy mily keveset gondoltak őseink a városépítésnél
                            hadi biztonságra, ellenséges bombázások mindent elemésztő
                            következményeire, hogy a magyar házat milyen elviselhetetlenné teszi a
                            füst, a kellemetlen szag, az utca és udvar lármája, a köd és szél,
                            valamint a légvonat... Aztán elkeseredett azon, hogy a nemesi kúria
                            homlokzata rendesen az utcára, oldala és háta az udvarra néz, s emögött
                            van a kert, a majorság, a gazdasági épületek sora, a trágyadomb, gulya,
                            nyáj, sertés, kutya, liba, kacsa, megint kutya és a gazdaság minden
                            förtelme körös-körül. A belső elosztás együgyű. Egyik szoba olyan, mint
                            a másik, sorban egymás után, az ablakok az ámbitusra néznek, és
                            valamennyiben ugyanaz a konyha-, pipa- és árnyékszékszag, s ha az
                            ajtókat kinyitják, és a ház egyik végéről át lehet tekinteni a másik
                            végéig, akkor az elkülönült, zárt termek minden kelleme megszűnik,
                            anélkül hogy eggyé válnék a ház belseje. A nemesi kúriákról természetes
                            logikával átcsapott a magyar falu- és városrendezési tervek hiányára, a
                            városok szennyére, a magyar táj egyhangúságára, kopárságára, a pesti
                            por- és sártengerre, az erdősítésre, a vadregényes tájaknak mint a
                            természet műemlékeinek megbecsülésére és megőrzésére... képzelete
                            végignyargalt az egész országon, építészeket, régészeket, kertészeket
                            hozat külföldről, hogy minden szépséget kiemeljenek, hangsúlyozzanak,
                            felfokozzanak - Balaton... Bakony... Alföld... Hortobágy... Kárpátok,
                            Erdély... a természetnek vad, el nem mesterkélt szépségei, százados
                            tölgyek, csendes vadonok, ligetek, elíziumi mezők, smaragdzöld
                            pázsitok... ó, Istenem, éppen oly szép lehetne itt minden, akár
                            Angliában... - és felszaladt a studiolóba, hamar papírra vetette a könyv
                            vázlatát, megállás nélkül sercegett a toll a papiroson, az Alt-Wien
                            porcelán figurái között, aztán felugrott, izgalmában kifutott a három
                            kilométeres hársfasor alá, füttyentett a lovásznak, lóra pattant,
                            néhányszor végignyargalta az árnyas pázsitot, egész teste csuromvíz, a
                            szíve vadul dobogott... ez gyönyörű munka volt, a legszebb és
                            legférfiasabb kielégülés testben és lélekben.</p>
				</div>
				<div type="chapter">
					<head>
                           4
                        </head>
					<p>A grófnő és a gyermekek a kastély régi szárnyán helyezkedtek el. A
                            húszéves Karolina végleg hazajött a svájci intézetből, az egy évvel
                            fiatalabb Alfréd, aki a bécsújhelyi Theresianumot végezte, mint
                            újdonsült hadnagy, most indul az ezredéhez Milánóba. Mária, aki
                            Drezdában tanult, a nyári szünidő örömeit élvezi Cenken, Géza, Imre,
                            Rudolf és Heléna, akik közül a legfiatalabb hat, a legidősebb tizenkét
                            éves volt, még a családi fészekben készülnek a magasabb iskolákra. Ezek
                            voltak a Zichy gyermekek. Két apróság: Béla és Ödön, akik Crescence
                            grófnőnek Széchenyi gróffal való házasságából születtek, még magyar
                            dajkák és német nevelőnők felügyelete alatt egyelőre csak a táplálkozás
                            ősemberi örömének élnek; a kis Ödönt most fenyegette a lemondás első
                            nagy próbája: csak Crescence grófnő érzelmes, puha szíve halogatta
                            napról napra a dada emlőjétől való elválasztás idejét.</p>
					<p>A grófnénak tehát népes és zajos birodalma volt, amelybe István gróf csak
                            ritkán és mindig félve tette be a lábát. A grófné emiatt őszintén és
                            sokat szomorkodott. Ő úgy képzelte ezt a házasságot, hogy tizenegy éves
                            epekedés és várakozás után eleinte a mézeshetek szakadatlan tombolása,
                            majd a családi idillek egy soha fel nem függesztett pásztorjátéka lesz.
                            Első házasságában férje közéleti elfoglaltsága, kedélytelensége, később
                            gyengédtelen iróniája és féltékenysége nem okozott fájdalmat neki, mert
                            nem szerette. István gróf oldalán azonban már az is fájdalommal tölti el
                            szívét, hogy egyáltalán van a világon Akadémia, Kaszinó, országgyűlés,
                            hengermalom, Vaskapu és gőzhajótársulat. Minden pillanat, amelyet István
                            távol tölt tőle - s egyre több és több lesz az ilyen pillanat, perc,
                            óra, nap -, gyengédtelenségnek, sőt hűtlenségnek tűnt fel. A tizenegy
                            évi várakozás alatt néha öt hónapig nem látták egymást - ezt valahogy ki
                            kellene pótolni most, most, amikor Istvánnak végre is nem lehetne
                            fontosabb dolga... fontosabb?... nem érti, hogy egyáltalán miért van
                            egyéb dolga, mint ő? De ha emiatt panaszkodnék, István könnyen
                            figyelmeztethetné őt sokszor megismételt régi fogadalmaikra, hogy egész
                            életüket Magyarország és a magyar nép boldogulásának szolgálatában
                            fogják eltölteni. De akkor és most... akkor a szerelmi éhséget valahogy
                            át kellett alakítani egy eszményi erőfeszítés energiájává... akkor
                            szerelmi kéj volt vitatkozni a Hitel vagy a Stádium egyes pontjain... akkor bele kellett
                            felejtkezniük a haza vagy a nemzet gondjaiba, hogy idegrendszerük fel
                            ne lázadjon a tisztesség és a házastársi kötelék zsarnoksága ellen... de
                            most? Elvégre már eleget élt másoknak és másokért, s különben is most
                            már hárman epednek az ő jelenléte, gyöngédsége és kizárólagos birtoklása
                            után... Egy asszony és két gyermek... ő, Béla és Ödön...</p>
					<p>Első házasságában megszokta, hogy fegyelmezze magát, de most alig tudta
                            eltitkolni félelmeit és rémlátásait. Pedig már az első napokban
                            észrevette, hogy István a házasságot nem boldog szerencsének, hanem csak
                            kötelességnek érzi, akár az általa alapított intézmények, például a
                            Kaszinó vagy a híd körül való agitációt. Nem mer még arra gondolni, hogy
                            Istvánnak mint férfiúnak másfelé is eszébe jutna érdeklődni; nem, ezt
                            nem akarja róla feltételezni, ekkora kudarcot, ilyen szörnyű vereséget
                            nem akar magának bevallani, de az kétségtelen, hogy István nem az az
                            ember, aki... nem is akarja a mondatot befejezni, nem akar igazságtalan
                            lenni Istvánnal, és nem akar kegyetlen lenni önmagával szemben. Meg nem
                            is féltékeny. Sokkal büszkébb annál, hogy féltékeny legyen. Elvégre
                            István ötvenéves, ő pedig még alig negyven. Ha tükörbe néz, nincs oka
                            kishitűségre. Belsőleg még éppen olyannak érzi magát, mint leánykorában.
                            Sokszor el sem tudja hinni, hogy már gyermekei vannak. Vannak
                            pillanatai, amikor Zichy Károlytól való gyermekeit éppúgy mostohának
                            tartja, mint azokat, akiket már a Zichy házban talált. Felnőtt embernek
                            is csak azóta tartja magát, amióta szülei meghaltak; addig éppen úgy
                            elsírta bánatát az édesanyja ölén, mint tízéves korában. Egyáltalán nem
                            tudja, mit jelent a negyven esztendő, s mit tartanak az emberek
                            megöregedésnek. Ő fiatal és szép és szerelmes, és olyan erősen vágyik
                            István gyöngédségére... ő még mindig a mézeshetek kábulatában él.
                            Hiszen István is oly fiatal a szerelemben... ő ugyan nem tudja, hogy
                            milyenek a húsz- és harmincévesek, mert az első ura is annyi idős volt,
                            amikor elvette, mint most István... de asszonytársaitól egyet-mást
                            hallott már a fiatalemberek szerelmi képességeiről. Nos... István... de
                            ez egyben baj és veszedelem is, mert Istvánnak nagyon rossz híre van, és
                            István ellenállhatatlan... Barátnői sokszor tesznek erre célzásokat,
                            egyelőre még tréfás formában, de sohasem tudhatja, hogy miben mennyi a
                            tréfa, és mikor kezd a tréfa komollyá válni. A főherceg nádor felesége
                            például túlságosan kitünteti Istvánt. Pozsonyban, ahol most zárták be az
                            országgyűlést, Dorottya főhercegnő sokszor kis cédulákkal hívta ki őt az
                            ülésteremből. Nemcsak István, de mások is azt mondják, hogy ezekkel a
                            cédulákkal tulajdonképpen el akarta távolítani a tárgyalástól, s ezt a
                            ravasz, öreg József főherceg eszelte így ki. Ő másképp magyarázza. A
                            fenséges asszony félt, hogy István az ülésen túlságosan ellenzéki
                            szellemben beszél, és ezzel lehetetlenné teszi magát a császár és a
                            bécsi kormány előtt. Feltűnő gyengédség.</p>
					<p>Crescence grófné most sorba vette mindazokat a gyanús tüneteket, amelyek
                            a főhercegnő túlságos érdeklődését bizonyították. Hallotta, hogy a nádor
                            otthon, amikor vele Istvánról beszél, úgy szokta őt emlegetni: a te
                            barátod. Tehát már a nádornak is feltűnt. Ha a főhercegnő valamely
                            ünnepélyre vagy összejövetelre nem jöhetett el, mindig üzenetet küldött
                            neki főudvarmesternője, Teleki grófnő által... Most, ha visszafelé
                            összeállítja az eseményeket, elszorul a szíve a féltékenységtől. A
                            magyar főrendiházban 1825-ben István ajkáról hangzottak el az első
                            magyar szavak. Rá egy esztendőre Mária Dorottya főhercegnő is magyarul
                            beszélt az országgyűlés küldöttségéhez. Kitől kapott kedvet, és kitől
                            tanulta meg ezt a nehéz nyelvet, amellyel ő tizenöt éve hasztalan
                            birkózik? (De néhány köszöntést, áldást, imádságot mégis megtanult már,
                            és most, István napján meglepi őt azzal, hogy elszavalja Vörösmarty
                            Mihály Szózat című költeményét. Crescence
                            elpirult, és a szíve vadul dobogott: nem túlságos megalázkodás ez, nem
                            úgy fest a dolog, mintha ezzel versenyre akarna kelni a
                            főhercegasszonnyal?) Annyi bizonyos, hogy a fenséges asszony most már
                            egészen jól beszél magyarul (holott az ura, akit Bécsben Rákóczi
                            Ferencnek hívnak, s ő maga is mindig kérkedik a nagy magyarságával, még
                            most sem tud egy kukkot sem magyarul). A főhercegasszony, aki egyetlen
                            magyarul beszélő tagja az uralkodóháznak, gyermekeit is megtanította a
                            magyarok, illetőleg István gróf nyelvére - mégis különös egy kissé... Az
                            is eszébe jut, hogy a fenség már kétszer is küldött ajándékul Istvánnak
                            bibliát, amelyben aláhúzások és széljegyzetek vannak - más asszonynak
                            már ez is elég volna, hogy féltékenykedjék. A protestánsok nagy
                            védőasszonya, aki a pesti protestáns egyházak legfőbb támogatója, miért
                            küld a katolikus Istvánnak bibliát? Meg akarja talán téríteni? Nem
                            valószínű. Sőt - és itt csakugyan ijesztővé kezdett válni a szívdobogása
                            - arról suttognak Bécsben, hogy megfordítva történt a dolog. Inkább
                            Albach Szaniszló (István barátja!) térítette át a főhercegasszonyt a
                            katolikus hitre. Tavaly állítólag a titkosrendőrség is jelentette
                            Bécsnek, hogy a fenség titokban misére jár, katolikus templomban
                            ájtatoskodik. Thurn grófnő szerint egy Farkas nevű felhévízi pap már át
                            is vezette a főhercegnő nevét a római katolikus plébánia anyakönyvébe.
                            Ez még talán nem bizonyít István bűnössége mellett - gondolta
                            megkönnyebbülve -, mert István ugyan buzgó katolikus, de egyben türelmes
                            is, és esze ágában sincs valakinek a vallási meggyőződésébe
                            beleavatkozni. A vegyes házasságok dolgában olyan liberális álláspontot
                            foglalt el az országgyűlésen, hogy Wesselényi a nyakába borult. Egyszer
                            meg azt mondta István: a jövő században talán már csak deisták lesznek,
                            akik maguk csinálnak maguknak vallást. Kár, hogy ez a mondás eszébe
                            jutott, mert Thurn grófnő szerint a fenséges asszony katolizált ugyan,
                            de nem fogad el mindent, amit Róma tanít. Régi és új vallásából maga
                            csinált magának valamiféle vallást, s abban buzgólkodik. Istenem, mintha
                            csak Istvánt hallaná! Hát nem őrjítő ez? És mindehhez hozzájárul, hogy
                            tegnap itt volt Grassalkovich Antalné Esterházy Tini hercegnő, és a
                            reggeli alatt igen frivol megjegyzéseket tett a fenséges asszony és
                            István barátságára. István eleinte tréfás hangon felelgetett Tininek, de
                            aztán zavarba jött, és megkérdezte tőle: komolyan mondja ezt hercegnő,
                            vagy csak Crescence-t akarja ugratni? Tini pedig azt felelte rá: - Az
                            egész világ beszéli, nemcsak én. - Erre István elpirult, és hirtelen
                            másra terelte a szót. Hát ez már tűrhetetlen. Amikor magunk maradtunk -
                            kínozta magát egyre fokozódó izgalommal -, nem tudtam könnyeimet
                            visszatartani, és akkor István azzal mentegette magát, hogy Mária
                            Dorottya főhercegasszony már negyvenhárom éves, de még húszéves korában
                            sem lehetett ráfogni, hogy szép. Én természetesen sértődötten
                            tiltakoztam a féltékenység gyanúja ellen, nem is tudnék féltékeny lenni,
                            egyszerűen csak undorodom a hűtlenségtől... azonkívül pedig mit jelent
                            az, hogy a fenséges asszony negyvenhárom éves, és nem valami elbűvölő
                            szépség? Hát először is én csak három évvel vagyok fiatalabb, másodszor
                            pedig a főhercegnők, akárcsak a görög istennők, öröktől fogva s örökké
                            szépek, fiatalok és ellenállhatatlanok. Végül pedig István, ami a nőket
                            illeti...</p>
					<p>Crescence grófnő szeméből most már patakzott a könny. Eszébe jutott, hogy
                            mennyit szenvedett ő István miatt, Zichy Károly életében is. Az ura
                            folyton gyötörte a féltékenységével, ő meg folyton gyötrődött abban a
                            félelemben, hogy István megcsalja.</p>
					<p>Felkelt, és megállt a tükör előtt.</p>
					<p>- Hát annyira megváltoztam már, hogy nem tudok egy férfit kielégíteni? -
                            kérdezte a maga tükörképétől.</p>
					<p>A tükör, ha a beléje néző Crescence nem lett volna olyan kicsinyhitű,
                            megnyugtatta volna. Meghízott ugyan, de ezáltal az arcán meg is feszült
                            a bőr, tehát semmit sem vesztett leányos üdeségéből és harmatosságából.
                            A haja, amely fiatalkorában gesztenyebarna volt, egészen megsötétült, és
                            ez még jobban kiemelte bőre fehérségét. De ő csak azt vette észre, hogy
                            a felső ajka felett mintha valami halvány árnyék vonná be az élénk
                            színeket, finom kis pihék mutatkoztak, a hangja elmélyült, s a fogai
                            kissé megsárgultak; ezt nyilván a sok dohányzás tette. Hogy a járása már
                            nem volt fiatalos; és István egyszer azt mondta, hogy az asszonyok korát
                            mozgásukról és hanghordozásukról is meg lehet állapítani.</p>
					<p>Crescence Zichy Károly gróf mellett örökké zavart, félénk, szégyenlős
                            volt, mintha folyton a féltékeny férj dühkitöréseitől vagy a rágalmaktól
                            reszketett volna. Kapkodó, pihegő beszéde, a titkolt szerelem és félelem
                            édesen együgyűvé és gyermekessé tette. Most a maga fenséges
                            diadalérzetében és női kielégültségében zavara elmúlt, és beszédmodora,
                            tekintete és hanglejtése higgadt, öntudatos, sokszor kemény és szigorú
                            lett. A szavak most is r betűk nélkül csurrantak ki fogai közül, de
                            dallamosságukat és zenei bájukat elvesztették.</p>
					<p>István gróf ezeket a változásokat nem vette észre. Most, hogy felszaladt
                            a lépcsőn és berontott Crescence szobájába, olyan szerelmesnek érezte
                            magát, akár azon a pozsonyi országgyűlésen, amely alatt szemben vett
                            lakást a Consilium-házzal, hogy a magyar kamaraelnök híres szép
                            feleségét mindennap láthassa.</p>
					<p>- Crescence, drága madárkám, tudja-e, hogy mához egy hétre István napja
                            lesz?</p>
					<p>- Ó, ezzel én akartam meglepni magát.</p>
					<p>- Nagy társaság lesz, országgyűlési barátaim, az üvegházat kell
                            berendezni ebédlőnek.</p>
					<p>Crescence elkedvetlenedett.</p>
					<p>- Kár! Úgy szerettem volna, ha magunkban ünnepelünk...</p>
					<p>István gróf hiába magyarázta neki, hogy most az ország legkitűnőbb
                            emberei gyűlnek össze nála, s ezen talán a nemzet sorsa dől el...
                            Metternich... az új rendszer... a kibékülés... Szervezkedni kell...
                            István gróf ajkáról bőségesen és lelkesen ömlött a szó, de csakhamar a
                            legnagyobb megdöbbenéssel vette észre, hogy a grófné oda sem hallgat,
                            kinéz az ablakon, durcás kis szája reszket, és alig bírja haragját
                            titkolni.</p>
					<p>- Megbántottam valamivel magát, kis madárkám? Nem akarattal tettem.</p>
					<p>A grófné patetikus hangon válaszolt:</p>
					<p>- Tudom. Maga már nem tart engem érdemesnek arra, hogy szántszándékkal
                            fájdalmat okozzon.</p>
					<p>- Crescence!</p>
					<p>- Maga csak egyszerűen elfelejtkezik a létezésemről.</p>
					<p>- Crescence!</p>
					<p>- De most nem is rólam van szó. A kis Ödönke beteg.</p>
					<p>- Orvos?</p>
					<p>- Maga csak annyit tud, hogy aki beteg, annak orvosra van szüksége.</p>
					<p>- Crescence! Azonnal be kell fogatni... Bécs közelebb van... mi baja van
                            a kicsikének?</p>
					<p>- Nem tudom. Talán foga jön... lázas... és ilyenkor maga vendégeket
                            csődít a házba.</p>
					<p>István gróf elszomorodott. Nem tudta hirtelenében, hogy nincs-e igaza
                            Crescence-nek, aki természetesen a csecsemője egészségét a világ minden
                            politikai válságánál fontosabbnak tartja. Már gyanakodni kezdett, hogy
                            az ő lelkéből hiányzanak azok az elemi ösztönök, amelyek a legdurvább
                            embert is jó apává tudják átformálni - de aztán eszébe jutott, hogy egy
                            kilenc hónapos gyermek sokszor nyűgösködik, s végre is a kis Ödönke
                            hasmenése miatt nem lehet egy nagy életművet félbeszakítani vagy
                            elrontani. Ezt az anya talán nem látja be, vagy nem akarja tudomásul
                            venni, de igazi erős férfiút ez nem állíthat meg a maga útján.</p>
					<p>- Crescence, szeretném látni a kicsikét.</p>
					<p>A grófné tiltakozva ugrott fel a karosszékéből:</p>
					<p>- Jókor jut eszébe. Mikor látta utoljára?</p>
					<p>- Crescence, ne bántson. Szeretném látni.</p>
					<p>- Nem vonom kétségbe. Ödönke azonban most alszik.</p>
					<p>- Az más - felelte a gróf, és megcsókolta Crescence szép, fehér
                            homlokát.</p>
					<p>Aztán lassan kiment a szobából, átment a folyosón az új szárnyépületbe,
                            amelyben könyvtára s a maga külön lakosztálya volt. Itt leült egy magas
                            támlás angol karosszékbe, és igyekezett összeszedni gondolatait.</p>
				</div>
				<div type="chapter">
					<head>
                            5
                        </head>
					<p>Crescence-nak - gondolta magában elkeseredve - nincs kedvére, hogy
                            névnapomra vendégeim lesznek. Beteg a kisfiam. A feleségem annyira
                            haragszik, hogy oda sem enged a gyermekem betegágyához. Én pedig azért
                            házasodtam meg, mert irtóztam az egyedülléttől. Egyedül voltam, és nem
                            jó az embernek egyedül lenni, monda az Úr. Vagy hogyan is van a
                            Bibliában?</p>
					<p>István gróf Angliában ismerkedett meg a Bibliával. A katolikusok nem
                            bibliás emberek. Az egyház nem bízza laikusokra a Biblia-olvasást. Az
                            angolok pedig úgy vélik, hogy birodalmuk a doveri mészkősziklákon, az
                            Angol Bankon és a Biblián nyugszik - mondogatta magában sokszor István
                            gróf, és most elővette Mária Dorottya hercegasszony ajándékát, és
                            olvasni kezdte: “...És az Úristen azt az oldalbordát, amelyet kivett az
                            emberből, asszonnyá alakította és vivé az emberhez. És monda az ember:
                            Ez már csontomból való csont és testemből való test. Annakokáért
                            elhagyja a férfiú az ő atyját és az ő anyját és ragaszkodik feleségéhez;
                            és lesznek egy testté.”</p>
					<p>Ez a házasság - mondta István gróf önmagának. - De miért is tette ezt az
                            Isten? Az is meg van írva. “Nem jó az embernek egyedül lenni; szerzek
                            neki tehát segítőtársat, hozzáillőt.”</p>
					<p>Valósággal megörült, hogy rábukkant erre a versre. Nem jó az embernek
                            egyedül lenni. Bizony, nagyon nem jó. És mégis - gondolta hozzá
                            elkomorodva - Albach páter, a ferences barát körömszakadtig ellenezte,
                            hogy Crescence-t feleségül vegyem. Általánosságokat és együgyűségeket
                            mondott a közélet embereiről, az agglegénység nyugalmáról, a nemzetről,
                            amelynek nem szabad engem elveszíteni... de akkor is sejtettem, hogy a
                            barát nem beszél őszintén. Most már tudom, hogy nem bízott bennem. A
                            barátaim sem lelkendeztek túlságosan azon, hogy megházasodom. Féltek,
                            hogy nem leszek jó férj. Inkább az ellenségeim biztattak, hogy: no, ezt
                            az Isten is így rendezte, semmi habozás... Haboztam? Csakugyan haboztam.
                            Magam sem voltam olyan biztos a dologban, egyszer még azt az
                            otrombaságot is elkövettem, hogy pénzdarabot dobtam fel a magasba, hogy:
                            ha fej lesz, megkérem Crescence kezét, ha írás, maradok agglegény, írás
                            lett. De azt mondták, hogy ha tizenegy esztendeig kompromittáltam,
                            akkor most kötelességem... magam is éreztem, hogy van benne valami.
                            Crescence is várta. Lehet, hogy csak gyávaságból házasodtam meg. Akkor
                            negyvenöt éves voltam, érzékileg éppen olyan fiatal és éhes és
                            telhetetlen, mint például a bécsi kongresszus idején vagy - és itt
                            elnevette magát - mint most. Crescence végre testileg is enyém lett, s
                            azt hittem, hogy ezzel most már megoldottam életem egyik
                            leggyötrelmesebb problémáját, s felszabadulván az érzékiség bilincsei
                            alól, olyan leszek, mint a kerubok, akiknek nincs nemük, vagy az öreg
                            bécsi nyárspolgárok, akiknek csak a feleségük ágyában jut néha eszükbe,
                            hogy hímneműek.</p>
					<p>Nem lettem kerub, és nem lettem boldog, bamba nyárspolgár. Jó. De
                            legalább Crescence-t tudnám boldoggá tenni. Ha mérlegre tesszük a dolog
                            hasznát és kárát, mind a ketten rossz üzletet kötöttünk. Mind a ketten
                            áldozatot hoztunk, és már meg is bántuk talán. Nem. Én nem bántam meg.
                            Csak nem lettem boldogabb. És ami a legnagyobb baj, nem szűntem meg
                            egyedül lenni.</p>
					<p>Nem mondhatja, mintha csalódott volna Crescence-ban, sőt betegsége alatt
                            sokszor megállapította, hogy Crescence a világ legjobb irgalmas nővére.
                            Hogy apró asszonyi hibái vannak, azt már azelőtt is észrevette. Esze
                            ágában sincs például azon csodálkozni, hogy Crescence nem tud olyan
                            pontos lenni, mint ő, akinek napjai szinte másodpercekre vannak
                            beosztva. Asszonyi gyengeség, hogy mindenről elkésik, még akkor is
                            majdnem elkésett, amikor a nagy árvíz elől menekülni kellett. A Diana
                            házban a hullámok már elborították a kapubejáratot, és az első
                            lépcsőfokokat nyaldosták. Rémképeket látott, képzeletében már összedőlt
                            a ház, s romjai alá temette az imádott asszonyt... lihegve rohant fel a
                            lépcsőn, valósággal beesett az ajtón, rekedten elbődült: Crescence, az
                            istenért, meneküljünk, jöjjön velem, szívem, adja ide a kezét, ha nem
                            tud járni, a karjaimon viszem le, a csónak a ház előtt vár, Crescence,
                            Crescence, madárkám, jöjjön!... - az egész háznép hegyén-hátán
                            bukdácsolt lefelé a lépcsőn, Crescence pedig, noha szemmel láthatólag
                            remegett a veszedelemtől, előbb mindenáron rendbe akarta hozni
                            szétbomlott hajfürtjeit. Micsoda mérhetetlen és életveszélyes hiúság!...
                            Úgy kellett őt erőszakkal magával vonszolni és kimenteni az áradatból.
                            Ezt sohasem tudja elfelejteni.</p>
					<p>Aztán eszébe jutott, hogy Crescence, amint az évek során mind teltebb és
                            nehézkesebb lett, akként vesztette el testi rugalmasságával együtt lelki
                            frissességét is. Nem lehet tagadni, hogy Crescence testileg és lelkileg
                            egy kissé lomha lett, túlságosan sok időt tölt el szép, de kissé hanyag
                            pongyolában egy olyan empire korabeli nyugágyon, aminőn Jacques Louis
                            David festette meg Récamier asszonyt... Crescence elomlik, és
                            legszívesebben egész nap édességet szopogatna, vagy könnyed szépirodalmi
                            művek olvasgatásával töltené idejét. Nem tehet róla, ilyenkor mindig
                            eszébe jut szegény boldogult, édes jó anyja, aki ziháló tüdejével,
                            elkoptatott szívével, reumás lábaival szakadatlanul járt-kelt,
                            tett-vett, mintha minden az ő éber figyelmén és szorgalmán múlnék a
                            házban. Pedig édesanyja a leggazdagabb, leggőgösebb és legszeszélyesebb
                            magyar nagyúr testvérhúga volt, aki igazán fejedelmi életet látott maga
                            körül, és fejedelmi tétlenségben tölthette volna el napjait.</p>
					<p>István gróf e pillanatban már meg is sajnálta Crescence-t.</p>
					<p>- Drága jó Crescence, bocsáss meg ezért a gyengédtelenségért. Végre is te
                            nem lehetsz olyan, mint én, aki reggel fél négykor felkeltetem magam,
                            hogy vad iramban, lélekszakadva, magamat roskadásig meggyötörve,
                            valahogy el tudjam végezni azt a sok munkát, amit nyakamba vettem. De
                            azért fáj néha, hogy nem érdekel téged, amit írok vagy cselekszem, hogy
                            az arkangyalok közönyével nézed az én sziszifuszi erőlködésemet, talán
                            te is komédiásnak, eszeveszett nagyravágyónak, mániákusnak és
                            egzaltáltnak tartasz... lehetséges, hogy igazad is van, de jobb
                            szeretném, ha erényben és bűnben egyaránt kicsit jobban hasonlítanál
                            hozzám. Látod, az is fáj, bizonyára észre is vetted, hogy tizenöt év
                            alatt nem tudtál magyarul megtanulni, s nekem, valahányszor
                            mágnásasszonyaink ellen mennydörgök, mindig el kell pirulnom, hogy még a
                            saját feleségemet sem tudtam megmagyarosítani.</p>
					<p>István gróf most föl és alá járkált a könyvtárszobában, mint mindig,
                            amikor túlságosan felizgatta magát. Arca kigyulladt, szemöldökei
                            haragosan összeborultak, válla rángatódzott, és hangosan beszélni
                            kezdett:</p>
					<p>- Ami pedig a féltékenykedéseidet illeti, Crescence, azok egyszerűen
                            tűrhetetlenek. Tizenegy évig vártam rád epedő szerelmi vággyal. Ha
                            tudnád, hogy mit szenvedtem, valahányszor lebetegedtél!... Eh, de ezt
                            hagyjuk.</p>
					<p>István gróf valósággal elszégyellte magát. Kinézett az ablakon, rábámult
                            a négy óriás platánra, amelyen fázósan reszkettek a levelek, mert
                            leszállt az est, és hűvös éjszaka ígérkezett. Sokáig állt ott, aztán
                            végigsimította bozontos szemöldökeit, és tenyerébe hajtotta
                            homlokát.</p>
					<p>- Nem, nem - gondolta magában -, nem szabad Crescence-t okolnom semmiért.
                            Akárhogy vesszük a dolgot, mégis az én védőangyalom, és mindent neki
                            köszönhetek. Crescence nagyon jó hozzám, Crescence nagyon boldoggá tett,
                            Crescence kedves, drága lény, s én jobban szeretem őt, mint az életemet.
                            Csak bennem van a hiba. Vagy talán bennem sem. Az a baj, hogy többet
                            várunk a házasságtól, mint amennyit adhat; pedig a házasság semmit sem
                            jelent, csak nagy terhet és kötelezettséget, valamiféle rabszolgaságot,
                            amely minden testi és lelki gyönyört megfoszt az ízétől. Házasság!...
                            Boldog házasságot életemben csak egyet láttam, mégpedig akkor, amikor a
                            pozsonyi országgyűlésről Pestre jöttem hajón. Ez a boldogság, egy lomha,
                            pudvás, undorító emberpár émelygő enyelgésében, megutáltatta velem a
                            szerelmet és a házasságot. Házasság!... Az emberiség évezredek óta
                            lázadozik ellene, és időnként iparkodik lerázni magáról ezt a baromi
                            igát. Most is valóságos szektája van a nőközösségben vagy szabad
                            szerelemben élő pároknak Párizsban, házasságellenes ligák alakulnak
                            Németországban... mit ligák?... egész egyházak, amelyek vallásos
                            meggyőződéssel hirdetik a házasság erkölcstelen voltát. De ez is
                            ostobaság! A házasság intézménye örök életű, mégpedig azért, mert az
                            emberiség nem tud jobbat kieszelni. Szabad szerelem? Ez a hisztériás
                            asszonyok, prostituáltak, nimfomániában szenvedő aggszüzek, örömlegények
                            és vén kéjencek erkölcsbölcselete. A házasságba bele kell nyugodni,
                            mert a házasság olyan, amilyen. Olyan, mint az egész élet. Tökéletlen,
                            fárasztó, szomorú ténfergés egy előszobában, amelyből szárnyasajtó vezet
                            a halál csarnokába. Nekem mindennap térden állva kell hálát adnom, hogy
                            az Isten olyan asszonyt adott mellém ebben a ténfergésben, mint
                            Crescence.</p>
					<p>Aztán keserűen felnevetett.</p>
					<p>Csak az a furcsa, hogy minden, ami a házasságban szép, jó, magasztos,
                            isteni, azt Crescence-től a házasságunk előtt kaptam. Akkor segítőtársam
                            volt, hozzám illő, ahogy a Biblia mondja. Csak éppen azóta nem az,
                            amióta a krisztinavárosi templomból visszajöttünk... Előtte tizenegy
                            évig nem voltam egyedül, azóta egyedül vagyok... óh, édes Istenem,
                            bizonyára nem így gondoltad te, amikor az ember oldalbordáját kivetted,
                            és abból asszonyt alkottál...</p>
					<p>Egyszerre csak megdöbbenve csapott a homlokára.</p>
					<p>Vagy talán bennem van a hiba, s nem benne, s nem az isteni műben, mely
                            csontomból való csontot és testemből való testet adott mellém? Lehet. Én
                            vagyok az oka, hogy mindketten egyedül vagyunk. A kis Bélát és Ödönkét
                            néha hetekig nem látom, és vannak olyan hangulataim, amikor velük együtt
                            Crescence létezéséről is megfeledkezem. Ebben is, mint mindenben, igaza
                            van Crescence-nak, az én szegény, árva kis madárkámnak.</p>
					<p>Istenem, aki úgy vélted, hogy nem jó az embernek egyedül lenni, és
                            szerzel neki segítőtársat, őhozzá illőt, bocsásd meg, de mi nagyon
                            egyedül vagyunk.</p>
					<p> Felugrott, átszaladt Crescence grófnéhoz, és a keblére vonta.</p>
					<p>- Édes kis madárkám, békülj ki velem.</p>
					<p>Crescence szája sírásra görbült, és most éppen olyan volt, mint amikor
                            István gróf először pillantotta meg Zichy Károly gróf huszonöt éves,
                            csodaszép feleségét.</p>
					<p>- Nem haragról van szó, István - zokogta a férje nyakába.</p>
					<p>- Hanem?</p>
					<p>- István, én borzasztóan félek.</p>
					<p>- Mitől?</p>
					<p>Crescence könnyei most már egészen átnedvesítették István arcát, nyakát,
                            vállát.</p>
					<p>- Attól félek, hogy te már nem szeretsz engem.</p>
					<p>A gróf, aki törékeny testű, sovány, beteges kinézésű volt, és alig
                            nyomott hatvan kilogrammot, karjaiba emelte a gyönyörű, nagydarab
                            asszonyt, és mint egy kisgyermeket, úgy vitte egy virágos mintájú, öblös
                            karosszék felé. Ott leült, és Crescence-t az ölébe vette.</p>
					<p>- Madárkám, nem akarod, hogy vendégek jöjjenek?</p>
					<p>- Ahogy neked tetszik.</p>
					<p>- Ödönke komoly beteg?</p>
					<p>- Most már, hála isten, nem...</p>
					<p>- Hogy tudod?</p>
					<p>- Megnéztem. Nevet és játszik, és úgy ragyog a szeme, mint a tied...</p>
					<p>- És te?</p>
					<p>Crescence odacsókolta a füle alá:</p>
					<p>- Én olyan boldog vagyok... És te?</p>
					<p>István gróf szerelmesen simogatta a hófehér karokat, amelyekről az à la
                            grecque-pongyola egészen lecsúszott.</p>
					<p>- Tehát lovas legényeket küldök szét barátaimhoz, hogy ne jöjjenek.</p>
					<p>- Az istenért, azt csak ne! Azt akarom, hogy olyan nagy ünnep legyen a
                            névnapod, István, mint a régi Ferenc-napok, a boldogult édesapád névnapi
                            ünnepélyei, amelyekről annyit beszéltél.</p>
					<p>István gróf, aki szinte érzéki gyönyörűséggel hallgatta Crescence
                            hízelgéseit, érezte, hogy a grófné finom, puha hegyes ujjai a nyaka
                            körül babrálnak, ott, ahol kis aranyláncocskán az apja utolsó levelét
                            hordja. Crescence érzéki hangja, meleg ujjainak érintése, édesapjának
                            emlegetése, amely a gyermekkori emlékek bűbájos képeit idézte fel,
                            olyan boldoggá tették, hogy neki is kicsordult a könny a szeméből.
                            Sokáig maradtak így, s amíg bőrét finoman csiklandozták Crescence forró
                            ujjai, a régi szép Namenstagokra gondolt; eszébe jutott monsieur Poupar,
                            a francia abbé, aki tölcsérrel akarta fejébe tölteni a francia nyelvet,
                            de ehelyett ő tanult magyarul (amiben a csinos komornáknak nem kis
                            érdemük volt); eszébe jutott a mindig szomorú Révay Miklós, aki rajzra
                            és architektúrára tanította, habár a főtisztelendő úr akkor már a pesti
                            egyetemen a magyar nyelv és irodalom tanára volt. Eszébe jutottak Fanny
                            nővérének karikatúrái, amelyek a család tagjait ábrázolták, a
                            színielőadások, a bohókás szórakozások, a vörös borjúbőrbe kötött,
                            aranykapcsokkal díszített album, amelynek belső tábláját drága jó
                            édesanyjának aranykeretes, zöld selyemtakaróval lefedett arcképe
                            díszítette. Ezt az albumot két évvel a bécsi kongresszus után anyjuk
                            születésnapjára készíttették, s abba régi kódexek mintájára festett
                            miniatűrökkel és szövegírással a Főeredetű Asszonynak, Jámbor, Tökéletes
                            Jóságú, Tolnai Gróf Festetich Juliannának a család minden tagja
                            emléksorokat írt. Ő is. Mégpedig magyarul. Olyan édes, boldog,
                            földöntúli idillnek tűnt fel most képzeletében egész gyermekkora.
                            Csodálatosképpen minden régi dologról arra emlékszik legjobban, ami itt
                            Cenken történt. Hiába, mégiscsak itt van az ő igazi otthona. Cenk. Az
                            apai ház. Ahol először hallott magyar szót, és ahol először látott
                            parasztot, földet, szántást, aratást, búzát, bort... életet, magyar
                            életet, amelyből kisarjadt a Széchenyi-vagyon, a Széchenyi-dicsőség, a
                            Széchenyi ház. Aratás... emlékszik, hogy édesapja életében mindig nagy
                            ünnepségekkel ülték meg az aratás befejezését. Nagy vigalom, tánc,
                            ökörsütés, idillikus pásztorjáték, mintha Vergilius bukolikáiból
                            játszottak volna el egy jelenetet, ékes felköszöntők, az uraság és a
                            jobbágy összeölelkezése, és neki kisgyermek korában egyszer meg kellett
                            csókolni egy öreg béres kezét... akkor emiatt nagyon haragudott, most
                            meg, ha rágondol, a könnyekig elérzékenyedik.</p>
					<p>István gróf, aki eközben a finom, forró, puha ujjak csiklandó simogatása
                            alatt egész testében lázas izgalmat kezdett érezni, nem is vette észre,
                            hogy a gyermekkori családi emlékekről lassanként megint átlibben a
                            fantáziája arra a múltra, ahol megszűnik az egyéni és családi kultusz,
                            és fellép helyette egy roppant szimbólum... e pillanatban úgy érezte,
                            hogy a bőre alatt, amely Crescence simogatásától egészen átforrósodott,
                            a bordák között a szíve tele van millió és millió vetélytárssal, akikkel
                            Crescence-nak - hiába minden könny és féltékenység - osztozkodnia kell
                            Széchenyi István gróf szerelmében.</p>
					<p>- István! - sóhajtott a grófné, mintha maga is érezte volna, hogy mi megy
                            most végbe az ura lelkében.</p>
					<p>István gróf felriadt:</p>
					<p>- Madárka!</p>
					<p>- István, a névnapot mindenképpen meg kell tartanod... akarom... hiszen
                            én is készülök rá... de mondd meg nekem, István... igaz lelkedre,
                            szeretsz te engem?</p>
					<p>- Madárkám, mondtam már, hogy jobban szeretlek, mint valaha.</p>
					<p>- Igen, de mégis borzasztóan félek.</p>
					<p>- Crescence!</p>
					<p>- ...Te megcsalsz engem... István... nem?... Esküszöl?... Vigyázz,
                            István, mert ha mégis...</p>
					<p>A grófnő nem tudta a mondatot befejezni, mert egészen elalélt István gróf
                            csókjai alatt...</p>
				</div>
				<div type="chapter">
					<head>
                           6
                        </head>
					<p>A névnap lezajlott. Ott volt csaknem az egész rokonság (Lajos gróf
                            kivételével, aki Zsófia főhercegnő mellől nem mozdulhatott), ott voltak
                            Károlyi György, Andrássy György, Esterházy Mihály és Vince grófok,
                            Eötvös József báró, Klauzál Gábor, Bezerédj István, Deák Ferenc; voltak
                            mintegy hetvenen az üvegházban felterített asztaloknál, és este a nagy
                            juhakolban nagy népünnepélyt rendeztek, amelyre kihozták a kis Béla
                            grófot, s az megcsókolta a legöregebb béres kezét, éppúgy, mint
                            valamikor apja... Mindenki könnyezett, a béresek odatódultak
                            földesurukhoz és kezét csókolgatták... Így váltottak szerelmi csókot a
                            nagy magyar gróf és a nagy magyar nép... Crescence grófnő elszavalta
                            Vörösmarty Mihály Szózat-át, Kölcsey és Bajza
                            verseiből szavaltak... Így beszélgettek egymással a gróf felesége és a
                            nép gyermekei... Ebédnél Deák Ferenc, a Világ
                            című könyvre célozva, magasztalta azt a világosságot, amely kezdetben,
                            amikor derengeni kezdett, nem minden szemnek volt elviselhető, de ma már
                            nélkülözhetetlen, mint a napfény. Mindenki boldog volt, még az sem
                            zavarta a harmóniát, hogy Crescence grófnő mostohafia, a huszonhat éves
                            Zichy Hermann gróf elragadtatásában Wesselényi báróra mondott lelkes
                            pohárköszöntőt, pedig az ellentétek áthidalhatatlan szakadéka
                            választotta már el a börtönben megvakult Miklós bárót a
                            házigazdától.</p>
					<p>István gróf úgy érezte, hogy most már talán valamivel nyugodtabb évek
                            következnek. Olyan sebes vágtatás volt az utolsó tíz-tizenöt év, hogy
                            visszafelé pillantva összefolynak előtte az események, mint ahogy a
                            szivárvány színeit sebes forgásban piszkosszürkének, majd végül egészen
                            fehérnek látja az ember. De mi lesz most, hogy kopaszodó és szürkülő
                            fővel túljutott a delelőn, s élete lefelé hajlik, mint a délutáni nap az
                            égboltozaton? De ez sem nyugtalanította túlságosan. Azt hitte, hogy a
                            múltból és jelenből ki tudja számítani a nagy Ismeretlent, amit Jövőnek
                            nevezünk.</p>
					<p>Metternich, úgy látszik, észre tért, az országgyűlésen körülbelül
                            kialakult a helyzet, a pártok elrendeződtek, és a vezetés jó kezekbe
                            került. A főrendi táblán a konzervatívok vezére Dessewffy Aurél gróf
                            lett, fia az öreg Dessewffy Pipsznek, aki annak idején a Hitel ellen a mérges Taglalat-ot írta. A főrangú ellenzék vezére, Batthyány Lajos
                            gróf, mindössze hat éve foglalkozik komolyan politikával, azelőtt
                            körülbelül olyan életet élt, mint ő fiatal kapitány korában. Széchenyi
                            István, Károlyi György, Esterházy Mihály, Batthyány Lajos, Batthyány
                            Kázmér mind egy végből való, mind egy talajból nőtt, mindnek a szívében
                            egyszer csak lángra lobban egy pislákoló mécs, s ebben a lobogásban
                            megvilágosodik... vagy... talán... el is ég a lelkük. Batthyány Lajos
                            gróf egy kissé hirtelen vált Saulusból Paulussá, és úgy járt, mint
                            minden neofita: túl akar tenni az öreg hitvallókon, túlzásba esik, és
                            túllő a célon. Most még egy kicsit zavaros a feje, mint egy nagy
                            részegség után a kijózanodás délelőttjén. A lelke olyan, mint amikor az
                            újbor forr. Minden pillanatban attól kell tartani, hogy szétveti a
                            hordót. Túlságosan Wesselényi Miklós hatása alatt áll. Nem csodálom.
                            Volt idő, amikor engem is kivetkőztetett a saját mivoltomból az a zsibói
                            bölény. Rettenetes ember. A börtön nem törte meg, s amint hallom, már
                            engem is árulónak és bécsi lakájnak tart.</p>
					<p>És Kossuth... Valóban égbekiáltó dőreség volt, hogy ebből az emberből
                            mártírt csináltak. Most az egész ország megbolondul érte. De szerencsére
                            nem Kossuth, hanem Deák Ferenc az ellenzék vezére. Deák Ferenc, az más.
                            Ha szobrász volnék, s meg kellene mintázni a magyar táblabíró tipikus
                            alakját, őt választanám modellül. Szép ember, nagy szeme ragyogó, hangja
                            erős és férfias, beszéde klasszikus. Testileg kissé lomha és kövér, s
                            emiatt már harmincesztendős korában úgy kezelték, mint a nemzet bölcs
                            nagybácsiját. Ami azt illeti, udvari bálok sikamlós parkettjén, romlott
                            párizsi vagy bécsi asszonyok szalonjaiban nem nagyon állná meg a helyét.
                            Kissé parasztos, és híján van minden arisztokratikus eleganciának. De
                            vajon számít-e ez valamit az emberi nagyság megmérésénél? Angliában
                            legutóbb N. O’Donnell azt mondta Napóleonról: “il n’est pas un héros
                            élégant”. Milyen kicsinyes, alacsony előítélet! Mintha bizony Szókratés,
                            Zénón, Epiktétosz, Cato, Scipio valami nagyon fashionable urak lettek
                            volna. Bizonyára Franklint és Washingtont sem tartják elegáns embernek,
                            Bolivart is legfeljebb azért, mert a hölgyek nemrég à la
                            Bolivar-kalapokat viseltek a párizsi boulevard-okon. Azt sem merném
                            Deákról állítani, hogy lángész. Kevés benne a lendület s az isteni
                            szikra. De pompás okoskodó gép, s most éppen arra van szükség. És meg
                            kell adni, hogy erényeiben éppúgy, mint gyarlóságaiban egyaránt
                            nagyszerű. Véralkatában és egész valójában ellentéte annak, ami én
                            vagyok, de beismerem, hogy a magyar őstípusnak ő az igazi remeke, nem
                            pedig én. Sok mindent tanulhatnék tőle, leginkább azt a méltóságteljes
                            komolyságot és következetességet, ami modorában van. Nos, ezzel a
                            Deákkal nincs semmi bajom. Ő is azon az állásponton van, hogy most fel
                            kell függeszteni az ellenzéki agitációt. Ő is türelmesen várja, mit hoz
                            Metternich és az új kormány, s nem tartja lehetetlennek, hogy
                            végre-valahára talán együtt lehet dolgozni Béccsel.</p>
					<p>Egy pillanatra eszébe jutott, hogy mindezt Kossuth, Wesselényi vagy a
                            tüzes fejű Batthyány Louis felboríthatja. De aztán iparkodott
                            megvigasztalni magát. Wesselényit közre kell fogni, mint a dühöngő
                            bikát, s barátilag és szeretettel el kell zárni őt a nyilvánosság elől.
                            Louist majd maga mellé veszi. Ők végre is egyforma ízlésű, rangú,
                            neveltetésű emberek, ők meg fogják érteni egymást. És attól a Kossuthtól
                            sem fél túlságosan. Az ő egyéni múltjában takargatni való foltok vannak,
                            ez a feltörekvő ember mindenáron rehabilitálni akarja magát, szívesen
                            keresi az arisztokraták és előkelő asszonyok kegyét... az ördögbe is,
                            talán mégis rosszul tette, hogy fogsága alatt töröltette őt a kaszinó
                            tagjai közül!... Körülbelül ugyanazt cselekedte vele társadalmilag, amit
                            Metternich herceg politikailag. Felbőszítette.</p>
					<p>István gróf lelkét egyszerre csak olyan heves szemrehányás fogta el, hogy
                            vágyott valaki után, akivel a dolgot megbeszélje. Behívatta magához
                            Tasnert.</p>
					<p>Tasner minden megalázkodás nélkül, halkan, finoman megállt az ajtóban -
                            így állhat meg őfelsége Anglia királya előtt egy angol lord -, és várta
                            gazdája rendelkezését. István gróf rögtön megrohanta:</p>
					<p>- Mi a véleménye önnek, kedves Tasner... üljön le, kérem... gyújtson
                            rá... ön nem dohányzik? Mondja, mi a véleménye önnek Wesselényiről?...
                            Az ördögbe is, mikor hagyta abba a dohányzást? Mi? Vagy nem is kezdte el
                            soha? Mit tart ön Wesselényi politikájáról? Aki nem dohányzik, nem is
                            tudja, miért él. Az öreg Eötvös báró (nagy gazember volt, az Isten
                            nyugosztalja) az mondta, hogy ha nem volna vallás és pipa, nem is volna
                            érdemes élni... Wesselényi báró... szegény Miklós... mit tart ön
                            Wesselényiről?</p>
					<p>- Nagy magyar, egyike a legnagyobbaknak - felelte Tasner úr szárazon. -
                            Rajongó szív, koncepciózus fő, a Szózat című
                            könyve a dunai konföderációról igazi remekmű.</p>
					<p>A gróf gúnyosan nézett Tasner úrra, és arcán csodálkozásból, ijedtségből,
                            felháborodásból összetett groteszk fintor jelent meg.</p>
					<p>- Úgy? És ha szabad kérdeznem, azért tartja őt nagy embernek, mert
                            Magyarországot összeveszejtette az uralkodóházzal, s ezzel vagy öt
                            esztendőre a legkeservesebb elnyomatást zúdította ránk?</p>
					<p>- Ez politikai felfogás dolga; de amit az árvíz idején cselekedett...</p>
					<p>- Soha senki nem vonta kétségbe, hogy bátor és hős lelkű ember. Én is
                            szeretem és bámulom őt. Lelke tisztaságáról bizonyos vagyok. De hiú,
                            hetvenkedő, öntelt komédiás. Mit vonogatja a vállát? Talán azt akarja
                            mondani, hogy én is az vagyok? Kérem, gyújtson rá.</p>
					<p>Tasner Antal hosszú lábait maga alá húzta, és nagy, vörös tenyerét a
                            térdére fektette. Mozdulatlanul ült, és várta a fergeteg elvonulását. A
                            gróf azonban nyomban lecsillapodott.</p>
					<p>- Kedves Tasner, ön hiába tesz nekem szemrehányásokat - Tasner ki sem
                            nyitotta a száját -, kedves barátom, én megtettem iránta a
                            kötelességemet. Térdig lejártam a lábamat, hogy vonják vissza az ellene
                            tett vádat. Miklós bárónak azonban háromezer évvel ezelőtt kellett volna
                            születnie, a trójai háborúban jobban megállta volna a helyét. Ajax,
                            igen, Ajax...</p>
					<p>- A báró mindig rajongott méltóságodért.</p>
					<p>István gróf egészen megzavarodott, és erőltetett nevetésre fakadt.</p>
					<p>- Wesselényi Ajax tiszteli Széchenyi Odüsszeuszt, tehát jogában van a
                            hazáját tönkretenni... Ezt akarja mondani, kedves fiam?</p>
					<p>- Amint méltóztatik látni, a haza még áll.</p>
					<p>- De ez nem az ő érdeme. Ez csak azt jelenti, hogy még Metternich is
                            jobban ismeri Magyarország igazi érdekeit, mint ő. Kedves Tasner, értsük
                            meg egymást. Miklós báró berontott az én kertembe, s mint egy erdélyi
                            bölény, legázolta ültetvényeimet. Ha valaki politikával foglalkozik,
                            akkor csak azt nézem, mennyi hasznot hajthat. Miklós báró nem hasznos
                            ember, ellenkezőleg, ártalmas ember. Tehát, bármennyire rajong értem, s
                            én bármennyire imádom is őt, magam nyújtom neki a bürökpoharat. Érti,
                            kedves Tasner?</p>
					<p>Tasner, bár következetesen a padlót nézte, látta, hogy a gróf homlokán
                            veríték gyöngyözik, mert nem tudta magát meggyőzni, akárhogyan
                            erőlködött is. Látta, hogy a grófnak majd a szíve szakad meg
                            Wesselényiért.</p>
					<p>- És Kossuth Lajos úr? - hördült fel a gróf hirtelen, hogy megszabaduljon
                            Wesselényitől.</p>
					<p>- A jövő embere - felelte Tasner csendesen.</p>
					<p>A gróf arca megmerevedett. Sokáig elképedve, üveges szemmel bámulta az
                            előtte ülő feszes, szőke, csontváz soványságú, fekete selyemkendővel
                            felpeckelt állú viaszfigurát, aztán óvatosan előrehajolt, és a karját
                            megtapogatta, hogy vajon élő ember, kitömött báb vagy csak fantom-e, a
                            saját felizgatott képzeletének teremtménye-e az, aki ellent mer neki
                            mondani. Aztán rekedten megszólalt:</p>
					<p>- Tasner úr, ön bátor ember.</p>
					<p>A titkár elmosolyodott:</p>
					<p>- Nincs, aki bántson. Két klubkarosszékben eszmecserét folytatunk, és én
                            méltóságod parancsára tiszteletteljesen válaszolok a kérdéseire.</p>
					<p>A gróf rágyújtott egy vastag szivarra, hogy valamivel elfoglalja
                            magát.</p>
					<p>- Kedves fiam - mondta aztán elérzékenyedve -, sajnálom, hogy el kell
                            veszítenem önt. Körülbelül ön az egyetlen ember, akivel meg tudok férni
                            egy fedél alatt. És bizonyára ön az egyetlen, aki velem kibírja.</p>
					<p>- Végtelenül elszomorítana.</p>
					<p>- Várjon csak - kiáltott közbe a gróf -, ön miért helyesli Kossuth
                            politikáját?</p>
					<p>Tasner úr felvetette a fejét:</p>
					<p>- Nem mondtam, gróf úr, hogy helyeslem. Ki kell jelentenem, hogy Kossuth
                            úr koncepcióját nem ismerem. Sőt az a gyanúm, hogy nincs is neki
                            koncepciója.</p>
					<p>- Hát az isten szerelmére, mije van neki? - recsegett a gróf hangja
                            türelmetlenül.</p>
					<p>- Tolla és hangja.</p>
					<p>- Akkor menjen el kanárimadárnak.</p>
					<p>- Méltóságod is tollával és szavával teremtette meg az új Magyarországot.
                            Rettenetes fegyver a toll és a szó.</p>
					<p>A gróf elpirult, de a küzdelmet nem adta fel. Tasner türelmesen állta a
                            harcot. Akkor sem rebbent meg a szempillája, amikor a gróf ezzel a
                            kérdéssel rontott neki:</p>
					<p>- Mondja, kedves Tasner, miből él az a Kossuth Lajos?</p>
					<p>- Ügyvéd - felelte a titkár, s a vállát vonogatta.</p>
					<p>- Egyetlen ügye sincs.</p>
					<p>- Kis birtoka és apjának némi jövedelme van.</p>
					<p>- Semmije sincs, és anyját ő tartja.</p>
					<p>Tasner száraz humorral felelt:</p>
					<p>- Különben most három évig börtönben ült, és nem volt gondja a
                            megélhetésre.</p>
					<p>- De azelőtt? - rivallt rá a gróf, és Tasner gyanakodni kezdett, hogy
                            gazdája irigyli Kossuthtól azt a háromévi börtönt, amelyet a hazáért
                            szenvedett. De nem árulta el gondolatait, csak a kérdésre felelt:</p>
					<p>- Újságot szerkesztett, gyűjtöttek neki, talán kölcsönöket vesz fel - mit
                            tudom én? Elvégre ez az ő gondja.</p>
					<p>- Nem igaz! Tasner, olyan időket élünk, hogy minden politikust, aki egy
                            lebujban tormás kolbászt eszik, meg kell kérdezni: miből telik önnek
                            erre a kolbászra? Politikával csak anyagilag független embernek szabad
                            foglalkozni.</p>
					<p>Tasner a fejét rázta:</p>
					<p>- Ez ellenkezik a demokratikus elvekkel, mert így a földbirtokosok és
                            pénzarisztokraták kezébe kerülne minden hatalom.</p>
					<p>- Ne beszéljen nekem demokráciáról... Én nemrég jártam Párizsban, és
                            láttam, hogy mit terem az ön drágalátos demokráciája. Nagyon jól ismerem
                            Lajos Fülöpöt, aki katona, matematikus, bölcsész, sebész és államférfiú
                            egy személyben. Valóságos modern Marcus Aurelius. A tízéves királykodás
                            éppen csak annyira rontotta meg, amennyire az minden földi halandót
                            elrontana. Guizot Ferenc közoktatásügyi miniszter ebédre vitt hozzá -
                            kevés olyan jó ebédet ettem, pedig a királyoknak általában véve olyan
                            szakácsaik vannak, akik mindig elsózzák a levest... lásd Metternichet és
                            szakácstársait - de Lajos Fülöpnek szerencsés keze van... s a
                            búcsúzáskor így szólt: Kedves gróf, ha legközelebb újra Párizsba jön,
                            remélem, hogy Metternich jobban meg lesz velünk elégedve, mert a bécsi
                            tanácskozások által okozott ellentétek hamarosan el fognak simulni. Mire
                            én: - Felség, ha Metternich megelégedett, még nem jelenti azt, hogy a
                            világ népei is megelégedettek. Lajos Fülöpnek, aki előbb úgy beszélt,
                            mint egy okos diplomata, most hirtelen eszébe jutott a koronája, és
                            helyesnek vélte, hogy kissé megsértődve helyreigazítson: - Én azt
                            mondtam, hogy én vagyok megelégedve Metternichhel - mondta félrehúzott
                            szájjal. - Kedves Tasner, én már megtanultam, hogy uralkodókkal soha nem
                            szabad erőltetni az értelmes beszédet, ennélfogva így bókoltam neki: -
                            Biztosra veszem, hogy felséged megelégedése az egész világ és
                            Franciaország békéjét jelenti. - Mondja, kedves Tasner, mivel magyarázza
                            maga, hogy ilyen együgyűek voltunk mind a ketten?</p>
					<p>Tasner felemelte világos pillákkal szegett, nehéz, vörös szemhéjait:</p>
					<p>- Gróf úr, nagy emberek között rendesen így szoktak lefolyni a
                            beszélgetések. Még Goethe és Napóleon sem tudtak valami okos dolgot
                            kieszelni a történelem számára, amikor egymással szembekerültek.</p>
					<p>Egyikük sem vette észre, hogy ebben a feleletben a gróf emberi nagyságára
                            Tasner Antal micsoda rangjelzést használt. A gróf hirtelen visszatért a
                            tárgyra:</p>
					<p>- Lajos Fülöp hamarosan beletanult a királykodás mesterségébe, és rájött
                            a titokra, hogy parlamentáris rendszer és miniszteri felelősség mellett
                            miként lehet a nemzetet mint valami csordát, arrafelé terelni, amerre
                            Rothschild és a többi multimilliomos érdeke kívánja. Ez a modern Marcus
                            Aurelius az egész képviselőházat megvesztegette és a közéletet a
                            pénzügyi szélhámosságok által korrumpálta. Ennyit ér az alkotmány és a
                            szabadság, ha a nemzetben nincs elég erkölcsi erő, kötelességtudás,
                            puritán heroizmus. Hiába van szabadság és alkotmány, minden a nemzeten,
                            a társadalom erkölcsi erején, a közfelfogás tisztaságán, a hagyományok
                            szentségén és az emberek derékségén múlik. Ezért nem helyeslem a közjogi
                            harcokat s a modern alkotmányos formák után való törekedést; én először
                            a nemzetet szeretném olyanná nevelni, hogy anyagi és erkölcsi téren
                            megállja a sarat, és hitvány kormány, ellenséges érzületű uralkodó s
                            kedvezőtlen európai konstelláció ellenében is meg tudja őrizni
                            függetlenségét.</p>
					<p>- Ehhez azonban elsősorban szabadságra van szükség - felelte halkan a
                            titkár.</p>
					<p>- Vagy inkább tiszta erkölcsökre és kötelességtudásra.</p>
					<p>- Ehhez is szabadság kell, gróf úr.</p>
					<p>István gróf összeráncolta a homlokát, és egy ideig elgondolkozott. Aztán
                            hirtelen felcsattant:</p>
					<p>- Fiatalkoromban eleget fecsegtem a szabadságról. Most is vallom, hogy
                            szabadság nélkül nem lehet élni... De élni annyit is jelent, mint
                            megélni...</p>
					<p>Tasner Antal szeme felcsillant:</p>
					<p>- Szabadság nélkül nem lehet élni, de pusztán szabadságból sem lehet
                            megélni.</p>
					<p>- Úgy van - helyeselt a gróf. - Lengyelországot a bécsi kongresszus
                            teremtette, s a cár olyan nemzeti alkotmányt adott neki, amilyen kevés
                            van Európában. Még a helytartójukkal is szerencséjük volt, mert a
                            jószívű és buta vadállat, Konsztantyin nagyherceg - Úristen, mi lett
                            volna belőlem, ha elmentem volna vele Oroszországba? - Gruzsinszka
                            grófnőt feleségül vette... Nos, mindezek ellenére a lengyel urak egy
                            része éppúgy tüntetett a dinasztia ellen, mint most Batthyány Louis, s a
                            lengyel ügyvédek éppúgy megrészegedtek a francia forradalom és a
                            carbonarizmus tanaitól, mint az ön barátja, Kossuth Lajos úr, s a
                            júliusi forradalom hírére egyszerre csak minden ok nélkül
                            megbolondultak. Tasner, ez nem érdekli önt?</p>
					<p>- Kérem, gróf úr...</p>
					<p>- Vagy azt hiszi, hogy ön jobban tudja a történelmet, mint én?</p>
					<p>- Az évszámokat talán.</p>
					<p>- De én jobban látom az események mögött álló fátum kezét. És írja fel
                            magának, amit most beszélek. Ne adja isten, hogy valaha velünk is az
                            történjék, de a történelem mindig ismétli magát, a történelem mindig
                            ugyanazt a színdarabot játssza, csak mi vagyunk olyan vakok... Nos,
                            igaz, vagy sem?</p>
					<p>Tasner áhítattal nézett a grófra, és bólintott:</p>
					<p>- Igaz.</p>
					<p>- Ismerjük Lengyelország tragédiáját. Forradalom, orosz túlerő, vereség,
                            pártharcok és személyeskedés, a kormány lemond, hazafias klub, Varsó
                            utcáin a vörösök a fehérekkel verekednek, Metternich a parasztokat
                            rázúdítja az arisztokratákra, a fővezérek napról napra változnak, a cárt
                            detronizálják, az országgyűlés és a fővezér egymás ellen küzd,
                            Dembinszky és Bem serege elolvad, Paskievics beveszi Varsót, és
                            Lengyelország...</p>
					<p>Tasner ijedten látta, hogy a gróf arca eltorzul, a válla rángatózik, a
                            melle zihál, szeme kitágul, és kerekre nyílva, eszelős félelemmel bámul
                            a messzeségbe.</p>
					<p>- Gróf úr!</p>
					<p>De nem lehetett megállítani:</p>
					<p>- Nem gondolja ön, hogy égbekiáltó felelősséget vettek magukra a lengyel
                            urak, akik a biztos fejlődést kockára tették egy szabadságharc
                            előreláthatólag szerencsétlen kimeneteléért?</p>
					<p>- Igen.</p>
					<p>- Vagy ön talán azt hiszi, hogy a függetlenség álomképe megérte a teljes
                            összeomlást?</p>
					<p>- Nem.</p>
					<p>- Nahát, ezt legyen szíves megmondani Kossuth Lajos úrnak. Batthyány
                            Louis-nak majd megmondom magam.</p>
					<p>Tasner elhárítólag emelte fel nagy, csontos kezét:</p>
					<p>- Nem volna értelme, gróf úr. Nálunk senki sem gondol ilyesmire.
                            Batthyány gróf és Kossuth úr a kormány ellen küzd, és ez érthető is.</p>
					<p>- Érthető? Nekem nem érthető. Én utálom a vénasszonyos lamentációt, amely
                            minden bajért a kormányt teszi felelőssé. Segíts magadon, az Isten is
                            megsegít. Minden nemzetnek olyan kormánya van, aminőt érdemel. Ha valami
                            oknál fogva ostoba vagy komisz emberek ülnek egy bölcs és becsületes nép
                            nyakára, akkor a nép azokat a silány fickókat minél hamarabb a pokol
                            fenekére küldi. De ha egy hitvány kormány huzamosan megmarad a helyén,
                            akkor bizonyos, hogy a nemzetben van a hiba. Akkor az a nemzet aljas
                            vagy műveletlen. Mit használna a dél-afrikai feketéknek az, ha valami
                            isteni hatalom megajándékozná őket Anglia, Franciaország vagy
                            Magyarország alkotmányával?</p>
					<p>Tasner bólintott és felállt, mert azt hitte, hogy István grófnak nincs
                            több mondanivalója. A gróf azonban, mintha Lajos Fülöpről,
                            Lengyelországról, a nemzet és kormány egymáshoz való viszonyáról csak
                            úgy két zárójel között beszélt volna, hirtelen visszatért az első
                            kérdésre:</p>
					<p>- Tehát Kossuth Lajos úr miből él?</p>
					<p>- Nem tudom.</p>
					<p>- Szóval a politikából. Vagyis abból, hogy vigyáz a hazára.</p>
					<p>- Még ez sem volna diffamáló. A főispánok, helytartósági tisztviselők, az
                            adminisztrátorok, sőt az alispánok is fizetést kapnak azért, mert...</p>
					<p>- Tehát Kossuth Lajos úr, mivel nem kapott állást a helytartóságnál vagy
                            a kancellárián, mivel el kellett hagynia ügyészi állását, kinevezte
                            magát az összes vármegyék legfőbb ügyészének, a törvényhatósági élet
                            fogadatlan prókátorának, s ezért a szegény vármegyéket még meg is
                            adóztatja. Ezzel szemben William Pitt olyan szegény volt, mint a templom
                            egere. Ügyvédi hivatalát a közügyek miatt feladta, és fogadóban élt
                            háromszáz font évjáradékból. Visszautasította barátai gyűjtését,
                            amellyel anyagi függetlenségét akarták biztosítani. Visszautasította a
                            kincstári könyvvivő szinekúráját, amely háromezer fontot jövedelmez. Még
                            a térdszalagrendet sem fogadta el. Halála után az alsóház fizette ki
                            adósságait.</p>
					<p>Tasner úr ezzel szemben egy tucat angol államférfiút tudott volna
                            felsorolni, akik hazájukért tett szolgálataikat busásan megfizettették.
                            Arról is sokat tudott volna mondani, hogy a gróf felfogása lehetetlenné
                            tenné minden tehetséges, de szegény ember számára a politizálást, és
                            néhány gazdag, de esetleg ostoba mágnás vagy lelkiismeretlen iparlovag
                            kezébe kerülne minden hatalom. De nem szólt. Tudta, hogy nem erről van
                            szó.</p>
					<p>A grófból végre kilobbant a gyűlölet lángja:</p>
					<p>- Kossuth úrnak, úgy tudom, volt már dolga a vármegyei törvényszékkel
                            is.</p>
					<p>Egy árnyalattal Tasner úr is felemelte a hangját:</p>
					<p>- Ez csakugyan megtörtént, de illetékes bírósága rehabilitálta Kossuth
                            urat. Andrássy Károly gróf, Szapáry Etelka grófnő férje volt a
                            feljelentő, de ő maga tépte ki a bűnvádi feljelentést a vármegye
                            jegyzőkönyvéből.</p>
					<p>István gróf egészen közel hajolt a titkárhoz, úgy, hogy lehelete
                            megcsapta annak sápadt, csontos arcát:</p>
					<p>- Mondja, kedves Tasner, miért védi maga annyira Kossuth táblabíró urat?
                            És miért védi éppen velem szemben?</p>
					<p>A titkár felállt és hódolatteljesen meghajolt:</p>
					<p>- Nem őt védem én méltóságod ellen.</p>
					<p>- Hát kit?</p>
					<p>- Méltóságodat.</p>
					<p>- A gróf elpirult.</p>
					<p>- Köszönöm a leckét - szólt, és Tasner Antal kezét erősen megszorította.
                            Aztán nehéz, kínos csönd után hozzátette:</p>
					<p>- Magyarországban sok nagyurat láttam, de kevés gentlemant. Olyant pedig
                            egyet sem, mint ön.</p>
				</div>
				<div type="chapter">
					<head>
                            7
                        </head>
					<p>Déli tizenkettőt ütött a pesti városháza toronyórája. Izgatott
                            fiatalemberek jártak-keltek a Gránátos utcába torkolló mellékutcákban.
                            Valakit vártak. Hírvivők jöttek és mentek, kipirult arccal újságolták
                            egymásnak a legújabb eseményeket, és sűrűn hangzott el ez a két név:
                            Széchenyi és Kossuth. A vármegyeháza nagytermében már bent ült Deák
                            Ferenc, a kehidai földesúr, akit az országgyűlési ifjúság Pozsonyból
                            ismert, a pesti utca pedig most kezdi megismerni, amint kissé lomha
                            mozdulattal végigballag a Váczi utcán. Benn volt a teremben Wesselényi
                            Miklós báró is, s azonkívül a politikai élet néhány most feltűnt új
                            csillaga, Batthyány Lajos gróf, Szemere Bertalan, Szalay, Eötvös József
                            báró, Andrássy Gyula gróf, de az ifjú Magyarország nem volt kíváncsi
                            másra, csak Széchenyire és Kossuth Lajosra. Széchenyit már régen nem
                            látták Pesten. A gróf, aki valami felhőn túli magasságban trónolt a
                            közönséges emberek fölött, az utóbbi időben sokat betegeskedett, és
                            sokat tartózkodott Cenken.</p>
					<p>Csodálatosképpen Kossuth úgy tudott besurranni a vármegyeházára, hogy nem
                            vette észre senki. A közgyűlés tagjai csak akkor pillantották meg
                            beesett, halvány, beteges arcát, amikor már helyet foglalt Deák és
                            Wesselényi báró között. Mindenki feléje tódult. Majdnem agyonölelgették,
                            kezét szorongatták, vigasztalták, egészsége felől kérdezősködtek,
                            amelyet a börtön levegője alaposan megviselt, szerencsét kívántak neki
                            közelgő házasságához, politikai tervei felől kérdezősködtek - mindenki
                            szeretett volna valamit adni Kossuthnak, mert úgy érezte, hogy a fiatal
                            politikus helyette és érte szenvedte a háromévi keserves börtönt.</p>
					<p>Aztán Wesselényi bárót ünnepelték, aki Gräfenbergből majdnem vakon jött
                            haza, s felőle valóságos legendák keringtek egy kis gräfenbergi
                            polgárleányhoz való szerelmével kapcsolatosan. A vak gladiátort
                            áhítattal bámulta mindenki, amidőn Reviczky és Pálffy Fidél gróf ellen
                            mennydörgött; egekig magasztalták, amikor az árvíz idején ezreket
                            mentett meg önfeláldozó hősiességével; vad fogcsikorgatással szálltak
                            síkra érte, amikor pörbe fogták és elítélték; megkönnyezték őt, amikor
                            hallották, hogy a börtönben csaknem egészen megvakult, és emiatt
                            keserűségében polgári halottnak nevezi magát, mert úgy érzi, hogy testi
                            és lelki csapások által a cselekvéstől elzárva, többé már nem élő tagja
                            a nemzet családjának, és csak földi porhüvelyét vonszolja honfitársai
                            között, ujjongva fogadták, amikor visszatért; ünnepelték, amikor
                            hallották, hogy a kenyér nélkül álló mártírtársnak, Kossuth Lajosnak
                            jószágigazgatói állást ajánlott fel erdélyi birtokán - magyar ember
                            mindig rajongott a szép gesztusok, a tragikai bukás, a hazáért való
                            sikertelen küzdelmek és szenvedések hőseiért -, de egyáltalában
                            figyelemre sem méltatták a Szózat című könyvet,
                            amelyben Wesselényi Miklós báró nemcsak Magyarország, de Ausztria
                            világpolitikai helyzetét is zseniális történelmi látással megjelölte, s
                            ezzel a tagadás és kritika teréről az alkotás mezejére lépett.</p>
					<p>A fiatalság szinte rossz néven vette Kossuthtól és Wesselényitől, hogy
                            kijátszva a felállított előőrsöket, meghiúsították a diadalmas bevonulás
                            hónapok óta tervezett színjátékát. A fiatalság ünnepelni szeretett
                            volna, és szerette volna magára felhívni az új vezér figyelmét,
                            másrészről pedig elégtételt akart neki adni nemcsak a börtön, hanem
                            bizonyos politikai körök által okozott fájdalmakért is. Elterjedt a hír,
                            hogy Széchenyi István gróf javaslatára a mártíromságot szenvedett embert
                            törölték a Nemzeti Kaszinó tagjai közül. A fiatalság felháborodva
                            tárgyalta a dolgot.</p>
					<p>Dél volt. A Ferenciek templomában, a szervitáknál, az öreg városháza
                            tornyában és a Duna-parton, a Belváros ősi egyházában megkondultak a
                            harangok, s az ifjú Magyarország Kossuth beszédét és Széchenyi István
                            gróf megjelenését várta remegő izgalommal.</p>
					<p>Mayerffy Károly, akinek szebb lovai voltak, mint Batthyány Kázmérnak vagy
                            Sándor Móric grófnak, könnyű Esterházy-kocsiján fel és alá nyargalt az
                            utcákon, és egyszer csak roppant izgalommal hírül hozta, hogy a gróf,
                            úgy, ahogy szokott, gyalogosan kilépett a Diana házban lévő lakásából,
                            és a vármegyeháza felé közeledik. Erre a hírre végigfutott a várakozók
                            között valami furcsa izgalom, amelyben a legellentétesebb érzelmek
                            jelentkeztek: bámulat, rajongás, félelem, gyanakvás, sőt a gyűlölet egy
                            neme is, amely nagyon közel állott a szerelemhez. Akik egyformán
                            rajongtak a két politikusért, el sem tudták képzelni, hogy azok is ne
                            rajongjanak egymásért. Akik Széchenyi és Kossuth között nem tudtak
                            választani, szomorúan vagy elkeseredve roskadtak magukba, s látszott
                            rajtuk, hogy a pillanat hangulata fogja eldönteni, melyik pártra állnak.
                            Voltak azonban olyanok, akik titkolózva sugdostak valamit szomszédjuk
                            fülébe, s az továbbadta a jelszót, mint ahogy az összeesküvők és
                            merénylők szokták. Izgalom, feszültség és lefojtott indulat volt a
                            levegőben, mint amikor vihar előtt nagyon alacsony a légnyomás,
                            tűrhetetlen a meleg, s az ember attól fél, hogy orrán-száján elered a
                            vére. Ilyen izgalom remeghet a levegőben merényletek és politikai
                            gyilkosságok alkalmával, amelyekről Magyarországban csak hírből
                            hallottak.</p>
					<p>Pedig csakugyan merénylet készült. Az ifjak egy része, felizgulva a
                            mendemondákon, tüntetni akart Széchenyi István gróf ellen.</p>
					<p>A gróf gyalogosan ballagott a vármegyeháza felé. Nem volt ember Pesten,
                            aki ne ismerte volna. Sokan megcsodálták, sokan mosolyogtak furcsa, sőt
                            különc öltözködésén. Izmos, szikár, de a betegsége óta kissé
                            megöregedett alakján - az egész ember nem nyomott többet hatvan kilónál
                            - csak úgy lógott a Londonból hozatott ruha, amelynek rendkívül finom
                            anyagán a pesti szabók elálmélkodtak, de szabásán és összeállításán sok
                            kinevetnivalót talált a közönséges polgári ízlés. Most kék frakkot
                            viselt, a divatosnál valamivel rövidebb gallérral, kék színű nyakkendőt,
                            amelyet, nedves idő lévén, nagy indiai sál takart el, kockás, skót
                            kelméjű mellényt, rendkívül bő nadrágot, amely a bokájánál összeszűkült,
                            és a szokottnál szélesebb karimájú és alacsonyabb puhakalapot, amely
                            egészen árnyékba borította sötét bőrű, epés és túlságosan kipirult
                            arcát, redőkbe vont homlokát, komor szemeit, dús és összevont
                            szemöldökeit, erős, hajlott orrát, széles száját és erélyes állát. Ehhez
                            járult, hogy derekát vörös szövetű, széles szerb övvel kerítette körül,
                            amelybe, ha megállt vagy valakivel beszélgetett, önfeledten bedugta
                            ujjait. Dereka feltűnően egyenes volt, mellkasa domború, és ahogy kezét
                            a nadrágja zsebébe vagy az öve alá dugta, ez a mozdulat gőgös és kihívó
                            külsőt adott neki. Kezén nem volt kesztyű. Annyira szerette a fizikai
                            munkát, annyira szeretett mindent kézbe venni, megvizsgálni,
                            kitanulmányozni, és erejét vagy ügyességét azon próbára tenni, annyira
                            szüksége volt mindig a tapintóérzékeire, hogy egy pillanatra sem tudott
                            kesztyűt tűrni a kezén. Bal karja alatt nagy fekete táskát szorongatott,
                            amely telis-tele volt tömve nemcsak levelekkel, hanem mindenféle apró
                            szerszámmal, órával, tollkéssel, kulcsokkal, műszerekkel,
                            nagyítóüveggel, iránytűvel, cédulákkal, írószerekkel, emléktárgyakkal,
                            amulettekkel, a hasznos és haszontalan dolgok egész arzenáljával.</p>
					<p>Nem volt egyedül. Mellette ballagott a merev és hallgatag Tasner, a
                            titkár, akivel élénken és széles taglejtések között nagyon egyoldalú
                            társalgást folytatott. De nem tudott két lépést tenni úgy, hogy ne
                            akadjon valami dolga. Mindenkit ismert, és mindenki ismerte őt,
                            mindenkivel volt valami elintéznivalója. Alig került útjába tudós,
                            iparos, gazdag ember, mágnás, befolyásos polgár, bankember, kereskedő
                            vagy földbirtokos, hogy meg ne szólította volna. Az utcán pedig ezalatt
                            egyre gyűlt a fiatal jurátusok, ügyvédek, diákok, gavallérok és
                            szájtátók hada. Az utca, amerre haladt, nagy színpadnak látszott,
                            amelyen megjelent a hős, s a rendező előírása szerint a néma tömeg, a
                            népség és katonaság hajlong, üdvözöl, éljenez, suttog, mutogat és hódol.
                            Mayerffy Károly pedig leszállva a kocsiról, szinte lábujjhegyen, mint
                            valami szolgálattevő diakónus egy szent szertartáson, úgy libegett hol a
                            gróf előtt, hol a gróf nyomán.</p>
					<p>Ezalatt a gróf már az Úri utca kövezetét taposta, ahol hirtelen megállt
                            Trattner János könyvnyomtató műhelye előtt, bement, valamit megbeszélt a
                            gazdával, s aztán, meggyorsítva lépteit, a Gránátos utca felé sietett.
                            Tasner Antal, mint az árnyék, némán, feltűnés nélkül, de
                            elmaradhatatlanul követte őt. Tasner tudta, hogy a gróf ellen valami
                            készül, tudta, hogy a gróf, akit szívtelen, cinikus és fölényes embernek
                            tartottak, titokban érzékeny lelkű, fájdalmasan hiú és minden igazi vagy
                            vélt sérelemre asszonyosan reagáló lélek. Ezért volt olyan sok lovagias
                            ügye és párbaja is. Ez az érzékenység egyéni és családi ügyeiben is
                            megnyilatkozott; olyankor pedig, ha közéleti szereplésről volt szó, a
                            legtiszteletteljesebb ellenvélemény is a kétségbeesésig elkeserítette.
                            Volt azonban két-három embere, akiket mintha azért tartott volna maga
                            körül, hogy minden hibájára figyelmeztessék, hogy vele vitatkozzanak,
                            hogy minden keserű igazságot szemébe mondjanak. Albach Szaniszlót, a
                            szerzetest, akit szabadszájúsága miatt elhelyeztek Pestről, Bécsben is
                            felkereste, hogy megtudja tőle a kellemetlen igazságokat. Tasnernek is
                            kötelessége volt, hogy oly kíméletlenül beszéljen vele, ahogy csak tud.
                            Tasner ezen a furcsaságon sokat gondolkozott. Mi ez? Lelki önsanyargatás
                            vagy nagyúri szeszély? Vagy talán az az oka ennek, hogy a gróf maga is
                            ismervén a természetében rejlő imperátori ösztönöket, ezek ellen
                            mesterségesen épít gátakat, s magát lelki zsandárokkal őrizteti, hogy
                            atavisztikus titáni bűnei el ne hatalmasodjanak?</p>
					<p>Ezért féltette őt Tasner a tüntetéstől. Azonkívül tudta, hogy a grófnak
                            egyébként is rossz napjai vannak. Erre vonatkozott az a kérdése is,
                            amelyet hirtelen megtorpanva a Gránátos utca elején, alig hallhatóan
                            feléje dörmögött:</p>
					<p>- Nem jött értesítés?</p>
					<p>- Nem.</p>
					<p>- Az ördögbe is, nem lett volna szabad elengednem. Aztán gondterhes
                            arccal újra megindult a vármegyeháza felé.</p>
					<p>A grófnak újabban nagyon meggyűlt a baja családi dolgokkal. Crescence-nak
                            Zichy Károlytól való gyermekei sok súlyos gondot okoztak neki. A fiúk
                            rakoncátlan természete és fogyatékos szellemi képességei
                            elszomorították, vagyoni viszonyaik is rendezetlenek voltak, a gróf
                            tehát elhatározta, hogy valamelyik Zichy-birtokot eladja. Az egyiket már
                            fel is kínálta Sina bárónak, de az nem mutatott kedvet a vásárra. Ez is
                            bosszantotta. De talán minden hozzátartozója között legtöbb gondot
                            jelentett számára egy szép, sudár, fekete hajú és kék szemű ifjú
                            katonatiszt, szikrázó szellemű, elbájoló modorú, de zabolátlan és duhaj
                            legény, a nagy kiterjedésű Széchényi család dédelgetett kedvence és
                            mégis kis árvája, akire István gróf gondolni sem tudott anélkül, hogy
                            meleg szeretet és egyúttal égő fájdalom ne futott volna végig a szívén.
                            Ezt a fiatal katonatisztet Széchenyi Andornak hívták. Nagyon hasonlít
                            korán elhunyt édesanyjára, lady Karolinára, akinek, nemcsak szépségét,
                            hanem szeszélyes és fékezhetetlen temperamentumát, merész fantáziáját és
                            boldogtalanságát is örökölte. Édesapja, Pál gróf, aki Karolina halála
                            után nemsokára újból megházasodott, első házasságából való fiának
                            nevelését meglehetősen elhanyagolta. A kis Andor gróf majdnem úgy
                            nevelkedett, mint apja, Pál és nagybátyja, István: minden komoly
                            készültség és nyilvános iskola nélkül, és tizennyolc esztendős korában ő
                            sem tehetett okosabbat, mint hogy beállt a hadsereg kötelékébe. Pál gróf
                            Metternich herceg pártfogásába ajánlotta fiát, s a herceg, aki jól
                            emlékezett a bécsi kongresszus beauté coquette-jére, a regényes életű és
                            tragikus halálú lady Karolinára, a fiatal Andor grófot kineveztette
                            hadnaggyá az első számú dragonyosezredbe. Pál gróf azt hitte, hogy
                            eleget tett minden apai kötelességének, ha fiát elindította azon az
                            úton, amelyen a Dienstreglement a legvásottabb sihederből is embert
                            farag.</p>
					<p>István grófot közéleti gondjai tartották vissza attól, hogy szemmel
                            tartsa unokaöccsét, s megelégedett azzal, hogy huszonhat esztendős
                            korára kijárta kapitányi kinevezését, egyszer-másszor kifizette vagy Pál
                            gróffal kifizettette adósságait, néhányszor meglátogatta Bécsben, vagy
                            magával vitte Pestre, és részt vett az ő és fiatal tiszttársai
                            dáridóiban. Alkalomadtán iparkodott a szívére beszélni, és szerette
                            volna rábírni, hogy legalább katonai téren igyekezzék magát kitüntetni.
                            A fiú ilyenkor elkomolyodott, és nagy kék szeméből sugárzott a jó
                            szándék és a nagybátyja iránt való rajongó szeretet. István gróf pedig
                            lekapta a fiú arcáról a tekintetét, mert túlságosan hasonlított
                            Karolinára, s ez a hasonlatosság, mindig megfélemlítette.</p>
					<p>A rettegett és híres államférfiú s a könnyelmű dragonyostisztecske
                            kölcsönösen féltek egymástól. István gróf minden találkozás után napokig
                            Karolina szellemét érezte maga körül. Éjszakánként Karolinával álmodott,
                            aki borzasztó szemrehányásokkal illette, amiért a kis Andort oly korán
                            el kellett hagynia. És István gróf kínlódott, szívdobogást kapott;
                            kiugrott az ágyból, felöltözött, átbarangolta az éjszakát, és félájultan
                            érkezett haza, mint az alvajáró vagy holdkóros egy nehéz roham után.</p>
					<p>Ezek az álmok néha ébren is megismétlődtek. Látta Karolinát, amint kézen
                            fogva vezeti hozzá a kis Andort, és könyörög neki:</p>
					<p>- Stefferl, amikor utoljára beszéltem veled, Andorkát a te gondjaidra
                            bíztam. Teljesítetted a kötelességedet?</p>
					<p>István gróf nem tudott felelni. Karolina megfenyegette:</p>
					<p>- Vigyázz, Stefferl, ha látom, hogy nem törődsz Andorkával, lemegyek
                            érte, és felhozom magammal ide a csillagok közé!</p>
					<p>István gróf megesküdött, hogy Andorka minden lépését szemmel kíséri.</p>
					<p>Ez a feladat azonban túlságosan nehéznek bizonyult. Andor gróf ezrede hol
                            itt, hol ott állomásozott, s a fiatal dragonyostiszt nem bírta el a
                            gyámkodás kényelmetlen terhét. Makacs és indulatos volt, és ittas
                            állapotban teljesen elvesztette minden önuralmát. Minduntalan
                            botrányokba keveredett. Néhány hónappal előbb Csákvárott, ahol a
                            divíziója állomásozott, részeg fővel megverte a községi bírót. Az eset
                            vármegyeszerte nagy feltűnést keltett. Hogy a dologból komoly baj nem
                            lett, azt Andor gróf az éppen akkor alispánná választott huszonnégy éves
                            Fiáth Ferenc bárónak köszönhette. Az eset megvizsgálására tisztekből és
                            táblabírákból összeállított bizottság ült össze, amelynek az elnöke az
                            alispán, tagjai pedig a katonaság részéről egy öreg alezredes, egy
                            kapitány és egy főhadnagy voltak, akik nem valami bajtársias
                            jóindulattal nézték az ügyet. Fiáth báró latba vetvén alispáni
                            tekintélyét, ülés előtt magához hívatta a községi bírót, megmagyarázta
                            neki, hogy Széchenyi kapitányt valószínűleg be fogják zárni, amiből neki
                            magának semmi haszna nem lesz, a kapitány nagybátyját, Széchenyi István
                            grófot pedig nagyon megszomorítja. A községi bíró ismerte a nagy gróf
                            nevét, elérzékenyedett s megbocsátott. Erre elérzékenyedett az alispán
                            is, és a bírót tíz darab arannyal megajándékozta.</p>
					<p>A fiatal gróf azonban az eset után nem találta helyét tiszttársai között.
                            Nagybátyjához fordult, hogy szerezzen neki valami megbízatást, amellyel
                            mint a hadsereg tagja külföldre mehessen. István gróf úgy érezte, mintha
                            húsz évvel ezelőtt történt dolgok ismétlődnének. Ha egy Széchenyit
                            valami nagy fájdalom ér, vagy zabolátlan vérmérséklete valami bajba
                            sodorja, akkor messze földek, titokzatos idegenség, fáradságos utak -
                            mint valami zarándokolás vagy Canossa-járás - után vágyakozik. A fiatal
                            Andorban saját magát látta, amint ott áll Metternich kancellár előtt, és
                            megkapja tőle útlevelét először Olaszországba, aztán Párizsba és
                            Londonba, majd keletre Isztambul felé. Metternich és Széchenyi István
                            gróf most megint szembekerültek egymással a kancellária rózsaillatos és
                            bíbortapétás dolgozószobájában (István grófnak eszébe jutott Bagration
                            hercegnő szalonja Párizsban), s egy fiatal kapitányról beszélgettek,
                            akit el kellene küldeni mint kurírt Konstantinápolyba.</p>
					<p>November elején Széchényi Andor gróf a Seri Perwas
                            hajón már a Márvány-tenger hullámain ringatózott. István grófnak nagyon
                            fájt a szíve Karolina egyetlen, árva kisfia után.</p>
					<p>- Miért is engedtem el - tépelődött magában -, ha valami baj éri, hogy
                            számolok be róla Karolinának?</p>
					<p>Ezalatt odaért a vármegyeház korinthusi oszlopai alá. A jurátusok, akik
                            az előreküldött kengyelfutók jelentéseiből már tudták, hogy közeledik,
                            elszántan készülődtek arra, hogy lehurrogják. Tasner komoly méltósággal
                            követte a grófot, és magában eltökélte, hogy ha valaki gazdáját netalán
                            egy ujjal megérintené, azt roppant öklével letaglózza, vagy ha kell, egy
                            pisztolygolyóval a másvilágra küldi. Tasner nem volt sem izgatott, sem
                            elkeseredett, csak nagyon fájt a szíve, amikor felesége és kisfia, a
                            hároméves Géza, eszébe jutott. Ha itt most vér folyik, abból nekik lesz
                            a legnagyobb káruk, mert ők mindent elveszítenek: apát, férjet, a maguk
                            boldogságát. De hát ez eszébe jut a katonának is, akit tűzbe
                            vezényelnek; eszébe jut annak is, aki becsületéért, nagy eszméért,
                            tudományért vagy meggyőződéséért az életét kockára teszi. Nagy kockázat,
                            nagy baj, nem lehet előle kitérni.</p>
					<p>A megyeháza előtt hozzá csatlakozott egy markáns arcú, komoly, előkelő
                            fellépésű fiatalember, akivel tudományos és irodalmi dolgokban már
                            régen összebarátkozott: a huszonhat esztendős Kemény Zsigmond báró, aki
                            a bécsi egyetemen természettudományokat, főleg anatómiát hallgat, de
                            most éppen Pesten időzik, és a politikai életet tanulmányozza. Csak
                            fejbiccentéssel köszöntötték egymást, de mindegyik látta a másik
                            arcáról, hogy egy dologban járnak: vigyáznak a grófra. A báró
                            lépten-nyomon kis jegyzőkönyvet húzott ki zsebéből, s abba jegyezgetett.
                            Erdélyi ember létére minden új volt neki, amit itt látott.
                            Természettudós-, író-, politikus- és történelembölcselő-hajlama szerint
                            mindenből megfigyelést, fiziológiai és lélektani tanulmányt csinált. E
                            pillanatban meg különösképpen úgy érezte, mintha egy viharban hánykolódó
                            hajó fedélzetén volna, és feljegyzéseket hagyna hátra azok számara, akik
                            a hajótöröttek zsebeit majd átkutatják. Annyira beleélte magát ebbe a
                            romantikus elképzelésbe, hogy jegyzeteit legszívesebben beledugaszolta
                            volna egy üres palackba, amelyet a tenger hullámai majd partra vetnek -
                            Erdély partjaira -, hogy az emberek okuljanak az utolsó pillanatok
                            leírásából.</p>
					<p>A gróf ezalatt a vármegyeháza udvarára ért. Kemény báró és Tasner, mint
                            két titkos testőr, szívszorongva figyelt. A jurátusok arcán kigyúlt az
                            izgalom. A gróf maga elé meredve sietett át a rosszul kövezett udvaron.
                            A jurátusok egymást lökdösték, maguk közt suttogtak, bizonyára azt sem
                            tudva, mit. A gróf megtorpant és körülnézett. Az ifjak erre elsápadtak.
                            A zavar nőttön-nőtt. A sorfal megingott, hullámzott, néhányan
                            önkéntelenül lekapták a kalpagot fejükről. Egyszerre csak a fiatal
                            Mayerffy Károly elkiáltotta:</p>
					<p>- Vivát gróf Széchenyi István!</p>
					<p>Báró Kemény és Tasner jobbról-balról odaugrottak a gróf oldalára. Talán
                            ez a vivát a jeladás, amelyre meg kell indulnia a füttykoncertnek? Nem.
                            Az elhangzott éljennek először bizonytalan, aztán mindjobban erősödő,
                            végül falrengető üdvrivalgásba olvadt diadalmas visszhangja támadt. A
                            tüntetők arca kipirult, a kalpagok a levegőbe röpültek, s a kétemeletes
                            loggiás udvar falai szinte megremegtek az ujjongástól.</p>
					<p>A gróf elmosolyodott, hátra sem nézett, meg sem köszönte az ovációt, nem
                            akart elérzékenyedni, három fokot ugorva egyszerre rohant fel a
                            lépcsőn, és besietett az ülésterembe.</p>
				</div>
				<div type="chapter">
					<head>
                           8
                        </head>
					<p>A teremben minden szem feléje fordult, látni lehetett, hogy vegyes
                            indulatok hozzák lázba a táblabírák kedélyét. A szónokot alig hallgatta
                            valaki, minden szemben kíváncsiság, figyelem, találgatás és félelem
                            tükröződött: mi lesz itt most, amikor a gróf és a Kaszinóból kizárt
                            mártír, a hirtelen egetverő népszerűségre emelkedett Kossuth először
                            kerülnek egymással szembe?</p>
					<p>A gróf pedig ezalatt belevetette magát a székébe, kinyitotta kulcsával a
                            nagy fekete tárcát, leveleket vett ki, amelyeket csak a fél szemével
                            olvasott el, és közben szomszédjától az ülés tárgyáról
                            kérdezősködött.</p>
					<p>Kemény Zsigmond báró pedig jegyezgetett.</p>
					<p>“...A gróf arcjátéka megélénkül, ajkain hol keserű gúny, hol pajzán
                            mosoly suhan át, felvont szemöldökeiről és félig hunyt szeméből úgy
                            látom, mintha a történteken vagy a tárgyalás modorán csodálkoznék. Aztán
                            megint rosszkedvűen nyúl tárcája tartalma után, néhány levelet elolvas,
                            egy-kettőre ráírja a választ, majd megcsóválja fejét, és indulatosan
                            összetép egyet. Ám ezalatt a figyelme korántsem terelődik el a
                            tanácskozásról. Az olvasás alatt szónokol a szónokokkal, megbírálja,
                            ledorongolja vagy felmagasztalja a szőnyegen levő tárgy mellett vagy
                            ellene használt érveket; azonban mindezt csak valami csodálatos
                            arcjáték, taglejtések, indulatszavak s a szónokok frázisai közé dobott
                            groteszk, rövid közbeszólások árulják el, amelyek oly hamar röppentek és
                            pattantak szét, hogy az elnöknek ideje és alkalma sincs a
                            rendreutasításra. A gróf arca a tanácskozás alatt próteuszi változásokon
                            megy át részben heves érzései, részben bizonyos vele született
                            komédiázási hajlam következtében, amely még saját magát sem kíméli, ha
                            arra éppen alkalom kínálkozik. Az effajta komédiázási vágy még a komoly
                            Julius Caesarban és a hallgatag Cromwellben is megvolt, sőt az utóbbinál
                            többnyire börleszk és pórias modorban szokott kitörni...”</p>
					<p>Míg a fiatal erdélyi báró nagy buzgalommal jegyezte ezeket a
                            megfigyeléseket a jegyzőkönyvébe, az egész gyűlésterem figyelme
                            Széchenyi és Kossuth felé fordult. Mindenki feszengett a helyén, a
                            szónokokat alig akarták meghallgatni, a teremből mintha kiszivattyúzták
                            volna a levegőt, az emberek a várakozástól főfájást kaptak, szívük
                            hevesen dobogott, és nehéz, lihegő, szapora lélegzetük szinte hallhatóvá
                            lett. Csak két emberen nem látszott meg ez az izgalom. A grófon, aki a
                            táskájából előszedegetett levelek olvasásába merült el, és Kossuth
                            Lajoson, aki sovány, sápadt arcát felemelve mereven nézte a terem
                            mennyezetét.</p>
					<p>Most Dessewffy Aurél gróf állott fel szólásra. Aurél gróf, akiben a
                            beavatottak Metternich herceg bizalmi emberét és a legközelebb
                            kinevezendő kancellárt látták, mindössze harminckét esztendős volt, s
                            István grófnak mindig eszébe juttatta William Pittet, angol
                            eszményképét. Beszélték, hogy tízéves korában Aurél gróf már tudta az
                            Íliász első könyvét. Görögre és latinra apja, francia és olasz nyelvre
                            édesanyja tanította, a német ráragadt a házban, a belső cselédségtől.
                            Tizenhárom éves gyermek létére eljárt a megyegyűlésekre, tökéletesen
                            ismerte Tacitust, de azért éplelkű, vidám volt, nagyokat mulatott báró
                            Münchhausen hazudozásain, és önfeledten játszott pajtásaival. Tizennyolc
                            éves siheder korában már valóságos polihisztor, Felsőmagyarországi Minerva címen folyóiratot alapított, az
                            országgyűlésen beszédeket írt a gyengébb szónokok számára, bejárt
                            Széchenyi István gróf pozsonyi, majd pesti klubjába és sir Henry
                            Wellesley, William Pitt barátja számára francia nyelven naplót
                            szerkesztett. Aztán a bécsi kancelláriában fogalmazó lett, nagyvilági
                            életet élt, éjjelenként ivott és kártyázott, reggel nyolc órakor
                            pontosan az íróasztalhoz ült, akárcsak Fox, a nagy William Pitt
                            zseniális, korhely ellenfele. Néhány párbaja volt asszonyok miatt,
                            cikkeket írt az Edinburgh Review-ba, a francia
                            hírlapokba, a Jelenkor s a Világ című magyar újságba, beválasztatta magát az alsóházba, s
                            Metternich felfedezte benne a rendkívüli embert. A teremben mindenki
                            tisztelettel hallgatta az eleven, mozgékony, kis termetű embert, aki
                            gyenge és tompa hangján tömör, klasszikus mondatokban beszélt, került
                            minden szóvirágot - ő is okoskodógép volt a tanácsteremben, mint ahogy
                            István gróf Deákról mondta. Ez a gép azonban, valahányszor okoskodni
                            kezdett, mindig felmelegítette István gróf szívét, mert úgy érezte,
                            mintha saját szavainak visszhangját hallaná. Most is húzogatni kezdte
                            kezével felső öltönyének karját, mintha tusára készülne, majd székét ott
                            hagyva közelebb ment a szónokhoz, hogy egyetlen szavát se veszítse
                            el.</p>
					<p>Aurél gróf éppen arról beszélt, ami őt is hónapok óta foglalkoztatta.</p>
					<p>- A múlt országgyűlés végével bizonyos kölcsönös jóakarat szállotta meg a
                            különböző vélemények képviselőit. Sok hónapos küzdelem után az ellenzék
                            emberei bámulva látták, hogy igen közel jutottak a kormánypárt egyes
                            tagjaihoz. A képzelt ellenségben barátra találtak. Látták, hogy az is
                            azon munkálkodik, ami után ők áhítoznak: a kibékülésen. Ily módon
                            lassanként sikerült néhány becsületes embernek - homályban és minden
                            feltűnés nélkül - nagy nehezen helyrehozni a bizalmat, amelyet mások -
                            nagy robajjal és görögtűz mellett - megrontottak.</p>
					<p>- Ez már államférfiúi beszéd - mondta halkan István gróf, szúrós
                            tekintetével először Batthyány Lajos gróf, majd Kossuth felé pillantott,
                            és Dessewffy gróf után ő is szólásra jelentkezett.</p>
					<p>A teremben megreccsentek a székek, lábak dobogása és ruhasuhogás halk
                            moraja hallatszott, mindenki megmozdult, s a levegőben a feszült
                            várakozás izgalma reszketett. A gróf pedig jobb kezével feje tetejét
                            súrolva, igen mérsékelt hangon, de támadó és politizáló modorban kezdett
                            rögtönzött szónoklatához, amelynek vázlatát sem készítette el, s magát
                            teljesen a perc ötleteinek és az agyában csapongó eszmék hatalmának
                            engedte át. Beszéd közben taglejtései szélesebbek, hangja ércesebb lett,
                            és arcjátéka híven kísérte a gondolatok egymásutánját. Körülötte az
                            emberek egy kis üres kört hagytak, és ebben, mint egy ketrecben, a gróf
                            fel és alá járkált:</p>
					<p>- Uraim! Országgyűlésünknek utolsó ülésszaka eszembe juttatta azt a
                            történelmi pillanatot, amikor a szövetségesek első ízben vették be
                            Párizst. A földi dolgok akkor is annyira összegabalyodtak, hogy
                            valamennyiünk úgy érezte: no, itt emberek befolyása már nem sokat nyom
                            többé, és az istenek közvetlen beavatkozása, veszi kezdetét. - A gróf
                            arca gúnyos mosolyra torzult. - Tisztelet, becsület és hála a
                            szövetséges hadvezéreknek és diplomatáknak, e jeles férfiak Párizs
                            bevétele után a baklövések olyan sorozatát követték el, hogy még
                            egyetlen napi huzavona, és Napóleon ismét kisöpör bennünket
                            Franciaországból. - A gúnyos arc megnyúlt, és harag meg szomorúság
                            érzelme viharzott át rajta. - Hát a legutolsó országgyűlésen is csak egy
                            hajszálon lógott, hogy ősi szokás szerint, mint egy aristophanészi
                            komédia után a színészek, dolgukvégezetlen, vagy azokat még csak jobban
                            összekuszálva, szégyenszemre rongyosan és éhesen hazakullogjunk. És
                            alkalmasint el is szakad ez a hajszál, ha nincs a nagy idők könyvébe
                            írva: “A népek árja le fogja dönteni a felhőkbe emelkedő bálványt.”</p>
					<p>Ezeknél a szavaknál a gróf szenvedélyesen csapott az asztalra, majd
                            amikor nyugtalan és tompa mormogás hallatszott az ellenzék felől,
                            látszott rajta, hogy még fullánkosabb ötletekkel akarja a közvéleményt
                            elképeszteni. A gróf, sajnos, sohasem vette igénybe azokat az apró
                            fogásokat, amelyek által a gyakorlott szónok a duzzogó kedélyeket
                            visszahódítja, és az ingadozó csatát tapsvihar közepette mégis megnyeri.
                            Ő diplomata volt a szalonokban, kimeríthetetlen ügyességű ott, ahol
                            egyéneket kellett terveihez csábítani, de vegyes és követelő tömeg előtt
                            ritkán tudott eléggé alázatos lenni, hogy a népszerűség árját maga felé
                            fordíthassa. Most a konzervatív párton némelyek éljenezni kezdtek, de a
                            gróf kezének egy gőgös mozdulatával leintette őket.</p>
					<p>- Amint a lipcsei csata után, most is kölcsönösen egymásra hárították a
                            napról napra növekvő baj felelősségét, s ha valahonnan valami égi
                            segítség jelentkezett, a legparányibb ember is rögtön a maga személyében
                            kezdte tisztelgetni a nagy csodadoktort. - (Vajon kire céloz a gróf? -
                            kérdezték egymástól a táblabírák pillantásai.) - Az utolsó országgyűlés
                            óta új korszak nyílt meg. Senki és semmi sem állt útjában annak, hogy
                            haladjunk. Ott fenn észre tértek. Megunták, hogy huszonnégy óránként
                            tömögessék be az államhajó repedéseit, míg azalatt újak és újak támadnak
                            szüntelen: megdőlt a “tökéletes rendszer”, az annyiszor hallott
                            “szisztéma” csalhatatlanságába vetett hit. - (Ez Metternichnek szól! -
                            súgta Deák Wesselényi báró fülébe.) - A bécsi hatalmasságok, akik a
                            trónhoz legközelebb állnak, maguk is elismerik nemzeti és alkotmányos
                            fejlődésünk szükségességét, és ekképp mi néhányan, közlegények és
                            szegénylegények, nem vagyunk többé kénytelenek dagály és orkán ellen
                            harcolni erőnk fogytáig; hanem olyan erős egységek zászlaja alatt
                            indulhatunk harcba, amelyeket állásukból sem nyugati, sem keleti szél
                            nem tud kiforgatni. - Most a gróf szúrós tekintete Kossuth felé
                            nyilallt. - De még ennél is fontosabbnak tartom, hogy hazánk némely
                            leghűbb, de egyszersmind legegészségesebb velejű fiai, fölfogván az
                            idők változását - a szúrós tekintet most Kossuthról átsiklik Deákra -,
                            bátran kimondták, és remélem, eszerint cselekednek is: hogy ez idő
                            szerint nincs szükség semmiféle heves agitációra.</p>
					<p>A fiatal Kemény báró odaszólt Tasnernek:</p>
					<p>- Nézd azt a három koponyát.</p>
					<p>- Melyiket?</p>
					<p>- Széchenyiét, Batthyányét és Wesselényiét. Ebben a teremben véleményem
                            szerint csak három olyan fej van, amelyet, ha egy vadidegen emberekből
                            álló tömeg megpillant, ellenállhatatlan erővel buggyan ki belőle a
                            bámulat és elragadtatás.</p>
					<p>Tasner bólintott.</p>
					<p>- Az arcuk nem szép, még csak kellemesnek sem lehet mondani, de mindig
                            tiszteletet igénylő, néha leigéző és megdöbbentő, sőt félelmes az erős
                            szenvedélyek pillanataiban. Nézd csak gróf Batthyány fejét. Mintha csak
                            a nagy görög szellemek szobrairól másolták volna. Nála csak az örökké
                            halvány arc, a szem égő tüze s a vonalakban nyugvó dac mutatja a
                            szenvedélynek mélységét. Wesselényi feje a mindig hátraszegzett nyakával
                            egy harcra hívó politikai gladiátoré, a régi világ eszményképeitől
                            kölcsönzött homloka és benn fekvő szeme pedig egy Augustusé.</p>
					<p>- De a profilja inkább egy kalmük törzsfőnöké - jegyezte meg Tasner.</p>
					<p>- Mondasz valamit - bólintott a báró, aki most Széchenyi gróf fejét
                            vizsgálgatta. - Látod, az övé tipikusan romantikus arc sötét alapokon; a
                            komor és unatkozó vonalakból szilaj és féktelen aktivitás, embergyűlölet
                            és emberszeretet, ábránd és rideg valóság keveréke rajzolódik ki; egy
                            méltóságos s komoly angol oligarcha arca a francia forradalmi eszmék
                            lappangó tüzétől megvilágítva; arc, amely a nagy elszánások és kicsinyes
                            gondok, a mély tervek és apró impressziók képét élesen visszatükrözi;
                            arc, amely a lélekkel szakadatlan összeköttetésben áll, amely mindig
                            tele van írva, mindig olvastat magáról valódi vagy csinált érzéseket,
                            míg más emberek arca csak kivételes állapotban szokott a lélek könyvévé,
                            az eszmék kirakatává és a képzelet mágikus lámpájává válni.</p>
					<p>- Érdekes volna, ha tanulmányt írnál, amelyben Batthyányi, Wesselényit és
                            a grófot koponyaalkati és fiziognómiai tekintetben összehasonlítanád -
                            súgta Tasner Kemény bárónak.</p>
					<p>- Ez rengeteg olyan ismeretet igényelne, amely fölülmúlja az én erőimet.
                            De talán te...</p>
					<p>- Ó, én sem akarok a frenológusok és Lavaterek tanítványainak anyagot
                            szolgáltatni - szabadkozott Tasner, és áhítattal hallgatta gazdája
                            szavait a Párizsba való bevonulásról és az új korszak
                            felvirradásáról.</p>
					<p>A beszédnek a táblabírákra nem volt olyan nagy hatása, mint a fiatal
                            titkárra, és a fiatal erdélyi publicistára, akik vallásos rajongással
                            bámulták mesterüket, és minden szavát kinyilatkoztatásnak vették. A
                            megyei urak, akik éveken keresztül szinte életük egyetlen céljának
                            tartották a börtönben szenvedő Kossuth kiszabadítását - nem mintha
                            Kossuthot jobban ismerték, vagy őt nagyobb hazafinak tartották volna
                            Széchenyi grófnál, hanem mert nevéből és mártíromságából lassanként a
                            magyar sérelmi politika szimbóluma, jelszava és zászlaja lett -, ebből a
                            beszédből mindössze csak annyit értettek meg, hogy a Hitel, Világ és Stádium írója nem
                            Kossuthtal és nem a Kossuth-féle szimbólummal, hanem Béccsel,
                            Metternichhel, Dessewffy Auréllal, az aulikusokkal és konzervatívokkal
                            remél zöld ágra vergődni. Sőt olyanok is voltak, akik a gróf beszéde
                            után egyszerűen úgy fogalmazták meg a maguk véleményét, hogy Széchenyi
                            lepaktált Béccsel. Kossuth barátainak eszébe jutott, hogy Széchenyi csak
                            száz forintot írt alá a Kossuth családja érdekében megindult gyűjtésre,
                            és kirekesztette őt a Kaszinóból. A mérsékeltek, a szkeptikusok és
                            félénkek kutatva lesték Deák és Wesselényi arcát: vajon ez a két nagy
                            magyar mit szól a gróf pálfordulásához? Wesselényi báró, aki vak
                            szemével a semmibe meredt, érthetetlen szavakat dörmögött maga elé. A
                            mély mordulásból, elsötétült arcból, összeszorított ökölből mindenki azt
                            következtette, hogy ez a vulkanikus lelkű, rettenetes ember most megint
                            szörnyű küzdelmet vív önmagával, hogy fel ne üvöltsön, mint valami
                            sebzett oroszlán, és egyetlen ugrással rá ne vesse magát mindenkire, aki
                            a békét meri hirdetni.</p>
					<p>Kemény Zsigmond bárónak, aki mindenkinél jobban ismerte a Wesselényieket,
                            eszébe jutott, hogy a másik, az öreg Wesselényi, aki jót-rosszat
                            egyformán titáni mértékben hordozott magában, ilyen esetekben letépte
                            ruháit, kannaszám öntözött magára jeges vizet, s míg térdei reszkettek,
                            az arca változatlan maradt, és tiszta száraz inget húzott verejtékező
                            testére. Ezt meg is súgta a mellette álló Tasnernak, és hozzátette:</p>
					<p>- A Wesselényiek lelkében úgy forr a láng, mint az Etnában, de a külsejük
                            hideg tud maradni, mint ahogy a tűzhányó tetejét mindig hó takarja.</p>
					<p>Deák kövérkés, szenvtelen, joviális arca is sápadt volt, de nem azért,
                            mintha e pillanatban maga is nem értett volna egyet a két szónokkal,
                            hanem mert tudta, hogy most Kossuth következik.</p>
					<p>És Kossuth felállt. A fiatalság percekig nem engedte szóhoz. Itt el kell
                            most valakinek pusztulnia - gondolták sokan reszkető félelemmel, de
                            senki sem tudta volna megmondani, hogy ki lesz a győztes, és ki lesz az
                            áldozat. Tasner agyában hirtelen átvillant a gróf néhány perccel előbb
                            elhangzott néhány mondata: No, itt emberek befolyása már nem sokat nyom
                            többé a latba, és az istenek közvetlen beavatkozása veszi kezdetét... A
                            népek árja le fogja dönteni a felhőkbe emelkedett bálványt. De Úristen,
                            melyik bálvány fog itt most ledőlni? Ha az istenek hatalma meg nem
                            könyörül most a népek árján, akkor ezzel a bukással elbukik, ami még
                            Kossuthnál és Széchenyinél is drágább és féltettebb kincs: elbukik egész
                            Magyarország. Szíve összeszorult. Hol Kossuthra, hol Széchenyire nézett,
                            és sötét sejtelmek lepték meg, hogy itt most jóvátehetetlen dolgok
                            következnek. Milyen jó lenne, ha most itt volna a közelben a nádorné
                            főhercegasszony, aki némely ijesztően kritikus pillanatban kihívatta őt
                            a tanácsteremből... Érezte tehetetlenségét, ajkai remegtek... hiába, nem
                            lehet feltartóztatni a végzet hatalmát, történjék, aminek történnie
                            kell... és fehér szemöldökeit összerántva, figyelte a grófot.</p>
					<p>A gróf pedig közönyt színlelve barátai gratulációit fogadta, mosolygott,
                            aktatáskájába gyömöszölte iratait, s elővette kulcsát, hogy a táskát
                            bezárja, mintha távozni készülne.</p>
					<p>Kossuth pedig ezalatt már beszélt. Tasner egész erejét megfeszítve
                            figyelt a szónok szavaira, de szemével a gróf arcvonásait és mozdulatait
                            leste, és minden észlelőképessége a grófért való aggodalomba s abba az
                            erőlködésbe fulladt, hogy arcáról leolvassa annak lelkiállapotát. Tasner
                            alig értett valamit Kossuth beszédéből. Szinte csak kitalálta, hogy
                            Kossuth megköszöni a vármegyék szolidaritását, barátai aggódó figyelmét,
                            a gyengéd kezet, amely pénzt gyűjtött támasz nélkül maradt családja
                            számára... aztán megütötte a fülét valami patetikus mondat arról, hogy a
                            sötétséget már megunta és meggyűlölte minden tiszta és becsületes lélek,
                            hogy ez a nemzet a világosság felé vágyakozik - mi ez? csak nem a Világ-ról van szó?... - és aztán hallja, hogy
                            Kossuth Lajos kiejti a Széchenyi nevet, valamiért köszönetet mond, és
                            biztosítja a grófot, hogy a haza minden fia mindig rajongó hálával
                            emlegeti majd őt, akinél nagyobb magyart nem ismernek a nemzet
                            évkönyvei, akinél századokra ható eredményekben senki sem tett többet,
                            akinél a nemzet újjászületésén senki sem munkálkodott sikeresebben...
                            hogy senkit sem ismer más históriánkban, akinek százados hatásra
                            számított lépései nem érkeztek sem korán, sem későn... és aztán megint
                            felhangzik a szónok ajkán: a legnagyobb magyar... Tasner nem akar hinni
                            a fülének - lehetséges ez? - de a teremben dörgő éljenzés támad - Éljen
                            a legnagyobb magyar! -, szájról szájra röppen ez az új, frappáns jelző,
                            az arcok kigyúlnak, a szemekben boldog láng lobog, az emberek egymás
                            kezét rázzák, a vérmesebbek összeölelkeznek, a fiatalság ujjong, szinte
                            üvölt gyönyörűségében és örömében... csak két férfiú áll sápadtan,
                            vértelen ajakkal, farkasszemet nézve egymással, megdöbbenve és szinte
                            beszámíthatatlan izgalomban. Az egyik a gróf, a másik Kossuth
                            Lajos...</p>
					<p>Tasner Antal lelkében a félelem, izgalom, aggodalom gyötrődése hirtelen
                            felolvadt a megkönnyebbülés könnyeiben, úgy érezte, hogy tűvel
                            szurkálják az arcát, a hátgerincén bizsergés fut végig, s a szíve
                            fájdalmasan dobog, mint a szerelem extázisában. És többé nem hallott
                            semmit...</p>
					<p>Azt is csak másoktól hallotta, hogy a gróf az ülés végén odament
                            Kossuthhoz, kezet fogott vele, és azt mondta neki:</p>
					<p>- Uram, miért tette ezt velem? Miért emel olyan magasba, ahol nem
                            tarthatom magam?</p>
				</div>
				<div type="chapter">
					<head>
                            9
                        </head>
					<p>István gróf ekkor már egész családjával felköltözött Pestre a téli
                            hónapokra. November és december a magyar égalj két átkozott hónapja.
                            Oroszországban már leesik a hó, Itália ege alatt vagy a Pireneusokban
                            még szelíd és bágyadtan szép az ősz, itt hűvös szél, eső, locspocs, sűrű
                            köd teszi nyirkossá a nappalokat, az éjszaka hideg, a szobákat már
                            fűteni kell, és mindenki epedve várja a fehér karácsonyt, amely rendesen
                            nem fehér, hanem sáros, piszkos, és mindenféle ragályos betegség
                            szülője. Pest ilyenkor a pestiek szemében unalmas, csaknem gyűlöletes
                            lesz, de a vidékiek számára még mindig elviselhetőbb, mint a falu vagy a
                            puszta, ahonnan a tehetős földbirtokos ember nyakra-főre menekül fel a
                            városba. Ilyenkor a magyar büszke lesz Pestre, ahol mégiscsak kövezettek
                            az utcák, este már itt-ott gázlámpák égnek, színház, hangverseny,
                            cukrászda, tánciskola, kávéház fogadja barátságosan a havas eső vagy
                            szélvihar elől menekülőket. El lehet járni a magyar színházba, amely
                            félszázados küszködés után, három esztendővel ezelőtt nyílt meg, és
                            éppen most vette fel a Nemzeti nevet. Tulajdonképpen ez is a grófnak
                            köszönhető, aki a Nemzeti Játékszínről írt röpiratában ugyan a
                            Duna-partra, az Akadémia telkének egy részére tervezte, de a türelmetlen
                            Földváry Gábor alispán a város végén, por- és sártenger közepén lévő
                            Grassalkovich-féle telken sietve felépíttette, s emiatt rossz időben
                            bizony kong az ürességtől. Pedig olyan színészek játszottak ott, akik
                            Európa bármely színpadán feltűntek volna. Megyeri Károly, a kis termetű,
                            nagy fejű, mindig változó arcú, rekedtes hangú magyar Garrick,
                            megríkatta és megkacagtatta az egész országot; a méltóságteljes külsejű
                            Szentpétery Zsigmond olyan nagyra nőtt a színházban, mint az
                            országgyűlésen Deák Ferenc. A hősszerelmes Egressy Gábor gyalog ment
                            Bécsbe, hogy a Burgtheater előadásait tanulmányozza, és Párizsba, hogy
                            Rachelt lássa. A pesti arszlán azonban - valljuk be az igazat - a női
                            gárda miatt ment a színházba, ahol hiányzott ugyan a nagy Kántorné, aki
                            Ophelia, Stuart Mária, Szappho szerepeiben élete végéig a vidéket járta
                            Ristorival és Rachellel egyenrangú művészetével, de ott láthatta a
                            szoborszép Laborfalvy Rózát, Hivatal Anikót és a nagy Dérynét is. Bajza
                            József, majd Ráday Gedeon volt az igazgató, és Vörösmarty Mihály írta a
                            színházi krónikát. Azonban a Nemzeti Színházban hiába adtak operát, és
                            hiába szerződtették oda a híres Schodelné Klein Rózát (ami miatt Bajza
                            József ott hagyta az igazgatói széket), hiába szavazott meg számára az
                            országgyűlés majdnem félmilliót, a még mindig németül beszélő mágnás és
                            polgár szívesebben járt a Duna-parton álló német színházba, amely
                            oroszlánrészben operákat adott, leginkább vendégszereplőkkel. Az utóbbi
                            időben néhány botrány kavarta fel a kedélyeket - egyszer a Marseillaise
                            miatt a magyar színházban, máskor a csalogányhangú, szép kis pesti
                            polgárleány, Minkné Schweizer Lina, vagy az isteni Elssler Fanny miatt a
                            német operaházban, sőt még a jámbor Vieuxtemps Henrik hegedűművész miatt
                            is a hangversenyteremben, utcán és hírlapokban -, és a botrányok még
                            Széchenyi István grófot is megszólaltatták.</p>
					<p>A vidékről felköltözött magyar urakat, akik a bálokon akartak férjet
                            szerezni eladó leányuknak, nappal a belvárosi utcákban vagy a városerdői
                            kocsikorzón bámulták meg a pesti polgárok, akik lassanként már a
                            lovakról megismerték Széchenyi István, Sándor Móric, Andrássy György és
                            Károlyi György grófok fogatait. Néhány főúr palotát építtetett magának
                            Budán és Pesten; a palotákban estélyeket és bálokat tartottak, s a
                            gazdag polgárok szalonjaiban a főnemesek modorát és érintkezési formáit
                            utánozták. Mayerffy József, a leggazdagabb polgár meghalt, és özvegye,
                            aki egész életében fogcsikorgatva szenvedett férjének puritán
                            takarékoskodása, visszavonultsága és zsarnoksága miatt, most Pazar,
                            nyílt házat vitt a Nádor utcában, termeit megnyitotta az írók, művészek
                            és azok bámulói előtt, és estélyeiről a Világ,
                                Honderű, Életképek és Pesti Divatlap
                            című újságokban Frankenburg Adolf vagy Petrichevich Horváth Lázár éppoly
                            enthuziazmussal számoltak be, akár a szép Batthyány Lajosné grófné
                            estélyeiről. Apró regények, múló szerelmi kalandok és néha halk vagy
                            nagyon is hangos tragédiák játszódtak le ezekben a szalonokban, amelyek
                            mellett rendesen olyan szoba is volt, ahol a férfiak magukra maradtak,
                            és két nagy ősi szenvedélyüknek hódoltak: a kártyának és a politikának.
                            Mind a két szenvedély vagyonokat úsztatott el és egzisztenciákat tett
                            tönkre; de egyiket sem tudta kiirtani sem Széchenyi István gróf, sem a
                            templomok szószékein prédikáló pap, sem a feleségek és gyermekek könnye;
                            de ebben nem Pest volt a hibás. Ilyen tragédiák megtörténtek a vidéki
                            kúriákban és Pozsonyban az országgyűlések alatt is, és ezek nélkül, mint
                            ahogy éhség és falánkság, szomjúság és részegség, illúziók és
                            kiábrándulás, vágy és csömör, bűn és vezeklés nélkül nincs is emberi
                            élet.</p>
					<p>Pest kezdett nagyvárossá lenni, s ahogy külső képe a Duna-parti
                            palotasor, a forgalmas és színes utcák, sétaterek és korzók révén
                            megváltozott, akként a lelke is kezdett nagyvilági lenni. A vidékről
                            felkerült fiatal jurátusok és patvaristák néha már el is tévedtek ebben
                            a sűrű és forró levegőjű pesti életben. Megtanulták, hogy mi az a
                            drôlesse, femme incomprise, szirén és kurtizán, a nappali és éjjeli
                            szerelmek szép, romlott papnője, aki fél lábbal még a polgári
                            társadalomban, fél lábbal már a mocsárban gázol. Már kifejlődött a
                            színházi kokott típusa, aki inkább szépségével, mint tehetségével keresi
                            kenyerét. Előadások után már ott várták a fiatal vagy örökifjú lovagok
                            szívük királynőjét a hátsó bejárat előtt, és gyalog, hordszéken vagy
                            fiákeron elröpítették őket lakásukra vagy valamelyik étterembe. Kis
                            novellák és nagy regények születtek meg, s a pesti élet ezeket bécsi
                            vagy párizsi mintára kezdi komponálni. A lapok kezdenek állandó rovatot
                            nyitni a botránykrónikáknak. Egy Nagy Ignác nevű tehetséges író és
                            hírlapíró életképeket ír, s abban a jámbor pesti polgár s a Pesten
                            farsangoló vidéki magyar izgalomtól kimeredt szemmel olvashat főurakról,
                            akik egy-egy nagy színésznő vagy szirén hálószobájában töltik életük
                            felét, gazdag polgárfiúkról, akik apjuk keservesen szerzett vagyonát az
                            arisztokraták bűneinek utánzásában tékozolják el, görög és szerb
                            szépségek könnyen olvadó szívéről, az egyik Hatvani utcai ház első
                            emeleti lakásáról, ahol egy német kereskedő, aki egész vagyonát a lakás
                            úrnőjére költötte el, leszúrta a szép bestiát, a saját ereit pedig
                            felmetszette. Nem minden kaland végződött ilyen tragikusan; mindkét
                            Duna-parton, Pesten a Lloyd-épülettől a Molnár utca végéig, és Budán a
                            hajóhídtól a Gellérthegyig, a Belváros szűk utcáiban és a Tabán
                            összevissza épült apró házacskáiban, a Szarka utcai orosz gőzfürdő
                            kabinjaiban, a budai kiskocsmákban és a város végi szállodák sötét
                            odúiban hárfás-, kintornás- és cigány lányok, az utca szegény szerelmi
                            páriái nem voltak ilyen vérszopó piócák. Ezeket a helyeket legföljebb
                            apró késelések és zsebtolvajlások tették veszedelmessé, de a jurátusok
                            és patvaristák nemhiába viselték oldalukon a nemesembereknek kijáró
                            kardot. A Dunánál, ahol most kezdték a Lánchíd számára összehordani a
                            hatalmas gránittömböket s az állványoknak való gerendákat, a susogó víz
                            mentén, a fövenyparton halászbódék, vízimalmok és kikötők sötét
                            tömkelegében minden bűn és merénylet kivirágzott, mint ahogy azt Nagy
                            Ignác a Magyar titkok-ban és Kuthy Lajos a Hazai rejtelmek című Sue-utánzó rémregényében
                            olyan rikító színekkel megfestették.</p>
					<p>Pest kezdett nagyváros lenni, annak minden szép és ocsmány
                            romantikájával, és Lichnovszky herceg nemhiába félt attól, hogy ez a
                            romantika a pénzes vidéki magyarokat most már nem Bécsbe, hanem Pestre
                            csábítja. Felülről és alulról megindult valami folyamat, amely
                            megmérgezte a régi magyar patriarchális erkölcsöket. Kialakult a
                            középosztály, amely nagyrészt idegenekből állott, csak az ügyvédek, a
                            várbeli és megyei tisztviselők és a néhány évet Pesten átdorbézoló
                            vidéki diákok képviselték benne a magyar elemet. A pesti kereskedők és
                            iparosok, akik közül kávéház, csokoládégyár, bőripar, mészárosmesterség,
                            kékfestőgyár, terménykereskedés, építkezés révén sokan már csakúgy
                            meggazdagodtak, mint a Mayerffyak, felülről a fényűzést és a finom
                            európai szokásokat, alulról a laza erkölcsöket, a semmittevést és a bűn
                            romantikáját hamar megtanulták. Széchenyi István gróf eljárt a polgári
                            szalonokba is, és látott már megtért Magdolnákat és még tisztességes
                            szép fiatal asszonyokat, akik a Magdolnák szerepére áhítoztak. Látott
                            hebehurgyákat, akik furcsa, felemás szerepet játszottak egy olyan
                            tragikomédiában, amelyben a nagyvilági Nyugat és a naiv Balkán
                            összeölelkezett; látta a hetyke és fiús modorú Fáy leányokat, akik
                            szépségükkel, pajkosságukkal és férfias kedvteléseikkel beillettek volna
                            a polgárkirályság alatt eldurvult Párizs játékbarlangjaiba vagy a
                            Quartier Latin diákhoteljeibe; látta a schwärmende Jungfraut, a meg nem
                            értett asszonyt, a képzelt beteget, a gazdag és szerelmek között
                            vergődő, jobb sorsra érdemes polgárnőt, akinek kedvéért százszámra
                            fordították le a fantáziát izgató francia és német ponyvát. A gróf nem
                            botránkozott meg a magyar életnek ezeken a bizarr változásain. Tudta,
                            hogy ez mind hozzá tartozik a városi élet elnyugatosodásához, s nem
                            ettől féltette a régi szittya erkölcsöket s az ősi magyar virtust.
                            Azonban nem tetszett neki, hogy az újságok szívesebben teregetik ki a
                            város szennyesét, mint üdítő és nemes szépségeit. Még azt sem
                            helyeselte, hogy Dessewffy Aurél gróf az újságokba cikkeket ír a
                            nemzetközi leánykereskedelemről, amelynek legkelendőbb áruja a szép
                            magyar lány, a Néva-parti orgiákról, amelyhez egy magyar asszony
                            szállítja a legkívánatosabb anyagot, a prostitúció és a nyilvánosházak
                            szükségességéről, a nemi élet erkölcseiről, a fiatalság
                            felvilágosításáról, a Rác-fürdő mögött kezdődő orientális szerelmi
                            piacról, a tabáni barlanglakókról és a prostituáltak kitartottjairól.
                            István gróf nem volt hipokrita és nem volt szenteskedő, szemforgató
                            erkölcsprédikátor, ezeket a helyeket maga is ismerte, akárcsak a
                            Montmartre bohémtanyáit; de beszélni nem szeretett róla, és különösen
                            nem szerette nyomtatásban látni, mert félt, hogy ebből is tőkét
                            csinálnak ellenünk Bécsben a magyarok ellenségei. A Kaszinó előtt
                            csirkefogók, utcai lányok, koldusok s az éjszakai élet páriái nagyon
                            elszaporodtak; a gróf roppant tekintélyével rábírta a különben lanyha és
                            felületes pesti rendőrséget, hogy a környéket alaposan kitisztogassa; a
                            Kaszinóban ugyanis megfordultak előkelő bécsi követek, franciák, németek
                            és angolok - különösen angolok! -; a Nemzeti Kaszinó társalgója néha úgy
                            festett, mintha valami angol klub volna. Az öblös karosszékekben angolul
                            beszéltek, angol kártyajátékokat játszottak, angol lordok rakták fel
                            lábaikat a kandalló rácsára, s ezek között a világjáró angolok között
                            sokan valósággal beleszerettek a gróf hazájába. Most különösen egész kis
                            kolónia alakult ki Pesten a hajóhíd környékén. Tierney és Adam Clark
                            körül egy sereg mérnök, rajzoló, mechanikus, lakatos, keszonmunkás,
                            kőfaragó, kovács telepedett le, sőt egy skót presbitert is hoztak
                            magukkal, hogy vallási téren se érezzék itt az idegenséget. Arról is
                            volt szó, hogy néhány tízezer angol, főképp iparos, munkás, bányász és
                            technikus telepszik meg Magyarországon, és a gróf már elképzelte a
                            pesti, pozsonyi, debreceni, pécsi, nagyváradi, aradi angol kolóniákat,
                            amelyek az angol gentleman okos és hasznos erkölcseit elterjesztik Noé
                            bárkájában.</p>
					<p>Magyarország vidéki kastélyaiban, a közép- és kisnemesség fiatalságában
                            már megindult a vágy a nagyváros titokzatos, forró légköre után. A
                            vidéki kúriák hálószobáiban nyugtalankodni kezdtek a húszéves lelkek;
                            egyet-mást hallottak már idősebb testvéreiktől, apjuktól, nevelőiktől,
                            kóbor színészektől, pesti fiskálisoktól vagy katonatisztektől az izgató
                            nagyvárosi dzsungel gyönyörűségeiről. A lányok feljártak bálozni, s az
                            asszonyok, akik regényekből valami homályos képet rajzoltak maguknak
                            Párizs és London rejtelmeiről, kezdték megunni az ősi tradíciót, amely a
                            gyerekszobába és a konyhába internálta őket. A fiatal dámák kezdték nem
                            érteni, hogy miért kell nekik húszéves koruktól negyvenig évente
                            gyermeket szülni, szoptatni és életük végéig a férfiak számára
                            végeérhetetlen lakomák ételfogásait sütni-főzni a konyhában. A gróf, ha
                            most végigjárja az országot, már nemigen találja azt a világot, amelyet
                            ő és apja láttak a vidéki kúriákban. A politikai gondolkodás, a
                            gazdasági élet és a közvélemény megváltozásával nagy változás történt a
                            lelkek mélyén, azok legintimebb rejtekeiben is. Az öregurak, a lányukat
                            féltő matrónák s az apák, akik fiaikban idegeneket, sőt sokszor
                            ellenfeleket láttak, elkeseredtek ezeken a változásokon. Hangzatos
                            frázisokat dörögtek az erkölcsök lazulásán, és Berzsenyi verseit
                            idézgették Róma bukásáról, a szibarita vázról s a romlásnak indult
                            hajdan erős magyarról. Az öregekre azonban nem hallgatott senki, s a
                            fiatalság kezdett a saját fejével gondolkozni. Nem baj, csak nagyon sok
                            függ attól, hogy milyen ez a fej. Egészséges, tiszta és erősen áll-e a
                            nyakán, hasonlít-e arra a kiművelt emberfőre, akire Széchenyi István
                            gróf rá akarja bízni az új Magyarországot! A magyarok kezdtek büszkék
                            lenni Pestre, és Pest kezdte túlszárnyalni Budát, amelynek csak
                            folyóparti része vette át Pest erkölcseit. Fenn a magasban, a királyi
                            palota és a katonai és polgári hivatalok körül, a Vár-hegyen József
                            főherceg, az öreg nádor és Dorottya főhercegnő, a puritán és bibliás
                            fejedelmi matróna szellemében még merev és élettelen élet
                            unatkozott.</p>
					<p>A gróf, aki az év nagy részében Pesten szándékozott lakni, régi pesti
                            lakását a Diana-fürdő épületében túlságosan szűknek találta a maga és
                            Crescence családja számára, tehát bérbe vette Ullmann Mór nagykereskedő
                            Nádor utcai palotájának első emeletét. A palota márvány lépcsőházával és
                            Cassagrande Marcus olasz szobrász plasztikai műveivel, színes
                            ablakaival, teremszerű szobáival, márvány kandallóival Pest egyik
                            legszebb épülete volt - igazi főúri otthon. Ez a ház ugyancsak a
                            Duna-partra nézett, második szomszédja volt a Diana-épületnek, és
                            közöttük állt Koburg-Koháry herceg palotája, amelynek istállóiban és
                            félszereiben a gróf hintói és pompás félvér ügetői is helyet kaptak.</p>
					<p>A gróf hirtelen egy nagy és népes család központjába került. Négy
                            asztalnál összesen tizenhét felnőtt és hat gyermek étkezett a házban. Az
                            úri asztalnál a családfő, Crescence grófnő, Zichy Karolina, a nevelőnő
                            és Flórián páter, a házi káplán; a gyerekasztalnál Zichy Mária, Imre,
                            Ilona, valamint a kis Széchenyi Béla és Ödön; a tiszti asztalnál Kiss
                            Márton titkár, Krebs, az öreg szakács, a komorna, valamint Nina és Kata
                            szobalányok; végül a szolgák asztalánál három komornyik, két konyhalány
                            és két dajka étkezett - a kocsisok, lovászok, trénerek, istállófiúk
                            részben a Koburg-palotában, részben saját otthonukban laktak.</p>
					<p>A mostohagyermekek mind több és több gondot okoztak neki. Zichy Mária
                            tüdőcsúcshurutban szenvedett, Alfréd, aki Steinbach professzor
                            felügyelete alatt jogásznak készült, megmagyarázhatatlan ellenszenvet
                            mutatott mostohaapja iránt, Géza nagy korhely és kártyás volt,
                            minduntalan súlyos pénzzavarokból kellett kimenteni, Imre pedig, aki
                            katonának készült, kínos botrányokba keveredett bele. Unokaöccsétől,
                            Andortól két hónap óta sem ő, sem az édesapja nem kapott levelet. Az
                            alatt a két hónap alatt nem volt éjszaka, hogy ébren vagy álmában ne
                            látta volna Karolinát. Karolina ilyenkor sok mindenről beszélt, ami már
                            magában véve is meggyötörte, de a végén mindig megkérdezte tőle: - Mit
                            tudsz Andorkáról?</p>
					<p>István gróf dadogott, mentegette magát, de nem tudta megmondani, hogy hol
                            van Andorka. November közepén levél érkezett tőle Konstantinápolyból.
                            Ebből megtudta, hogy a Márvány-tengeren a Seri
                                Perwas hajót vihar érte utol, tizenkét óra hosszat küzdött a
                            hullámokkal s az égiháborúval, vitorlái lerongyolódtak, árbocai
                            eltörtek, a rozoga alkotmány védtelenül az elemek martaléka lett, s a
                            dühöngő hullámok az utasok közül ötszáznegyven embert a tengerbe
                            sodortak. Vele együtt csak két tucat ember maradt életben, akiket a Crescent nevű gőzös felszedett, és magával vitt
                            Konstantinápolyba.</p>
					<p>A következő levél Szmirnából jött, ahol Andor gróf a Pension Suisse-ben
                            töltött néhány napot, s innen december tizenötödikén indult el Ciprusba,
                            majd Palesztinába. Öccse tehát, ahelyett hogy Konstantinápolyba ment
                            volna, a Szentföldre vetődött, ahova ő is el akart menni a
                            Karolina-tragédia után. A hajó, amely Andort megmentette, Crescent nevet viselt. Crescence tehát megmenti
                            Karolina fiát, Karolina pedig kibékül Crescence-szal, és beleegyezik a
                            házasságba. A Szentföldön Andor pótolja azt, amit ő huszonhárom
                            esztendővel ezelőtt keleti útjában elmulasztott. Andort a végzet vitte
                            arra a helyre. Andorka őt helyettesíti, s Andorka további sorsa meg
                            fogja mutatni, hogy mi történt volna vele, ha csakugyan betartja eredeti
                            tervét, és a Szentföldre megy zarándokolni. Lehet, hogy nagy jótétemény
                            és boldogság származik ebből az összes Széchényiekre. Lehet, hogy ez
                            mindent jóvá tesz, amit ő vétkezett. Lehet, hogy ezzel elcsendesül
                            minden, Karolina megnyugszik, nem gyötri őt tovább, és visszavonja
                            rettenetes fenyegetését, amellyel a bécsi kongresszus alatt olaszországi
                            útjára elbocsátotta. István gróf néha majdnem annyira hitt az ilyen
                            misztikus összefüggésekben, mint annak idején, az ő keleti útja alatt,
                            Karolina.</p>
					<p>A fiatal kapitány ezután - a Széchenyiek szokása szerint - szorgalmasan
                            küldözgette tudósításait. Ezekből megtudták, hogy a karácsonyt Szaidában
                            töltötte, onnan Ptolemausba, majd Názáretbe ment, és január elején
                            érkezett meg Jeruzsálembe.</p>
					<p>István gróf megnyugodott.</p>
					<p> Ha családi bajairól megfeledkezett, bevallotta magának, hogy sohasem
                            örült az életnek annyira, mint most, amikor ötvenedik évét betöltötte.
                            Az ország dolgai jobbra fordultak, egészsége tűrhető, idegei
                            megnyugodtak, embertársaival semmi különösebb baja, ellenfelei
                            meghajoltak, népszerűsége sohasem volt olyan nagy és őszinte, mint most,
                            az ország népe úgy tekint fel rá, mint a Messiásra, élete szakadatlan
                            ünnepeltetés és tömjénezés - ennek azért örül, mert ez a népszerűség még
                            azokat is megfélemlíti, akik egyébként szívesen megakadályoznák minden
                            törekvését. Tekintélye és a személyét illető hódolat olyan nagy, hogy
                            amikor a Városházán hivatali visszaélések, botrányok és a költségvetés
                            körül súlyos problémák merültek fel, már arról is beszéltek, hogy
                            felkérik a grófot: vállalja el a polgármesterséget. Az újságok már előre
                            ujjongtak, hogy egy ilyen Lord Mayor csakugyan mérföldcsizmás léptekkel
                            vinné közelebb a világvárossá való fejlődéshez Pestet és Budát. A
                            Lánchíd ügye elvben már dűlőre jutott, és jövőre talán már le is tehetik
                            a híd alapkövét. A híd önmagától megoldja a két város egyesítésének
                            kérdését közjogilag is. És Budapest akkor a gróf szédületes fantáziája,
                            emberfeletti munkabírása és szinte csodatevő hatalma révén csakugyan a
                            magyarok Londonja lesz. A polgármesterségből azonban nem lett semmi. A
                            nyárspolgárok nem engedték megzavarni kis játékaikat a hivatalok
                            osztogatásánál és a többé-kevésbé tiszta városi üzletek
                            bonyolításánál.</p>
					<p>Tasner Antal, aki féltette a gróf személyét az apró-cseprő igazgatási és
                            rendőri ügyek piszkos hullámaitól, kifejtette a Kaszinóban, hogy a
                            Széchenyi-féle emberek nem is valók semmiféle hivataloskodásra. A
                            lángész nem szívesen látott vendég még a világ sorsának intézésében sem,
                            nemhogy egy kis város közigazgatásában. Egyáltalán: hivatalnoknak - a
                            legkisebb fogalmazócskától a főkancellárig - csak közepes tehetségű
                            ember való. Aktákat elintézni, igazgatni, üzemet vezetni, rendre
                            ügyelni: ez a könnyű fajsúlyú, alkalmazkodásra képes, hangyaszorgalmú,
                            engedelmeskedni tudó emberek kenyere. A lángész a maga roppant
                            egyéniségével agyonnyomja az intézményeket, amelyek a középszerű s még
                            annál is silányabb lelkek számára készültek. A pesti polgárok ezt az
                            okoskodást nem értették meg, csak féltek a gróf főúri gőgjétől,
                            különcködésétől, és mindenekfelett féltek az ő megmérhetetlen erkölcsi
                            fölényétől. Maga a gróf sem bánta, hogy a terv nem sikerült. Minden
                            hivatalos állástól féltette függetlenségét, s úgy érezte, hogy mint
                            magánember sokkal többet tehet Pest érdekében, mint ha elvállalja a
                            polgármesterséget. Annál szívesebben vesződött a lóversenyek
                            rendezésével és a Kaszinóval.</p>
					<p>A lóversenyeket most már nemcsak a magyar és osztrák arisztokraták, hanem
                            a vidéki nemesek és a pestiek is megkedvelték. István gróf maga otthon
                            volt az angol gyepkönyvek misztériumaiban, a telivérállomány
                            méneskönyveiben, a berber kancák, angol apamének, derbynyerők
                            pedigréjében, a newmarketi istállók, epsomi versenyek, díjak és
                            fogadások, istállótulajdonosok és zsokék címjegyzékében. Ismerte a
                            mérkőzések, steeplechase-ek, lefutások, veszteségek történetét, és
                            kastélyának folyosóit teleaggatta híres angol lovakról vagy versenyekről
                            készült acélmetszetekkel. Könyv nélkül - jobban mondva a könyveknél is
                            hitelesebb és megbízhatóbb Tasner nélkül - is tudta, hogy az 1837. évi
                            leamingtoni Grand Steeplechase-ben Warwick, az 1839-iki liverpooli
                            Steeplechase-ben pedig Railrood volt az első - ismerte az összes angol
                            lóhírességeket, de csak arra vágyott, hogy egyszer, valaha magyar
                            telivértenyésztés és magyar ló is szerepelhessen az angol évkönyvekben.
                            Ezért vigyázott annyira a magyar versenyügyekre, a pesti pályára,
                            amelyen másfél évtizede futották le az első versenyt, és az első nyerő
                            az ő Gawing nevű telivérje volt. A díjak szegények voltak, és az első
                            pályadíj egy száz aranyat érő serleget juttatott a boldog nyerőnek.
                            Azóta természetesen már egész más stílusban folyik a pesti
                            lóversenyélet. Nádasdy Tamás gróf méneskönyve után egyre-másra jelennek
                            meg az effajta munkák, az idén már ötvenhárom istállótulajdonos szerepel
                            az egylet könyvében, Károlyi György gróf Furioso nevű versenylovára fél
                            Pest és fél Buda feltette a pénzét, de a futtatásokon még most is
                            áhítattal nézik Széchenyi István gróf színeit - fehér test, vörös ujjak
                            és sapka -, valamint Wesselényi Miklós báró kék és fehér csíkos
                            dresszét. István gróf egyébként most csinálja a propagandát, hogy a
                            versenyeket rendező társaság vegye föl a Pesti Lovaregylet nevet.</p>
					<p>A gróf, ha meg akarta kedélyét nyugtatni, ide járt ki az Üllői út végén
                            lévő gyepre, vagy a Kaszinóba, amely napról napra tekintélyesebb szerve
                            lett a magyar közéletnek. Crescence grófné karácsony előtt jótékony
                            célra a rendesnél fényesebb estélyt rendezett a Kaszinóban. Az estélyen
                            megjelent a főherceg nádor is. Ott volt az egész magyar mágnásvilág, és
                            Bécsből is sokan, a magyar arisztokraták rokonai közül. Sugárzó
                            szépsége, Pazar öltözéke, kincseket érő ékszerei Crescence grófnét még
                            akkor is központjává tették volna a kaszinói bálnak, ha nem ő lett volna
                            Széchenyi István gróf felesége. Még mindig világszép asszony, s
                            azonkívül regényalak, egy példátlanul nagy és szent szerelem hősnője -
                            nem csoda, hogy a grófné szakadatlan bámulat és ünneplés tárgya volt
                            mindig, ha megjelent a nyilvánosság előtt.</p>
					<p>A bál fényesen sikerült. Szünóra alatt a táncolók az étkezőtermekbe
                            mentek vacsorázni, s helyüket a táncteremben elfoglalták az idősebb
                            urak. A gróf a középső nagy csillár alatt állt, és Sina György báró, a
                            gazdag bankár, aki hol magyarországi birtokain, hol Bécsben lakott,
                            elragadtatással nyilatkozott a francia négyesről, amelyet szerinte
                            Párizsban sem járnak ilyen elbájoló eleganciával.</p>
					<p>A gróf homloka ráncokba borult, és a körülötte álló urakhoz fordult:</p>
					<p>- Erről jut eszembe, hogy a mi báljainkon a legszebb táncot, a magyart,
                            még sohasem láttam.</p>
					<p>- Nincs is a táncrendben - szólt egy bátortalan hang a sokaságból.</p>
					<p>A gróf a hang felé fordult:</p>
					<p>- Éppen ez a hiba! Miért ne lehetne itt magyar táncot járni?</p>
					<p>A gróf körül nagy zsibongás támadt.</p>
					<p>- Was is dort?</p>
					<p>- Was spricht der Graf?</p>
					<p>- Vielleicht über die Kettenbrücke-Aktien...?</p>
					<p>- Mi van ott, pajtás?</p>
					<p>- Uramöcsém! Tudja meg, kérem, vajon mi történik ott a csillár alatt?</p>
					<p>Károlyi György gróf mentegette a rendezőséget:</p>
					<p>- István, te nem gondolsz arra, hogy a magyar táncot nehéz úgy táncolni,
                            hogy az szalonképes legyen?</p>
					<p>A gróf a vállát vonogatta:</p>
					<p>- Lehet. Ámbár én még sohasem láttam olyan szalonképes táncot, mint
                            aminőt a mi népünk odakint a falukon táncol.</p>
					<p>Csend lett, nem szólt senki. A gróf azonban nem hagyta annyiban:</p>
					<p>- Uraim, nincs itt valaki a fiatalok között, aki a szünóra alatt be tudná
                            mutatni a mi nemzeti táncunkat?</p>
					<p>- Orczy Pista! - kiáltott fel valaki nagyon éles hangon a tömegben. -
                            Lássuk a kapások táncát!</p>
					<p>- Ez az én táncom! - kiáltott fel a gróf kipirulva, aki most éppoly
                            szenvedéllyel lelkendezett a magyar kapáslegények táncáért, mint a híd
                            vagy az Al-Duna vagy az egyenlő teherviselés gondolatáért.</p>
					<p>A teremben általános lett az izgalom, és mindenkinek a hátgerincén
                            végigfutott valami bizsergés. A magyar népies tánc belekerült a reformok
                            közé.</p>
					<p>Pillanat múlva István grófnak már bemutatták a fiatal Orczy István bárót.
                            A gróf atyai gyengédséggel pihentette tekintetét a rózsás, üde,
                            legényes arcon. Akik csak közéleti működéséből vagy hírből ismerték, nem
                            is sejtették, hogy a gőgös, rideg, ingerlékeny embernek ilyen meleg
                            szeme és simogató lágy hangjai is vannak.</p>
					<p>- Hallom, fiam, hogy szépen táncolod a mi népünk táncát.</p>
					<p>- Én csak a kapások táncát tudom - szerénykedett a fiatal báró.</p>
					<p>- Éppen erről van szó - nevetett a gróf, és eszébe jutott a Merweldt
                            huszárezred, Simonyi óbester, a vén Bokor és egész izgalmas, lázas
                            fiatalsága, amely mindörökre elmúlt, de most, ötvenéves fővel, a pezsgő,
                            a bál, az emlékezés enyhe mámorában olyan jó azt kicsit felidézni.</p>
					<p>Most még csak a muzsika hiányzott, ami a táncot kísérné. A Kaszinóban a
                            pesti háziezred zenekara játszott. A társaság zavara nőttön-nőtt. Végre
                            a fiatal Podmaniczky Frigyes báró odaszólt az első hegedűsnek:</p>
					<p>- Morelli, der Herr Graf lässt fragen, ob Sie ein Ungarisches spielen
                            könnten?</p>
					<p>- Ja, zu dienen, Herr Baron, ich habe aber die Noten nicht
                            mitgebracht!</p>
					<p>- Also lassen Sie ’s holen! Sind ’s weit von hier?</p>
					<p>- Nein, ich bitte, hier im Hause am zweiten Stock.</p>
					<p>- Also, nur geschwind.</p>
					<p>Elhozták a hangjegyeket, kiosztották a partitúra egyes füzeteit, és
                            elkezdték játszani Biharinak egy klasszikus palotás magyarját. Néhányan
                            ismerték a művet, de a katonazenészek játékában nem ismertek rá. A
                            fiatal Orczy báró kétségbeesett tekintettel nézett jobbra-balra. Úgy
                            látszott, hogy a gyöngyösi kapások táncát mégsem fogják ma látni a
                            Kaszinóban. A gróf egészen elkedvetlenedett. Arra gondolt, hogy vajon
                            hasonló eset megtörténhetik-e Londonban, Párizsban vagy
                            Szentpétervárott? És eszébe jutott Konsztantyin trónörökös, Rasumovszky
                            herceg és a balalajka. Mi, szegény magyarok, még mindig nem jutottunk el
                            oda, hogy főrangú emberek eljárhassák a nemzeti táncot, mint ahogy
                            Bagration hercegné és Kuruta tábornok eljárták Bécsben a kongresszus
                            alatt.</p>
					<p>Tasner Antal megdöbbenve nézett a grófra. Ő tudta, hogy az ilyen
                            apróságok éppúgy le tudják rombolni optimizmusát, mint a nagy kudarcok.
                            Egyszerre mentő gondolata támadt.</p>
					<p>- Spielen Sie Martinovics? - kérdezte halkan a zenészektől.</p>
					<p>- Bitte tausendmal um Entschuldigung, kann aber wirklich nicht dienen -
                            válaszolt zavartan a német karmester.</p>
					<p>De ebben a pillanatban megszólalt a karzaton Morelli szekondhegedűse, egy
                            fekete bajuszú, magyaros kinézésű fiatal ember:</p>
					<p>- Instálom alássan, én a Martinovics-nótát kotta nélkül tudom.</p>
					<p>A gróf fellélegzett. E pillanatban szerette volna szívére ölelni a
                            bajuszos magyart. Ó, a bajuszosok! Beethoven Lajos bajuszosai, akik
                            gyönyörűen énekelnek, játszanak, festenek és akiknek - ah! - gyönyörű
                            asszonyaik vannak. Beethoven. Konsztantyin nagyherceg, Rasumovszky,
                            Bihari... milyen különböző teremtményei az Úristennek... már mind a föld
                            alatt pihennek, csak Bagration hercegasszony nem hal meg soha. Minden
                            elmúlik, csak a bűn halhatatlan.</p>
					<p>Ezalatt a bajuszos magyar hevenyészve betanította társait, és néhány perc
                            múlva a pesti Nemzeti Kaszinóban felhangzott a Martinovics-nóta.</p>
					<p>A fiatal Orczy báró elfogódva mondta a grófnak:</p>
					<p>- Megpróbálom.</p>
					<p>Orczy báró középmagasságú, csinos, magyaros termetű, könnyű testalkatú,
                            kedves, nyájas arcú fiú volt - tánca kellemes, nem mesterkélt, de nem is
                            túl pajkos. Tökéletesen ismerte a magyar tánc hol elmélázóan komoly, hol
                            önfeledt és csintalan változatait, s minden finomkodás nélkül,
                            egyszerűen lemásolta a kapás parasztok táncát, amelynek fenséges, komoly
                            büszkesége, gáláns kecsessége és szoborszép attitűdjei István grófot már
                            Debrecenben is majdnem könnyekig meghatották.</p>
					<p>A báró aztán befutott a szomszéd társalgóterembe, s onnan édesanyja
                            mellől unokahúgát, Orczy Elise bárónőt hozta a karján. Mindenki
                            lélegzetfojtva bámulta őket. A fiú előbb karcsú derekán átölelve,
                            jobbra-balra többször megforgatta húgát, véle helyben állva bokázott,
                            majd karjai közül szabadon engedte, s aztán külön, többnyire egymással
                            szemben, a kör szélén járták el a páros táncot.</p>
					<p>A kis bárónő tökéletes példánya volt a magyar szabású szépségeknek. Arca
                            kerekded, alakja nem magas, de karcsú és arányos, tánca könnyű, mint a
                            pillangó röpte. István gróf ott állt a nagy csillár alatt a terem
                            közepén, mint egy bronzszobor, jobb lábára ránehezedve, bal kezét
                            mellénye gombjai között, jobb keze fejét az álla alá tartva. Állt és
                            nézte, nézte őket, akik részben a saját lobogó vérmérsékletük
                            forróságában, részben a sikeren felbátorodva, teljesen átengedték
                            magukat a tánc gyönyörűségének.</p>
					<p>István gróf elámult azon az ősi művészeten, amely a táncolók
                            mozdulataiból, taglejtéseiből és arcjátékából kisugárzott. A kis bárónő,
                            mivelhogy köténye nem volt, báli ruhájának elejét ujjacskái hegyével
                            parányit felkapta, és a parasztlányok finnyáskodását utánozva, menekülni
                            próbált a szerelmi ostrom elől, de amikor már úgy látszott, hogy sikerül
                            elmenekülnie, párját csintalan kacsintással újra felbátorította az
                            üldözésre. Egész pantomim volt ez, egy falusi jelenet dramatizálása, a
                            föld egyszerű, boldog gyermekeinek egészséges, ősi erotikájával,
                            mitológiai naivitással, mintha szatírok, faunok, nimfák és najádok
                            táncolnának olajfaligetben, kék holdfényes éjszaka valahol Scio
                            szigetén... A társaság odavolt a gyönyörűségtől. István gróf boldogan
                            nézett szét a bámulók között. Érezte, hogy most valami történt, ami nem
                            jelentéktelenebb, mint egy megnyert ütközet, vagy mint egy szívós
                            küzdelemmel kicsikart alkotmányvédelmi törvény. A táncospár magyar
                            táncot járt, a nép táncát járta, szűztiszta, mesterkéletlen
                            egyszerűségben. A nézők azt hiszik, hogy ők most csak a magyar táncot
                            fedezték fel, pedig sokkal több történt. A Nemzeti Kaszinó tánctermébe
                            bevonult a nép. A paraszt Dózsa György népe. A nemzet fogalma kibővült,
                            és hatalmasan megduzzadt, meggazdagodott, átalakult: a nemzetből nép
                            lett. Ez a legfiatalabb nép Európában.</p>
					<p>A teremben senki sem tudta, hogy Széchenyi István gróf most végleg
                            eldöntötte magában a kérdést, hogy ennek a népnek múltja vagy jövője
                            van-e, hogy hátrafelé vagy előre nézzen-e, ha igazi magyart akar látni.
                            Hogy Magyarország volt-e, vagy lesz.</p>
					<p>A Nemzeti Kaszinó tagjai csak azt látták, hogy a fiatal Orczy báró
                            elfogta, karjaiba ölelte s jobbra-balra jól megforgatta a táncosnőjét,
                            aztán viharos tapsok közt a társalgóterembe édesanyjához visszavitte. A
                            terem közepén álló urak csak azt látták, hogy a gróf a legénytáncot
                            komolyan és meghatottan nézi, de a páros tánc után sápadt, sárga arca
                            kigyúl, szeme felcsillan, és hol vastag szemöldökét, hol bajuszát
                            húzogatva boldogan mosolyog. Crescence grófné szinte irigykedve és
                            féltékenyen nézett a távozó pár után. Eszébe jutott, hogy ő évek óta nem
                            tudott ilyen boldog mosolyt csalni az ura arcára. Érezte, hogy minden
                            nagy és őszinte szerelem mellett István gróf és az Orczy bárók közt van
                            valami misztikus közösség, ami közte és a gróf között nincs meg. A faj
                            közössége.</p>
					<p>István gróf pedig magához kérte a fiatal bárót, és megszorítván kezét,
                            csak ennyit mondott neki magyarul:</p>
					<p>- Ez a mi táncunk.</p>
					<p>Ezeket a szavakat Crescence grófné is megértette, s úgy érezte, mintha
                            kést döftek volna a szívébe.</p>
				</div>
				<div type="chapter">
					<head>
                          10
                        </head>
					<p>A gróf, akinek annyiszor szemére vetették, hogy csak mágnásokat tűr meg
                            maga körül, maga is csodálkozva vette észre, hogy Tasner iránt egészen
                            kivételes szeretetet és bizalmat érez. Úgy látszik, mindenkinek szüksége
                            van valakire, aki előtt testileg és lelkileg meztelenül megmutathatja
                            magát. Ennélfogva talán senki sem ismerte úgy a grófot, mint ő. Egészen
                            a lelke fenekéig természetesen ő sem. És ha néha megfejthetetlen titokra
                            bukkant, Tasnernak eszébe jutottak azok a bagariabőrbe kötött, kapcsos,
                            belakatolt, hatalmas könyvek, és arra gondolt, hogy a grófot majd csak
                            annak lesz módjában tökéletesen megismerni, aki a naplóköteteket
                            elolvassa. Crescence grófné, Lajos és Pál grófok, a gróf nővérei,
                            barátai és barátnői nem is sejtették, hogy mennyi titok lappang az ő
                            életének felszíne alatt. A roppant óceánok hátán jéghegyek, zátonyra
                            futott hajók roncsai, leszaggatott fatörzsek, csónakok, dereglyék,
                            gőzösök, sőt néhány vízimadár is leereszkedik a hullámokra. Ezen a
                            szinten megfigyelhetjük az apály és dagály, valamint az áramlások
                            változásait, s leláthatunk kétszáz öl mélyre. Eddig terjed a parti élet
                            játék, amelyben a napfényre rászoruló állatvilág él. Kétszáz ölnél
                            kezdődik a mély tenger, s a legmélyebb pont több mint négyezer öl.
                            Kétszáz ölig könnyű szemmel megfigyelhetjük a halakat, rákokat,
                            puhatestűeket, de a mélybe, ahol a medúzák, polipok, tengeri pillangók
                            élnek, emberi szem nem tud bepillantani. A gróf lelke felületét mindenki
                            ismeri. Kétszáz öl mélyre még lelát közvetlen környezete, családi és
                            baráti köre, néhány száz ölet csak Tasner Antal ismer, de a mély szintig
                            maga az öntudat sem tud leereszkedni.</p>
					<p>Tasner Antal sohasem beszélt a grófról, csak néha Kemény Zsigmond báróval
                            cserélték ki iránta való rajongásukat és hűségük halk, rövid
                            vallomásait. De még ilyenkor is gondosan ügyelt arra, hogy csak a maga
                            benyomásait közölje, és semmit sem áruljon el abból amit a gróf szájából
                            hallott, vagy amit a grófra mint titkárára bízott. A közlékenység vágya
                            azonban ott lappangott az ő szívében is, és hogy ennek valahogy utat
                            nyisson, lejegyezte az eseményeket, amelyek ritkán vele, legtöbbnyire a
                            gróffal meg a gróf által történtek.</p>
					<p>
                            1840. december 20.
                        </p>
					<p>Híre jár, hogy új esztendőre új magyar újság jelenik meg a meggazdagodott
                            Landerer Lajos nyomdász kiadásában. Ez a Landerer, aki Heckenasttal, a
                            Wiegand-féle könyvkereskedés tulajdonosával társult, igen jó szakember
                            hírében áll, de egyúttal azt is suttogják róla, hogy valamiféle
                            kapcsolatban van a bécsi titkosrendőrséggel. Csak ilyen módon tudják
                            megmagyarázni, hogy a gonosz arcú, keszeg, sípoló hangú és szakállas kis
                            Landerer a kormánytól engedélyt kapott politikai lap alapítására, s
                            ráadásul még megengedik neki, hogy szerkesztőnek Kossuth Lajost
                            szerződtesse. Az új lapnak Pesti Hírlap lesz a
                            neve, és hetenként kétszer akarják megjelentetni. A gróf, aki családi
                            gondjai miatt az utóbbi időben már amúgy is túlságosan idegesnek és
                            kedvetlennek látszik, e hírek hallatára egyik ámulatból a másikba esett.
                            Landerer kiadó, Kossuth Lajos szerkesztő - ezek ott Bécsben
                            megbolondultak? Haragszik a nádorra, hogy erről előzőleg egyetlen szót
                            sem szólt neki, és haragszik Metternich hercegre, hogy a legvéresebb
                            szájú újságírónak ilyen nyilvánosságot ad. Döbrentei Gábor, az Akadémia
                            titkára azzal akarta a grófot megnyugtatni, hogy Kossuth Lajos bizonyára
                            beadta derekát, és olyan kötelezettségeket vállalt a rendőrfőnök előtt,
                            amelyek a Pesti Hírlap-ot ártalmatlan és szelíd
                            lapocskává silányítják. A gróf gorombán lehurrogta az ügyetlen embert. -
                            Nekem nincs valami jó véleményem, úgymond, arról a monoki fiskálisról,
                            de abban biztos vagyok, hogy sem pénz, sem fenyegetés nem tudja őt az
                            ellenzéki politika útjáról letéríteni. Aztán szokott heves módján kikelt
                            újságok és újságírók ellen, s amikor valaki figyelmeztette, hogy ezzel
                            saját magával jön ellentétbe, mivelhogy éveken keresztül éppen ő
                            hirdette a közvélemény és a nyilvánosság szükségszerűségét, keserűen
                            kitört: Az én Stádium-om megjelenését a cenzúra
                            nem engedélyezte, Kossuth Lajosnak azonban, aki izgága szellemét már az
                                Országgyűlési és Törvényhatósági
                            Tudósítások-ban megmutatta, odadobja prédául a túlhevített
                            fantáziájú fiatalságot. Ennél nagyobb ostobaságot még a bécsi kormány
                            sem tudott volna elkövetni.</p>
					<p>Én nem tartom olyan veszedelemnek az új lap alapítását, habár hallomásom
                            szerint Deák és Wesselényi báró is helytelenítette, hogy Kossuth
                            elfogadta Landerer ajánlatát. A magyarságnak már igazán szüksége van
                            valódi újságra, amely tájékoztatja őt nemcsak az udvari hírekről, a
                            főhivatalnokok által adott estélyékről, valamint a külföldön született
                            ötlábú borjakról, szakállas nőkről és számolni tudó lovakról, hanem a
                            magyar élet égető problémáiról, a pesti és vidéki eseményekről is, és
                            itt már az ideje, hogy mindezekről véleményt is mondjon.</p>
					<p>
                            December 23.
                        </p>
					<p>A Kaszinóban nagy vacsora volt. A tagok Batthyány Lajos grófot, Wenckheim
                            Béla bárót és Almássy György grófot ünnepelték, akik akkor érkeztek
                            vissza Palesztinából. A gróf természetesen rögtön megkérdezte tőlük,
                            hogy nem találkoztak-e Andor gróffal, az unokaöccsével.</p>
					<p>- Nem - felelte Batthyány Lajos gróf -, de nem is találkozhattunk, mert
                            jónak láttuk, hogy december elején elmeneküljünk arról a szörnyűséges
                            helyről.</p>
					<p>- Miért szörnyűséges?</p>
					<p>- A Szentsír felé igyekeztünk Názáretbe - mesélte Batthyány Lajos gróf -,
                            holott már Szíriában figyelmeztettek, hogy évek óta pestis és
                            feketehimlő dühöng.</p>
					<p>- Pestis? - kiáltott fel a gróf rémülten.</p>
					<p>Batthyány Lajos szomorúan bólintott.</p>
					<p>- Ott kezdtem megérteni, hogy a középkorban miért akarták mindenáron
                            kiragadni Palesztinát a szultán kezei közül, hogy miért hurcoltak oda
                            még serdületlen gyermekeket is...</p>
					<p>- Beszélj, mit láttál Jeruzsálemben?</p>
					<p>- Nem jutottam oda.</p>
					<p>- Miért?</p>
					<p>- A pestis és feketehimlő miatt valósággal elnéptelenedett az egész
                            környék. Mi hárman makacsul ragaszkodtunk ahhoz, hogy a karácsonyt
                            Názáretben töltsük. Expedíciós sereget akartunk szervezni, de a
                            bennszülöttek semmi pénzért nem voltak hajlandók bennünket a dögvészes
                            utakon kísérni.</p>
					<p>A gróf bizonyára öccsére gondolt, mert kétségbeesve felkiáltott:</p>
					<p>- Micsoda esztelen vállalkozás!</p>
					<p>Batthyány Lajos gróf magára értette, és helybenhagyólag bólintott.</p>
					<p>- Valóban az volt. A Libanon bérces hegyei között rablók támadtak
                            meg.</p>
					<p>- Rablók?</p>
					<p>- Kicsi híja, hogy le nem kaszaboltak. Mi szolgáinkkal együtt már alig
                            voltunk hatan vagy heten, azok között is a legtöbb beteg. Magam is
                            megkaptam a feketehimlőt.</p>
					<p>- És a rablók?</p>
					<p>- Hatalmukba kerítettek valamennyiünket, s csak nagy váltságdíj ellenében
                            engedtek szabadon.</p>
					<p>A gróf szó nélkül elrohant a Kaszinóból, még aznap írt Bécsnek, hogy a
                            Külügyminisztériumból futárt küldjenek Andor után.</p>
					<p>
                            December 25.</p>
					<p>Bécsben vagyok, gazdám Metternich herceghez küldött, hogy utasítást
                            eszközöljek ki tőle Andor gróf felkutatására. Metternich herceg kiadta a
                            parancsot, hogy a gróf kérését teljesítsék. Karácsony napja van. Nekem
                            is nagyon fáj a szívem a családom után.</p>
					<p>
                            December 27.</p>
					<p>A Külügyminisztériumban megmutatták Stürmer báró konstantinápolyi követ
                            levelét. Eszerint Andor gróf a Szentföldről betegen érkezett
                            Konstantinápolyba. Egyébként Konstantinápoly a legrosszabb hely most a
                            föld kerekségén, mert a kisázsiai pestis oda is átterjedt, és a
                            legszörnyűbb rémület közepette az egész város vesztegzár alatt van.
                            Holnap megyek haza. Féltem a grófot. Borzasztó napok következnek.</p>
					<p>
                            1841. január 3.
                        </p>
					<p>Tegnap érkeztem haza, gazdámat kétségbeesett aggodalomban találtam. Csak
                            annyit tudott szólni: - Mit kell most tennem?</p>
					<p>
                            Január 4.
                        </p>
					<p>A Pesti Hírlap első száma megjelent, a gróf, mint
                            valami merénylőre, rávetette magát. Az első cikk a főrangúakhoz és a
                            konzervatív nemesekhez szól, homlokán ezzel a fenyegető, de
                            tagadhatatlanul klasszikus tömörségű jeligével: “Veletek, sőt általatok,
                            ha akarjátok: nélkületek, sőt ellenetek, ha kell.”</p>
					<p>Éjszaka magához hívatott, hogy valaki előtt kitárja a szívét. Kezében egy
                            ötpecsétes levél reszketett, amelyet Deák Ferencnek kell feladnom
                            Kehidára. - Megírtam, úgymond, Deáknak, hogy semmiképpen sem tudok
                            megbarátkozni a Pesti Hírlap modorával. Nem
                            tűröm, valóban nem, hogy otrombául elgázolják azt a magot, amely már
                            csírázik, de amelyből a Pesti Hírlap izgatásai
                            következtében megint valami diktatúra virágozhat ki. Én a felsőbb önkény
                            ellen is homlokegyenest kiállok, de éppúgy kész vagyok a mindent
                            felzavaró terrorizmusnak is ellene szegülni. Még nem tudom, mit teszek,
                            semmi sem fog hátráltatni, hogy a hamis prófétáknak le ne rántsam az
                            álarcát. Cséphadaróktól éppoly kevéssé félek, mint bajonettektől.</p>
					<p>A gróf felindulása olyan fokra hágott, hogy egész testében remegett.</p>
					<p>
                            Január 30.
                        </p>
					<p>Meg kell adni, hogy Kossuth Lajos mint hírlapíró éppen olyan fenomén,
                            mint amilyen tüneményes szónok. Az egész európai sajtóban ez idő szerint
                            nem ismerek embert, aki oly biztosan tudna uralkodni olvasóinak
                            értelmén, szívén és fantáziáján. Talán csak Lamartine-t lehetne hozzá
                            hasonlítani. Kossuth Lajos cikkének olvasása alatt az ember úgy érzi,
                            mintha csak valamelyik párizsi kávéházban ülne, és Lamennais valamelyik
                            írásán forrna fel a szíve. Legutóbbi számában például ezt írta: “Szombat
                            van, és Pécsett hetivásár. A nap örvendve ragyog le a mennyek kék
                            színéből a nagy vásártérre, ahol föl s alá hullámzik az eladók és vevők
                            tarkabarka népe, örül az életnek és a szép tavaszi napnak. Egyszerre
                            kardok és láncok csörögnek, szuronyok csillámlanak, és jő a megyeház
                            bűzhödt, föld alatti börtöneiből egy sereg szennyes rongyokba burkolt,
                            sápadt, elfonnyadt arcú rab. A szegény páriák közül kettő egy tölgyfából
                            való rémítő derest és jókora kötet mogyorópálcát cipel a vállán, s a
                            vásáros nép már sejti, hogy most mi következik. Az egész expedíció
                            megáll a piacon, embertársának borzalmas megkínoztatását mint valami
                            színpadi látványosságot megbámulja. A poroszlók valóságos művészek az
                            ütlegek osztogatásában. A bámész tömegből egyik-másik elismerőleg
                            dicsérgeti az ütlegvirtuózokat, mások szájtátva nézik, hogy a félájult
                            delikvenst hogy dobják le durva hajdúk a deresről, be egy kád vízbe,
                            amelyben összegörnyedve, nyöszörögve tapogatja véres sebeit. Szegény
                            hazám!...” Akárcsak Victor Hugónak Miserables-ját
                            olvasná az ember.</p>
					<p>A következő héten:</p>
					<p>“Megemlékeztünk arról, hogy miként verik a tanítók vesszővel és
                            korbáccsal a gyermekek fejébe a tudományt, miként csepegtet cselédje
                            keblébe hűséget bottal a ház ura, akivel szemben a béres igen sok
                            helyütt még rabszolgasorban van. Megemlékeztünk a szolgabírákról és
                            szolgabírácskákról, akik hatalmuk egész teljességét a mogyorófa pálca
                            szimbólumában látják. Láttuk a végrehajtó hatalom záróköveit, a falusi
                            bírákat a be nem hajtott adó miatt deresen fekve jajveszékelni,
                            megemlékeztünk ifjúkorunk vadászéveiről, amikor szolgabíró barátaink egy
                            kiszalasztott vadacska miatt keserves botütéseket osztogattak. Eszünkbe
                            jutottak az ütlegvirtuózok, akik a forspontostól s a macskalovakkal
                            kitérni nem tudó szekerestől kezdve föl egész a helység bírájáig
                            mindenkit vernek és örökké vernek. Eszünkbe jutottak törvényszéki
                            jelenetek várfalakon kívül és belül és emlékezetünkben kísértetiesen
                            felrémlett a pálca, amely bíró, kisbíró, hajdú és káplár kezében a
                            legfelsőbb igazság jelképe gyanánt szerepel, eszünkbe jutottak a
                            vesszőzés mészárlásai és a pesti rendőrszolgák, akik agyba-főbe verik az
                            utcán civakodókat, minthogy verekedni tilos...”</p>
					<p>Andor grófról még semmi hír.</p>
					<p>
                            Február 2.
                        </p>
					<p>Kossuth Lajos érti a módját, hogy olvasóinak érdeklődését a legfelsőbb
                            fokra csigázza. Az olvasók minden szám után égőbb kíváncsisággal várják
                            a rémregénybe illő jelenetek leírását és a hozzájuk fűzött
                            kommentárokat. Várják a kifakadásokat a szívtelen háziurak ellen, akik
                            egészségtelen zugokért két-három forint hetibért szednek. Nem tudják,
                            melyiknek örüljenek jobban: a Pénzszűké-nek-e,
                            amely a kereskedőknek látja el a baját, vagy a Nyilvánosság-nak és Szelíd tortúrá-nak,
                            vagy azoknak, amelyek a Pest városi botrányokról rántják le a leplet.
                            Ami engem illet, én nem látok ezekben a cikkekben semmi különösen lázító
                            vagy izgató tendenciát; a gróf azonban minden szó mögött a forradalom
                            démonát látja, már magán a “vezércikk” elnevezésen is fennakad, mert úgy
                            értelmezi, hogy a “vezércikk” szó a vezérnek a cikkét jelenti. Ezen a
                            “vezér” kifejezésen napokig háborgott. Ki bízta meg Kossuthot a
                            vezérkedéssel? Hogy meri magát a nemzet vezérének nevezni? - Énnekem
                            például nem vezérem, pedig én is a nemzethez tartozónak vallom magamat -
                            fakadt ki felháborodva, és én a magam részéről csakugyan megértem, ha ő
                            nevetségesnek találja, hogy Kossuth Lajos mint vezér őt akarja
                            kitanítani, lelkesíteni, harcba vinni, ütközetben a helyét kijelölni,
                            esetleg feláldozni őt a maga stratégiájának. A gróf csak abban téved,
                            hogy Kossuthról ezt feltételezi. Hiszen Kossuth épelméjű ember, és
                            sokkal jobban ismeri a gróf érdemeit, semhogy ilyesmit akarna. A
                            vármegyék, az országgyűlési ellenzék, fiatalság, a pesti és vidéki
                            intellektuelek azonban - vezércikk ide, vezércikk oda - Kossuthban
                            csakugyan a vezérüket látják, még talán maga Deák Ferenc is, aki névleg
                            elnöke az ellenzéknek.</p>
					<p>A gróf le akar utazni Konstantinápolyba Andor gróf után.</p>
					<p>
                            Február 5.</p>
					<p>Ma végre kijelentette előttem - amit már régen vártam -, hogy felelni fog
                            Kossuth cikkeire. - Melyik újságban? - kérdeztem én, de a gróf
                            megvetőleg tiltakozott: - Újságban nem írok, nem tartom komoly dolognak
                            az apró cikkecskéket. Az én közéleti szereplésem eddig sem volt olyan,
                            mint egy alkalmi darab rövid jelenete, amelyben a hős meghal a
                            hazájáért, és félórával később jóízűen vacsorál a vendéglőben. Nem
                            játszom színházat, nem pályázom tapsokra, utálom azokat a bohózatokat
                            (jobban mondva tragikus komédiákat), amelyekben a felizgult magyar
                            vérben forgó szemekkel nekirohan - nem is tudja, minek; elsüti
                            pisztolyát - nem is tudja, mire, s amikor a nagy lövöldözés után
                            felnyújtják neki a babérkoszorút, még jó, ha a felhőkbe repül, és nem
                            kullog bűnbánóan Bécsbe, a kancellária karjaiba, vagy pedig haza, hogy
                            puha párnái között kialudja magát.</p>
					<p>Tiszteletteljesen kértem a grófot, hogy álljon el ettől a szándékától és
                            várja meg, mire megy Kossuth a Pesti Hírlap-pal.
                            Nem lehet vele beszélni. Miközben kifejtettem előtte, hogy a Pesti Hírlap végre is ugyanazt akarja, mint amit
                            ő, sőt bizonyos dolgokban sokkal kevésbé radikális, mint ő, behívatta
                            magához a kis Béla grófot, és odaállította az asztal elé, amelyen a Pesti Hírlap eddig megjelent számai hevertek
                            kiteregetve. Ebben a pillanatban hirtelen elérzékenyedett. Kezét a
                            kisfia fejére tette.</p>
					<p>- Kedves Tasner, nézze meg ezt a kis fekete szemű, szőke hajú fickót. A
                                Pesti Hírlap ez ellen a kis emberke ellen
                            írja a vezércikkeit.</p>
					<p>- Hogyan? - kérdeztem megdöbbenve.</p>
					<p>- Hát nem látja azt a vörös fonalat, amely minden cikken végighúzódik?
                            Nem hallja az izgatást minden birtok, minden gazda, minden tehetősebb
                            úriember, minden felsőbbség és hatalom ellen? Nem hallja minden versszak
                            után a refrént: Ceterum censeo Carthaginem esse delendam?... Talán nem
                            is készakarva teszi, de ez az a bizonyos vörös fonál... és éppen ebben
                            van az ereje. Vannak komponisták, akik annyira felolvadnak bizonyos
                            témákban, hogy akárhol, akármin kezdjék, mindig ugyanabba a dallamba
                            tévednek bele. Bellini, noha ezer finom árnyalatban, de mégis mindig
                            ugyanazt a témát variálja. Byronnak mindegyik verséből kidugja fejét a
                            rombolás démona, a kis fekete fúria, bármilyen angyali kar zengedez is,
                            bármilyen irgalmas szamaritánus siránkozik is, bármennyire a humanitás
                            szeráfi gyengédsége leng is a sorok között. Ceterum censeo...
                            gyűlöletessé kell tenni minden tradíciót...</p>
					<p>Láttam, hogy kár minden fáradságért, a grófot ebből a rögeszméjéből nem
                            lehet kigyógyítani. De nem is tudtam beszélni, annyira meghatott a
                            jelenet ünnepélyessége. A kis Béla ijedten nézett hol apjára, hol rám,
                            hol a Pesti Hírlap egymásra dobált példányaira, a
                            gróf pedig, akinek keze reszketett a göndör fürtökön, tőle ritkán
                            tapasztalható csodálatos melegséggel a fiúhoz fordult:</p>
					<p>- Gyere ide, édes kis fiam, aki éppoly véletlenül születtél grófnak, mint
                            véletlenül magyarnak és szőke hajú és fekete szemű kis cherubinnak, te
                            még most nem érted, de talán valami isteni csoda vagy véletlen folytán
                            meg tudod jegyezni magadnak, amit apád beszél. A véletlenen függ a hazád
                            sorsa, és a véletlentől függ a te sorsod is. - A gróf olyan keserűen
                            ismételgette a “véletlen” szót, mintha ezzel a józan észnek, vagy a
                            Gondviselésnek akart volna szemrehányást tenni. - Nézd meg ezeket az
                            újságokat. Látod? Huszonkét darab van itt kiterítve. Ne félj, fiam,
                            nyúlj bátran hozzájuk, fogd meg valamelyiket, azt ni, amelyikhez
                            véletlenül épp odaér a kezed, húzd ki csak, fiam. Hadd lássuk, melyik
                            számot húztad? A tizennyolcadikat. Jól van.</p>
					<p>A kis Béla gróf tehát kihúzta a Pesti Hírlap
                            tizennyolcadik számát, s aztán a komornyik a fiút kivezette. A gróf
                            pedig olvasni kezdte a vezércikket, amelyet természetesen Kossuth Lajos
                            írt. Hát bizony hátborzongató egy vezércikk volt az. Arról volt szó
                            benne, hogy ezelőtt két esztendővel meghalt egy Bay József nevű
                            táblabíró, akit koporsóba tettek és eltemettek. Most, két esztendő
                            múltán a családnak egy másik tagját akarván nyugovóra tenni, a kriptát
                            felnyitották - és irtózatos megdöbbenéssel látják, hogy a táblabíró
                            holtteste nem a koporsóban fekszik, hanem a kripta ajtajánál.
                            Nyilvánvaló tehát, hogy a szerencsétlen Bay táblabírót a hiányos orvosi
                            vizsgálat és az egyáltalában nem létező ravatalozási és temetési
                            törvények miatt élve temették el. A boldogtalan ember aztán magához
                            térve feltörte kettős koporsóját, felvánszorgott, ki akart menni, de
                            természetesen nem tudta a kripta kövét felfeszegetni.</p>
					<p>Kossuth az esetet egy Delacroix vérfagyasztó romantikájával festette meg
                            - rettenetesen szerencsétlen téma és borzasztó véletlen, hogy a kis Béla
                            gróf éppen ezt a vezércikket húzta ki a Pesti
                                Hírlap huszonkét megjelent számából!... A gróf - pedig ki
                            tudja, hányszor olvasta már - szívéhez kapott, és eltorzult az arca. Az
                            élve való eltemettetés gondolata a Széchenyi családban szinte örökletes
                            rögeszme, apáról fiúra származó babonás rettegés tárgya. Már az öreg
                            Ferenc gróf mind a két végrendeletében meghagyta, hogy holttestét
                            boncolják fel, nehogy élve temessék el. Gazdám pedig rekedt hangon, alig
                            hallhatóan s nagy lihegéssel beszélni kezdett:</p>
					<p>- Tasner, mintha ezt a szörnyű cikket egyenesen nekem írták volna. Egész
                            életemben féltem az élve eltemettetés tragédiájától. Nem tehetek róla,
                            magának bevallom. Tasner, ez a cikk valódi mestermű. Ez a Kossuth nagy
                            költő, félelmetes módon kezeli a tollat. Ez az ember úgy elbánik az
                            olvasóval, hogy a foga vacog, csontjai zörögnek, és oldalbordái között
                            hangosan kocog a szíve. Az én szívem is, Tasner. Ez a Bay-féle
                            tragédia...</p>
					<p>- Bocsánat, gróf úr - szóltam közbe mohón, hogy megnyugtassam -, azóta
                            már kiderült, hogy a kriptát betörők bontották ki, s a szegény táblabíró
                            holttestét azok vették ki a koporsóból. Szó sincs tehát tetszhalálról és
                            élve való eltemettetésről.</p>
					<p>A gróf szomorúan legyintett.</p>
					<p>- Bay Józseffel nem történt meg, de azért velem megtörténhetik. Hát csak
                            azt akarom mondani, Tasner, hogy benne van ugyan a végrendeletemben, de
                            a rokonok az ilyenfajta meghagyásokat rendesen nem szokták teljesíteni,
                            tehát, Tasner, az isten szerelméért, legyen rá gondja, hogy temetésem
                            előtt vegyék ki szívemet... Mondja, Tasner, maga sem hiszi el, hogy
                            nekem van szívem? Mert sokan azt tartják rólam, hogy szívtelen vagyok...
                            Nahát, akkor majd mindenki megtudja, hogy van - tette hozzá félelmetes
                            nevetéssel -, akár a kezével is megtapogathatja. Azért mondom ezt, mert
                            ha maga nem lesz résen, Tasner, akkor megtörténhetik, hogy ősi szokás
                            szerint hármas koporsóba szorítva befalaznak a kriptába, és még csak a
                            sírbolt ajtajához sem tudok elvánszorogni!... Kérem, én nem vagyok
                            izgatott, engem nem kell csillapítani, bocsásson meg, Tasner, de csak
                            azt akarom tudni: igaz-e, hogy Oroszországban mindennapi dolog az élve
                            való eltemetés?</p>
					<p>- Nem hiszem, hogy egész Európában húsz év leforgása alatt egynél több
                            tetszhalottat eltemetnének.</p>
					<p>A gróf szemöldöke felszaladt egész a haja tövéig, és eltorzult arccal
                            nevetni kezdett:</p>
					<p>- És ha én vagyok az az egyetlenegy? - Valamit akartam mondani, de ő
                            megelőzött: - És még valamit, Tasner. Azt olvastam, hogy a tetszhalott,
                            miután felébred, esetleg még évekig is élhet a koporsóban, mint valami
                            fakír, a kárhozatnak emberi erővel ki nem bírható kínjai között.</p>
					<p>- Mesebeszéd - kiáltottam fel dühösen; csak a következő pillanatban
                            vettem észre, hogy a tiszteletről és gyengédségről is
                            megfeledkeztem.</p>
					<p>A gróf szelíden lehajtotta sápadt és verejtékező homlokát:</p>
					<p>- Mesebeszéd? Természetesen mesebeszéd. De azért szörnyű véletlen - a
                            “véletlen” szót megint oly elkeseredett szemrehányással hangsúlyozta -,
                            hogy Kossuth éppen erről a témáról vezércikkezett, és a kis Béla éppen
                            ezt húzta ki a huszonkettő közül. Mit gondol, Tasner, ez a Kossuth nem
                            hallott valamit arról, hogy én mennyire félek az élve eltemetéstől?</p>
					<p>Összeszorult a szívem. Hát idáig jutottunk? Idáig ragadhatja el ezt a
                            lángeszű embert a gyanakvás, gyűlölet és féltékenység? Ő maga is
                            észrevette ezt, és végigsimítva homlokát, nagy kínnal elkezdett
                            mentegetődzni:</p>
					<p>- Ostobaságokat fecsegtem összevissza, Tasner. Felejtse el. Hiszen az
                            egészben csak az a lényeges, hogy Kossuth szerkesztő úr a fülénél fogva
                            rángatja elő az effajta borzalmat. Miért? Mi célja vele? Hiszen
                            tudhatná, hogy a cikke miatt ugyan egyetlenegy tetszhalottal sem
                            temetnek el kevesebbet Magyarországon. A cikknek tehát a pillanatnyi
                            idegcsiklandozáson kívül semmi, de semmiféle haszna sincs. Másrészről
                            ellenben ez a cikk és előtte tizenhét és utána még húsz vagy ötven vagy
                            száz cikk igenis alkalmas arra, hogy a most ébredező magyar nemzetet,
                            így ahogy van, elevenen a sírba temesse.</p>
					<p>
                            Február 10.
                        </p>
					<p>Levél jött Konstantinápolyból Stürmer nagykövettől. Széchényi Andor gróf
                            a Saint-Jean de Acre felé vezető úton megkapta a pestist, és azt magával
                            vitte Konstantinápolyba. A gróf ideglázba esett, testileg és lelkileg
                            összeomlott, s nem tud felkelni az ágyból.</p>
					<p>
                            Február 14.
                        </p>
					<p>Konstantinápolyból írja a konzulátus, hogy Széchényi Andor gróf kapitány
                            február 28-án pestisben meghalt. A gróf a katasztrófa hírére kiugrott az
                            ágyból, a haragtól és fájdalomtól szinte eszelősen kijelentette, hogy
                            felelni fog a Pesti Hírlap vezércikkeire.</p>
				</div>
				<div type="chapter">
					<head>
                           11
                        </head>
					<p>Még aznap éjjel leült az íróasztalhoz, és hajnalig dolgozott.
                            Elkészítette egy nagyobb mű vázlatát, amely nemcsak felelet lesz Kossuth
                            Lajos vezércikkeire, hanem végső és leghitelesebb megfogalmazása egész
                            életművének előre és visszafelé is. Igen, visszafelé is, mert úgy vette
                            észre, hogy amit eddig tett, az mind rögtönzés volt ugyan, de ezekben a
                            rögtönzésekben logikus sorrend és tervszerűség volt, s ideje, hogy ezt a
                            rendszert végre-valahára szabatosan megformulázza. Igaz, hogy a rendszer
                            még önmagában véve nem jelent semmit. Legtöbbször nem más, mint némely
                            professzori agyak ügyességének ravasz elpalástolása, halotti szemfedő
                            eszmék koporsóján. Ámde azért Napóleonnak, akit a forradalom, a
                            véletlenek játéka, a kortársak ügyefogyottsága, az egymásra torlódó
                            események emeltek fel a csillagok magasságába, mégis világos rendszere
                            volt, amelybe még a látszólag legnagyobb őrültségét, az orosz hadjáratot
                            is bele lehet illeszteni. Napóleon Franciaországot örökre meg akarta
                            szabadítani az angol veszedelemtől, és belátta, hogy ezt a célt csak
                            óriási kerülő úton tudja elérni. Ez az út egész Európa egyesítése Anglia
                            ellen. Első állomás a kontinentális zár, aztán jön a német államok
                            meghódítása, a protektorátus, aztán az ellenszegülő országok
                            elfoglalása, a megbízhatatlan uralkodóknak megbízhatókkal való
                            kicserélése, a napóleoni dinasztia megalapítása és befolyásának egész
                            Európa fölé való kiterjesztése. Amikor úgy látszott, hogy az
                            Anglia-ellenes európai egység megteremtésének nincs már egyéb komoly
                            akadálya, mint a cárizmus, az ortodoxia és az orosz nép elmaradottsága,
                            meg kellett kísérelnie Oroszország meghódítását is. Ez volt a rendszer.
                            Tehát a rendszer mégsem mindig német professzori pedantéria, hanem az
                            előrelátó politika komoly követelménye. Be kell bizonyítania, hogy az ő
                            reformátori tevékenysége sem volt nagyúri játék, hóbort és ötletek
                            tűzijátéka, commedia dell’arte a politikai színpadon, hanem éppen olyan
                            egységes és tervszerű építmény, mint a Corpus Juris vagy a kilencszáz
                            éves magyar alkotmány. Ezt a rendszert kell igazolnia az új könyvben,
                            amelynek talán Lélekharang vagy Antivezércikkek lesz majd a címe.</p>
					<p>Hajnalig dolgozott, másnap délig aludt, délután ismét munkához ült, és
                            egyik írnokának öt óra hosszat diktált egyfolytában. A következő nap
                            mindez megismétlődött. A munka sebesen haladt, az eszmék bőven és
                            tündöklő fénnyel ömlöttek agyából, talán soha nem dolgozott ilyen
                            gyorsan, könnyen és szenvedéllyel. A rendszer is kezdett kidomborodni
                            attól kezdve, hogy a lóidomítással a magyar lelket akarta idomítani,
                            egész addig, hogy a Lánchídon fizetendő vámmal a nemesi adómentességen
                            akar rést ütni, és az egyenlő teherviselést akarja a magyar
                            gondolkozásba becsempészni. Napról napra vastagabb lett a kéziratcsomó;
                            napról napra jobban kibontakoztak a rendszer monumentális körvonalai.
                            Napról napra nőtt a hatalmas építmény, és már előre látta tömör falait,
                            méltóságteljes oszlopsorait, könnyed íveit, magasba szökkenő tornyait és
                            az egész épületet megkoronázó büszke kupolát. Látta az egész Szent
                            Péter-templomot, amelybe belefér az egész magyarság. A nagy mű most már
                            szinte magától készült, mintha saját lelket és akaratot kapott volna a
                            teremtőjétől, aki az organikus életet megindította. Már a jó és végleges
                            címet is megtalálta. Kelet népe. Igen, ez lesz a
                            címe, és jelenti a keletről származó magyar lélek helyét a nyugati
                            civilizációban...</p>
					<p>Sokszor maga is elcsodálkozott, hogy a munka milyen felséges biztossággal
                            halad a célja felé, úgy, ahogy a szent könyveket írták, szinte álomban,
                            az elragadtatás révületében. Pedig minden, ami benne és körülötte és
                            vele és nélküle történt, minden éj és nap, minden érzés és hangulat,
                            egész idegélete s egyéni és családi életének minden mozzanata akadályul
                            szolgált. Minden ellene szegült, és megnehezítette minden lépését. Most
                            csakugyan bekövetkezett, amit egyszer mondott: szárnyai letörtek, lábán
                            folytatta az utat, lábait levágták, a térdén csúszott, térdei elkoptak,
                            a hasán mászott, és hason mászva is oly gyorsan haladt, mintha
                            repülne.</p>
					<p>Közben hetenként kétszer újabb Kossuth-cikk jelent meg, s ha ilyenkor a
                            Kaszinóba belépett, észrevette, hogy barátai hirtelen elhallgatnak;
                            nyilvánvaló, hogy a vezércikkeket magasztalták, de tapintatból nem
                            akarták ezzel ingerelni. Látta, hogy Kossuth népszerűsége nőttön-nő, s
                            az övé rohamosan hanyatlik. Mintha kezdenék olyan embernek tekinteni,
                            aki megtette kötelességét - hála és tisztelet illeti ezért -, de az
                            aktív politika terén nincs több keresnivalója. Dessewffy Aurél grófot s
                            a fiatal konzervatívokat legalább szidják és rágalmazzák; a nádor és
                            felesége viszont Kossuthot szidja, de ez csak azt mutatja, hogy
                            rettegnek tőle. Őt semmibe sem veszik. Metternich azelőtt néha-néha
                            üzent neki, vagy alkalmat adott, hogy beszélgethessenek. Most, a
                            magyarokkal való békekötés pillanatában, a korszakalkotó változás
                            küszöbén, eszébe sem jut, hogy tanácsait vagy véleményét kérje. Pesten
                            alig hívják valahova. Batthyány Lajos gróf kihagyta őt a politikai
                            megbeszélésekből, mert aulikusnak tartja. Majláth kancellár és Dessewffy
                            mellőzik, mert az ellenzékhez számítják. Nem tudják, de nem is
                            kíváncsiak, hogy min dolgozik, a Kelet népé-t úgy
                            írja, mintegy anachoréta, aki kiáll a barlangja elé, és mivel az emberek
                            nem kíváncsiak rá, a sivatag vadjainak és a levegő madarainak
                            beszél.</p>
					<p>Ehhez járult, hogy családi élete egyre sivárabb lett. Crescence
                            féltékenykedése, amely szerelmük kezdetén büszkévé tette, most
                            mértéktelenül idegesítette. Akkor a féltékenységet úgy fogadta, mint a
                            viszontszerelem bizonyítékát; most már csak arra emlékeztette, hogy
                            Crescence-nak jogai vannak, amelyek tűrhetetlenek. Crescence pedig
                            mindenkire féltékeny volt: az irodalmi szalonokban csevegő polgárnőkre,
                            a német és magyar színház tagjaira, a külföldi vendégszereplőkre, még
                            Elssler Fannyra is, pedig tudta, hogy az Almássy gróf kedvéért jött
                            Pestre. Féltékeny Batthyány Lajosné grófnéra pusztán csak azért, mert a
                            grófné sokat politizált, márpedig ha Magyarországban egy hölgy
                            politizál, az nem teheti egyébért, mint hogy István gróffal alkalma
                            legyen összemelegedni. Féltékeny Tasner Antal feleségére, akit egyszer
                            látott, és elragadó francia típusnak talált; féltékeny Cenken az összes
                            gazdatisztek feleségére, leányaira, sőt még a szép parasztmenyecskékre
                            és a cselédség csinos nőtagjaira is. De legfőképpen féltékeny
                            Clam-Martinitz grófnéra, lady Selinára, akiről mindenki azt mondta, hogy
                            döbbenetesen hasonlít a szegény Karolinára, és hogy halálosan szerelmes
                            Istvánba.</p>
					<p>István gróf, aki ismerte a szerelem minden szépségét és átkát, az átokból
                            már nem kért, s habár megértette Crescence izgatott idegállapotát, nem
                            tudta szelíd türelemmel oltogatni a fel-fellobbanó féltékenységi
                            lángokat. Elég volt neki lebírni és féken tartani a maga féltékenységét,
                            amely egyetlen, igazi és örök szerelmét megmérgezte, azt a rettenetes,
                            szörnyű kínlódást, amellyel a magyar nemzetet féltette mindenkitől.
                            Voltak derültebb pillanatai, amikor Crescence grófnő és a maga
                            féltékenységét össze tudta hasonlítani, s ilyenkor nem tudta, hogy kit
                            sajnáljon inkább: önmagát-e vagy a feleségét? Megmosolyogta mind a két
                            féltékenységet, de aztán úgy érezte, hogy a grófnő féltékenységének
                            semmi alapja sincs, az övé ellenben már nem is féltékenység, hanem
                            tragikus meggyőződés a nemzet hűtlenségéről. Ezért sokszor valósággal
                            irigyelte Crescence-t. Úgy képzelte, hogy Crescence a földkerekség egyik
                            legboldogabb embere lehetne. Szereti az urát, szereti a gyermekeit, az
                            élete teljes egész, önmagába visszatérő vonal, tökéletes kör, sőt annál
                            is több, valóságos gömb, a legtökéletesebb mértani idom, egy anyagú
                            tiszta valósággal telve. Ezzel szemben ő maga boldogtalan, elátkozott
                            ember. Az emberek úgy látják, hogy szereti a feleségét és gyermekeit,
                            szereti birtokát, kastélyát, jobbágyait, Cenket, a lovait, juhait,
                            szederfáit és selyemhernyóit, szereti a családi ünnepélyeket,
                            vendégjárást, vadászatot, lovaglást, a jó bort, finom szivart, a fanyar
                            pezsgőt és a tiszta francia pálinkákat, Byront, Berzsenyit, Vörösmartyt,
                            könyveit, bútorait és a műtárgyait, szeret whistezni, labdázni, úszni,
                            rendben van a gazdasága, a jövedelmét most már sohasem költi el, nincs
                            különös baja a gazdatisztjeivel, lovászaival, zsokéival, cselédeivel,
                            sokat jár társaságba, vidám is tud lenni, az asszonyok is szeretik még,
                            Bécsben, Pesten, sőt még itt Cenken is annyi sikere van, amennyit akar,
                            a magánélete tehát emberi fogalmak szerint boldog és fényes, mint egy
                            angol lordé - és egészben véve mégis boldogtalan.</p>
					<p>Miért?</p>
					<p>Mert beteg.</p>
					<p>Ezt, hála isten, nem tudja senki, csak ő. Még Crescence sem, még Tasner
                            Antal sem, pedig előtte akarva, nem akarva már túlságosan kinyitotta
                            lelkét. A barátai még csak nem is sejtik. Az emberek, akikkel
                            érintkezik, fel sem mernék tenni, hogy ő milyen beteg. Akik csak
                            messziről ismerik, vagy csak hallomásból tudnak róla egyet és mást,
                            igaz, néha úgy emlegetik, hogy különc, anglomániás, komédiás, bolond. De
                            a bolond szót nem patológiai, csak kulináris értelemben alkalmazzák rá,
                            mint mindenkire, aki nem olyan szürke, unalmas, ügyefogyott nyárspolgár,
                            mint ők. Bolondnak tartották például annak idején az öreg Wesselényi
                            Miklóst, most meg Sándor Móric grófot, amiért fogaton vagy lóháton jár
                            föl s alá a Vár lépcsőin. Ez a jelző nem fáj neki, sőt mulat rajta. De
                            azt sohasem szabad tudni senkinek, hogy milyen beteg. Nem olyan
                            betegségről van szó, mint aminő ezelőtt két esztendővel, a nagy pesti
                            árvíz után megtámadta. Az egészen jó, barátságos és kellemes betegség
                            volt, még akkor is, amikor csak az imádság választotta el a haláltól.
                            Mert akkor legalább jó volt feküdni, jó volt, hogy Crescence olyan nagy
                            odaadással ápolta, jó volt lábadozni, meggyógyulni, most Isten a tanúja,
                            sokszor visszakívánja azt a boldog állapotot.</p>
					<p>E pillanatban eszébe jutott, hogy milyen titokzatos, de
                            félreismerhetetlen összefüggés van a maga egészségi állapota és a
                            politikai viszonyok között. Amikor olyan nagy beteg volt, akkor Pálffy
                            Fidél gróf ült a kancellári székben, alávaló, hitvány ember, és alávaló,
                            hitvány magyar. Ha még sokáig tart a garázdálkodása, vagy forradalomba
                            tör ki a nemzet, vagy tökéletesen széjjelrothad. Ugyanakkor őt betegség
                            láncolta az ágyhoz, mintha csak valami kozmikus hatalom eltávolította
                            volna a fórumról. Ez a betegség talán az életét mentette meg. Lehet,
                            hogy megőrült volna, vagy valami katasztrófába sodorja magát. Az Isten
                            kényszerzubbonyt adott rá, hogy sem magában, sem másban ne tehessen
                            kárt. Ez másképp azt jelenti, hogy valamiféle misztikus szálakkal
                            összeköttetésben van nemcsak az emberekkel, akik között él, hanem a
                            dolgokkal, a szerves és szervetlen világgal, az országgal, a
                            földrésszel, amelyen lakik, az egész földkerekséggel... tovább!...
                            tovább!... a bolygókkal és álló csillagokkal, az egész világegyetemmel.
                            Bizonyára nem egyedül ő, hanem minden ember. Hiszen az egész univerzum
                            egységes és oszthatatlan valami, lehetetlen, hogy a vonzás törvénye,
                            amely a naprendszereket egyensúlyban tartja, levegő és éter rezgése, a
                            fény és a hő s az égitestek között kitört konfliktusok hatással ne
                            lennének az emberre, aki éppen úgy tagja ennek az univerzumnak, mint a
                            meteorkövek vagy mint a naprendszerek.</p>
					<p>István gróf elmosolyodott:</p>
					<p>- No, nem kell éppen ilyen messzire menni, de annyi bizonyos, hogy
                            idegrendszerem megérzi mindazt a változást, ami Magyarország sorsában
                            hősüllyedést vagy -emelkedést, borút vagy derűt, jó vagy rossz
                            fordulatot jelent. Amikor a dolgok jobbra fordultak, egészséges és erős
                            lettem, s csak azóta vagyok megint beteg, amióta ez a Kossuth-féle
                            agitáció a magyar élet biztonságát újból megrendítette. Néha nem tudom
                            ugyan, hogy a dolgok állása miatt vagyok-e, vagy éppen megfordítva,
                            egészségem jó vagy rossz állapota szerint látom-e a politikai dolgokat
                            rózsaszínű vagy sötét szemüvegen át - istenemre mondom, nem vagyok benne
                            bizonyos, hogy melyik az ok és melyik az okozat -, de a kettő között
                            valami összefüggés van, az kétségtelen. Erről eszembe jut az is, hogy az
                            emberek néha kerülnek, néha a tenyerükön hordoznak, és majd széttépnek
                            szeretetükben. Ilyenkor magam is szeretem vagy gyűlölöm magamat, boldog
                            vagy boldogtalan vagyok. Mármost az a kérdés, azért szeretnek-e olykor
                            az emberek, mert kellemes, nyugodt és optimista vagyok, vagy azért derűs
                            a kedélyem, mert az emberek szeretetét látom, és jólesik sütkéreznem a
                            népszerűségben? Nem tudom magamat élve felboncolni, nem értem a nagy
                            összefüggéseket magam s az engem körülvevő világ között - vajon van-e
                            ember, aki ezt érti? -, én csak annyit tudok, hogy most megint nagyon
                            beteg vagyok.</p>
					<p>Ez a nagy öntudatosság, a maga lelkiállapotának ily tiszta és mély
                            analízise csak február közepéig tartott. Andor gróf halála után már
                            megint elveszítette azt a higgadt önkritikát, megszűnt a maga orvosa
                            lenni, s átadta magát a szenvedéseinek. A világ előtt megőrizte büszke
                            férfiasságát és egész méltóságát, családja előtt játszotta a
                            szeretetreméltót, jókedélyű embert, járt-kelt az életben, mint azelőtt,
                            napi teendőit pontosan végezte, s emellett naponta nyolc órát dolgozott
                            készülő könyvén, de amikor egyedül maradt, hirtelen összeomlott, és
                            csüggedése nem ismert határt. Rossz éjjelei és borzasztó álmai voltak, a
                            halál és az örökkévalóság rámeresztette üveges szemeit, és ébredése is
                            inkább az önkívületből való felriadáshoz hasonlított. Alig volt nap,
                            amikor meg tudott volna szabadulni az öngyilkosság gondolatától. Néha
                            azt hitte, hogy minden ember hátat fordít neki, hiába dolgozott, és
                            hiába fáradozik most is éjjel-nappal, hiába írja a könyvét, minden ember
                            félreismeri, gyűlöli vagy kineveti.</p>
					<p>Valamelyik nap beszélgetés közben elmondta a Kaszinóban, hogy a
                            gellérthegyi citadella helyén szeretne egy nemzeti panteont vagy
                            walhallát építeni, amelyben a haza nagyjainak holtteste pihenne.
                            Döbrentei Gábor nagyokat kacagott ezen az ötleten, majd pedig azt
                            indítványozta, hogy menjenek el a Tabánba, s válasszanak helyet a
                            panteon számára. Odarendelte kocsiját, maga mellé ültette Döbrenteit, és
                            elhajtatott a Gellérthegy alá. Döbrentei aztán elvezette őt a
                            barlanglakásokba, ahol a prostitúció legaljasabb söpredéke tanyázik, és
                            rideg öniróniával kijelentette, hogy a maga részéről itt, az utcalányok,
                            kerítőnők s örömlegények között kívánna eltemetkezni. Aznap éjjel nem
                            tudott aludni. Nem tudta, hogy szégyellje-e magát naivitása miatt, vagy
                            pedig megfenyítse az arcátlan embert. Másnap vette csak észre, hogy
                            megint feleslegesen érzékenykedett, senki sem bántotta, s hogy rendes
                            körülmények közt ő maga is egészen másként fogta volna fel a
                            Döbrentei-ügyet. Rájött, hogy semmi nevetséges sem volna abban, ha
                            párizsi mintára a magyarok felépítenék a maguk panteonját - viszont az
                            is igaz, hogy a Vár-hegy és Gellérthegy között fekvő völgyet előbb
                            nemzeti parkká kellene átalakítani, a Gellérthegyen fel kellene építeni
                            a magyar Akropoliszt.</p>
					<p>Kissé megnyugodott, egész nap dolgozott, halálos fáradtan feküdt le, nem
                            is tudta, elaludt-e vagy sem, de egyszerre csak megint látomása volt.
                            Megjelent előtte Karolina hollófekete haja és ibolyakék szeme. Először
                            csak a haja és a szeme. Aztán lassan kibontakozott elefántcsontszínű,
                            keskeny, hosszas arca, piros szája és gyengéden hajló sasorra, végül a
                            ködből, amelyből született, lassan kiemelkedett az a gyönyörű test,
                            amelyet ő fiatalon, virágzón, tele vággyal és gyönyörrel, huszonöt
                            esztendős korában a másvilágra küldött. Felugrott az ágyból, nem is mert
                            többé lefeküdni, munkához látott, és egész nap a Kelet
                                népé-n dolgozott. Este whistet játszott, de oly nyomorúságos
                            volt a játéka, hogy kinevették. Felbőszítette, hogy még az ilyen kis
                            dolgokban sincsen szerencséje, a nemezis üldözi, s úgy érezte, hogy
                            szívesen vesztegetné meg a sorsot kétezer arannyal, hogy kettőt tudjon
                            nyerni.</p>
				</div>
				<div type="chapter">
					<head>
                            12
                        </head>
					<p>Csak az vigasztalta, hogy az ország sorsa nem a Pesti
                                Hírlap szerkesztőségében, a pesti utcán és az ellenzéki hölgyek
                            szalonjaiban dől el, hanem a megokosodott bécsiek és kijózanodott
                            magyarok szövetségében s az általános nemzetközi konstellációban. Talán
                            Szentpétervárott vagy Párizsban, a külügyi hivatalokban vagy a
                            nagykövetek tanácskozásain. Elhatározta, hogy elutazik Bécsbe, és
                            szemügyre veszi az udvari és kancelláriai köröket, megvizsgálja a bécsi
                            planéták állását, hogy horoszkópot készíthessen a magyarság számára.</p>
					<p>Bécsben meglátogatta Lajos bátyját, de tőle nem tudott meg semmit. Lajos
                            gróf azok közé a boldog halandók közé tartozik, akik, ha nincs hiba az
                            emésztésük körül, hivatali, baráti és családi életükben lényegesebb
                            dolgok, sérelmek nem érik, ha jól áll a szénájuk és apró
                            kedvteléseiknek nincs útjában senki és semmi, akkor azt hiszik, hogy
                            ezen a földgolyón minden rendben van, és csak hóbortos vagy becstelen
                            emberek agyából pattannak ki mindenféle eszeveszett ötletek, amelyek ezt
                            a szép harmóniát felboríthatják. Lichnovszky Eduard, Windischgraetz
                            Alfréd, a Liechtensteinek és Schwarzenbergek eljárását annyira ismerte,
                            hogy nem is volt kíváncsi a véleményükre. Az egyetlen hely, ahol
                            remélhette, hogy valamit megtud, Metternich herceg, a főkancellár
                            hivatalos szobája, vagy - ami még annál is magasabb kilátótorony az
                            európai káosz hullámain - a rennwegi palotában Melanie hercegasszony
                            fogadóterme.</p>
					<p>Melanie hercegné, aki még mindig fiatal és szép, több mint egy évtizede
                            él a kancellár mellett, aki még rokkantságában és öregségében is
                            elbűvölő gavallér, csodálatosan bölcs és szellemes ember. Ez az évtized
                            alapjában véve felforgatta egész Európát, egyes-egyedül csupán csak ő
                            maradt változatlan, a főkancellár, aki némi kacérsággal a világkórház
                            öreg orvosának mondja magát. A rendszerből nem enged semmit; ő is látja,
                            hogy Európa viharosan száguld valami ismeretlen felé, de az ijedősöket
                            megnyugtatja, hogy ez a száguldás, mint a bolygók pályája: önmagába
                            visszatérő kör. A Föld mégiscsak a Nap körül forog, és a Nap: Metternich
                            kancellár rendszere; a rendszer centripetális ereje pedig változatlan.
                            “Ott ölöm meg a liberalizmust, ahol meglátom. Éjfélkor keltsenek fel
                            ágyamból, helytállok mindenért. Kezemben a zsilipek; ha valahol eszelős
                            főrendek vagy eszelős polgárok, romantikusok és liberálisok
                            megmoccannak, rájuk fordítom ezeket a zsilipeket; agyonüttettem őket a
                            parasztokkal.” Amikor a porosz kormány és a német Bund ellen a
                            heidelbergi professzorok nyíltan állást foglaltak, azt mondta:
                            “Nincsenek nyomorultabb összeesküvők a professzoroknál.” Amikor az angol
                            és francia lapok megindították ellene a hadjáratot, kijelentette, hogy
                            “A sajtószabadság nagyobb veszedelem a pestisnél és kolerajárványnál,
                            hasonló a rákbetegséghez, mert lappangva öl, s gyógyíthatatlan. Az
                            újságírás mérge tönkreteszi a polgári rend egészséges gondolkodását”.
                            Arra már egyáltalán nem akart emlékezni, hogy legnagyobb sikereit Gentz
                            Frigyes ragyogó hírlapi cikkeinek és emlékiratainak köszönheti. A jó
                            Gentz, miután a Külügyminisztérium sajtóalapját, Rothschild és Pereira
                            bankárok szubvencióját, az angol kormánytól és az orosz cártól húzott
                            évjáradékokat, a császár ajándékait a Bagration hercegnőtől Elssler
                            Fannyig terjedő szerelmi fronton viharos gyorsasággal eltékozolta,
                            hirtelen meghalt. Azóta a kancellár megveti azokat az újságírókat, akik
                            támogatják, mert pénzébe kerülnek, s megveti azokat, akik támadják, mert
                            egyszerűen ostoba és szemtelen felforgatóknak tekinti őket. A
                            rendszerből nem enged semmit, de a rendszer nem megrögzött, merev
                            mozdulatlanság. Amióta a Szentszövetséget nem lehet többé feltámasztani,
                            és egész Európát a forradalom lappangó betegsége sorvasztja, a rendszer
                            szerint a forradalom egyetlen ellenszere a reform. Ahol lehet, a
                            rendszer kisajátítja az ellenzék programját. Ezt teszi még
                            Magyarországban is, noha erről az országról a kancellárnak az a
                            véleménye, hogy terhe és rákfenéje a Monarchiának. A herceg büszke arra,
                            hogy ő az igazi okos haladás embere. Haladó konzervatív. Halad a korral.
                            Tehát megköveteli, hogy hagyják őt békén reformálni. Aki kevesebbet
                            akar, az retrográd elme, obskúrus sírásója a haladó konzervativizmusnak,
                            aki többet akar, az forradalmár.</p>
					<p>Mindezt tudja róla István gróf is, és úgy érezte, hogy a kancellár most
                            végre olyan útra lépett, amely - ha kacskaringósan is, de -
                            végeredményben az általa kitűzött célra vezethet. A gróf már régen
                            megtanulta, hogy a politikában nem az egyenes út a legrövidebb. Fejjel
                            menni a falnak: ez az oktondiság rendesen nem a falat, hanem a koponyát
                            zúzza szét. Szabadság, liberalizmus, demokrácia, jogegyenlőség, francia
                            forradalmi eszmék, Lamennais-féle humanizmus, miniszteri felelősség,
                            népképviselet - nem, Metternich erre nem kapható. De kapható a
                            reformokra, amelyek automatikusan olyan erőssé teszik majd
                            Magyarországot, hogy...</p>
					<p>Metternich éppen gyengélkedett, de azért derűsen mosolygott. Egyedül
                            fogadta a grófot, akitől mindenekelőtt Crescence grófnő egészsége felől
                            kérdezősködött. Aztán szerencsét kívánt a két kis fiúcskához.
                            Megemlítette, hogy legközelebb, ha teheti, ő is megnézi a lánchíd
                            építkezését. Ellenállhatatlan érdeklődés vonzza őt a technikai
                            tudományok felé. Most, a hetven felé is sajnálja még, hogy nem lett
                            mérnök vagy orvos. Liebig, akinek büszke a barátságára, azt mondta, hogy
                            bármikor odaülhetne a szigorló orvosok közé. De most már csak a
                            világbetegségek orvoslásával kénytelen foglalkozni. Szép, de szomorú
                            mesterség. Szerencse, hogy ebben Mordpraxisa van. Európa már
                            elfelejtette, hogy mi volt a francia forradalom. Michelet, akit Lajos
                            Fülöp király olyan érthetetlen elfogultsággal favorizál, nem
                            történettudós, hanem költő és regényíró. Éppen most jelent meg legújabb
                            könyve a francia forradalomról. Olyan gyönyörű, olyan csodálatos
                            remekmű, hogy szerzőjét a gályákra kellene küldeni. Lamartine elbújhat
                            mögötte a girondistákról írt ponyvaregényével. Hiába, rettenetes fegyver
                            a toll; hallom, az a Kossuth is efféle boszorkánymester. Vigyázni kell
                            reá, és félni kell tőle; nem neki, hanem az igazi magyar hazafiaknak. A
                            saját hazáját lángba boríthatja, anélkül hogy neki ártani tudna.</p>
					<p>- Ne felejtsétek el, hogy micsoda parasztlázadás volt a kolera alatt. Én
                            nem félek sem egyesektől, sem pártoktól. Én Napóleont is
                            meghajszoltam... bekerítettem és leterítettem. Nekem nincs szükségem
                            fegyvertársakra. A pártokra nem adok semmit. A konzervatívok is
                            csalódnak, ha azt hiszik, hogy engem az orromnál fogva vezethetnek.
                            Valahányszor velük beszélek, mindig eszembe jut a komornyikom, aki, ha
                            véletlenül az enyémmel ellenkező vélemény csúszott ki a száján, rögtön
                            kijavította magát, hogy ő is éppen azt akarta mondani, csak nem tudta
                            magát jól kifejezni... És az ellenzék? Nos, úgy ismerem az egész
                            ellenzéket, akár a zsebemet. Vannak alkotmányos gondolkozású patrióták,
                            de már semmi talajuk a sok radikális között. Az egész Monarchiában már
                            csak én veszem komolyan az öreg Corpus Jurist. Ez nem aforizma. Vannak
                            szabadelvűek, de csak hiú teóriák áldozatai; radikálisok, akik részint
                            tudatosan, részint öntudatlanul az anarchiát készítik elő; magyaroskodó
                            népbarát politikusok, akiknek az a szerencsétlenségük, hogy ma már
                            nincs, aki ellen harcoljanak. És végül vannak kossuthisták. Ezek, jól
                            tudom, szívük titkos vágya szerint el akarnak szakadni a Monarchiától.
                            Egészen esztelen emberek. A saját hazájuk legnagyobb ellenségei. Velük
                            szóba sem állok, csak egyszerűen rájuk szabadítom Windischgraetzet és a
                            nemzetiségeket. Én a magam részéről értem a tréfát, de Alfred herceggel
                            nem lehet mókázni. Gondoljunk csak a cseh fészkelődésre. Az ilyen
                            komédia nem tart tovább két-három hétnél, és lefolyása mindig egyforma.
                            Ennek a színjátéknak négy felvonása van, s a felvonások között a függöny
                            le sem gördül. A négy felvonás: felkelés, bevonulás, győzelem,
                            összeomlás. Előadás után a főszereplőket Windischgraetz felakasztatja.
                            De hát ne fessük az ördögöt a falra. Beszéljünk vidámabb dolgokról.
                            Milyen élet van a Kaszinóban? Hogy ízlik klubtársaimnak a johannisbergi?
                            Az idei termés felülmúlt minden várakozást. Vetekedik a tokajival.
                            Hallom, hogy a magyarok díszkardot adtak Liszt Ferencnek. Liszt ezentúl
                            karddal az oldalán, sarkantyús csizmában és lóháton fog zongorázni.
                            Remek. Nagy kópé ez a Liszt. Szegény D’Agoult grófnét, aki három
                            gyermeket szült neki, egyszerűen visszaküldte Párizsba az édesapjához.
                            Ön azt mondja, hogy Liszt magyar ember? Felőlem magyar is lehet. Nekem
                            csak az a fontos, hogy hallottam őt, és megríkatott. Irigylem. Lássa,
                            Beethoven, Liszt vagy Paganini dicsőségéért odaadnám minden diplomáciai
                            sikeremet. Zeneköltő vagy virtuóz szerettem volna lenni, ön azt mondja,
                            hogy én is az vagyok, csak más hangszeren játszom. Köszönöm. De ez az
                            ócska, repedt kintorna... pfuj... egész életemben utáltam a
                            mesterségemet... Ha néhány szép és okos asszony nem tette volna
                            elviselhetővé, én volnék a legszerencsétlenebb ember a földön.</p>
					<p>E pillanatban belépett a szobába a hercegasszony, és kedves
                            pajtáskodással üdvözölte a grófot. A kancellár néhány percig
                            beszélgetett velük, aztán engedelmet kért, hogy visszavonuljon, mert
                            néhány hivatalos ügyet kell elintéznie.</p>
					<p>Ahogy magukra maradtak, Melanie hercegné elkomolyodott:</p>
					<p>- Kedves gróf, maga hűtlen a barátaihoz.</p>
					<p>István gróf válla megrándult, homlokán a ráncok összefutottak, és
                            szemöldöke felborzolódott, mint mindig, amikor indulatba jött:</p>
					<p>- Én vagyok hűtlen? Mikor Angliában először utaztam vonaton, feltűnt
                            nekem, hogy a fák hátrafelé szaladnak a sínek mentén.</p>
					<p>- Én még nem ültem vonaton - szólt közbe a hercegnő -, és nem is
                            akarok... utálatos és veszedelmes dolog, hóbortos embereknek való. De a
                            fák?...</p>
					<p>- Optikai csalódás.</p>
					<p>- Mit akar ezzel mondani?</p>
					<p>- Azt, hogy én mozdulatlanul állok, a hercegné azonban vonaton száguld,
                            és úgy látja, mintha én visszafelé mennék. A barátaim is ilyen optikai
                            csalódásban ringatják magukat, és én végül egyedül maradok.</p>
					<p>A hercegnő felsóhajtott:</p>
					<p>- Mindenki egyedül marad. Előbb vagy utóbb én is... Kelemen is...</p>
					<p>- Ó...</p>
					<p>A hercegnő hirtelen felkapja a fejét:</p>
					<p>- Milyennek találja Kelement?</p>
					<p>- Fiatalnak és rendíthetetlennek.</p>
					<p>A hercegnő hangja fátyolos lett:</p>
					<p>- Stefferl...</p>
					<p>István gróf szíve megdobbant. Régen hallotta ezt a szót. Más szájából
                            talán nem is találná kellemesnek, de most a szívét egészen
                            átmelegítette.</p>
					<p>- Melanie hercegné!...</p>
					<p>- Mi mindig jó barátok voltunk. Én nem ülök vonatra soha, és ön nem
                            szalad hátra... Stefferl, mondja meg nekem az igazat: Kelemen ugye
                            nagyon megváltozott?</p>
					<p>A gróf elámult ezen a hangon.</p>
					<p>- Esküszöm, hercegné, én nem veszem észre. A herceg ma is a legelbűvölőbb
                            gavallérja Európának.</p>
					<p>- Nem arról van szó.</p>
					<p>- És a legkeményebb, leghatalmasabb államférfiú.</p>
					<p>A hercegnő lehorgasztotta szép, kerek magyaros fejét.</p>
					<p>- Ah, ha maga tudná...</p>
					<p>- Képzelődés hercegné, rémlátás - erősködött a gróf -, tudom, hogy két
                            éve nagybeteg volt, de hamarosan lábra állt, és keményebben áll a
                            talpán, mint valaha.</p>
					<p>- Kelemen pompás színész...</p>
					<p>A gróf nyugtalankodni kezdett.</p>
					<p>- Már ez is nagyszerű adomány az ő korában.</p>
					<p>- Kelemen nem gyógyult meg... Stefferl, magának jólesik elpanaszkodnom.
                            Kelemen most már csak színészi képességeivel tudja elhitetni,
                            hogy...</p>
					<p>- De elhiszik neki, és ez a lényeg.</p>
					<p>A hercegné mintha megbánta volna őszinteségét:</p>
					<p>- Ó, ami az ő lángeszét illeti... abban töretlen, és mindenek fölött
                            való... és nem is arról van szó, mintha Európa sorsát ma is nem azzal a
                            csodálatos szellemi erővel intézné, amellyel őt a Gondviselés
                            megajándékozta. De az egészsége és a kedélye... mint ember... a maga
                            legbensőbb énjében, a lelke mélyén...</p>
					<p>A gróf meghatottan nézett Melanie hercegné arcába:</p>
					<p>- Ez a hitves túlzott aggodalmaskodása.</p>
					<p>- Igen, lehet - sóhajtott a hercegasszony -, de ennek az aggodalomnak
                            súlyos alapja van. Kelemen kezd csüggedni... kezdi tisztán látni, hogy a
                            Monarchia olyan kolosszus, amely agyaglábakon jár. Érzi, hogy a
                            korszellem megváltozott. A minap keserűen felkiáltott: nem tudom, én
                            vagyok-e bolond, de úgy látom, mintha bolondoktól volnék körülvéve.</p>
					<p>A gróf meghökkent.</p>
					<p>- Igen, az ember néha nem tudja...</p>
					<p>- Csüggedése sokszor megdöbbentő. Olykor csakugyan azt hiszem, mintha
                            öregnek érezné magát, hogy a küzdelmet folytassa. Nem bízik
                            magában...</p>
					<p>- Nem bízik? - kérdezte önkéntelenül a gróf. - Metternich Kelemen herceg
                            nem bízik magában?</p>
					<p>- Egy alkalommal azt mondta nekem: látom, hogy fürge lábakkal közeledik a
                            vég, és nem tehetek ellene semmit.</p>
					<p>A gróf akaratlanul utána mondta magában a hercegné szavait, és az ajka
                            reszketett. Hát már Metternich is? A hercegasszony pedig hozzátette:</p>
					<p>- Félek, hogy Kelement az öregség aggályossá teszi.</p>
					<p>- Ellenkezőleg...</p>
					<p>- Maga nem érzi, hogy Európát borzasztó válság fenyegeti.</p>
					<p>A gróf nem tudott felelni. Ő eddig azt hitte, hogy most jön a
                            kibontakozás, megértés, építés kora. Ő csak Kossuthtól fél... egyedül...
                            vagy talán még Batthyánytól, de azt nem hitte, hogy Metternichnek is van
                            oka félni. Vajon kitől fél Metternich?</p>
					<p>A hercegné tovább panaszkodott:</p>
					<p>- Már csak Isten kezéből várja a...</p>
					<p>A grófnak ugyanazok a szavak jöttek az ajkára, mint a pesti
                            vármegyeházán:</p>
					<p>- Vannak helyzetek, amelyekben emberek befolyása már nem sokat segít, és
                            az istenek közvetlen befolyása veszi kezdetét.</p>
					<p>A hercegné szeme tágra meredt:</p>
					<p>- Ezt mondja Kelemen is... Vagy tőle hallotta?</p>
					<p>István gróf felállt, megcsókolta a hercegné kezét, és távozni készült, de
                            a háziasszony még egy pillanatra visszatartotta:</p>
					<p>- Kedves gróf, ha ideje engedi, látogassa meg a szegény kis Selinát.
                            Nagyon beteg... és olyan egyedül van...</p>
					<p>- Az ura?</p>
					<p>Melanie hercegné bosszúsan legyintett a strucctollas legyezőjével:</p>
					<p>- Ugyan, ne beszéljen ilyen badarságokat! A kis Sel sohasem szerette az
                            urát. A kis Sel - tette hozzá súgva - egész életében csak magát
                            szerette. Elvárom, hogy meglátogassa. Adieu, kedves gróf.</p>
					<p>István gróf egy illúzióval szegényebben és egy kétségbeejtő rögeszmében
                            megerősödve hagyta el a rennwegi villát. Metternich herceg, akit ő a
                            rendíthetetlen erő és önbizalom csodájának nézett, akit annyira
                            szeretett volna utánozni, a nagy Metternich-szobor ledőlt és darabokra
                            tört. Metternich fél, és a gyáva ember kegyetlenkedik... Úristen, mi
                            lesz Magyarországból, ha Metternich és Kossuth összefognak?</p>
					<p>Csak aztán jutott eszébe, hogy a kis Selt meg kell látogatnia.</p>
				</div>
				<div type="chapter">
					<head>
                            13
                        </head>
					<p>A Lichnovszky-palota, amelyben a bécsi kongresszus alatt havonként
                            egyszer-kétszer vonósnégyes vagy nagyzenekar Mozart, Haydn és Beethoven
                            műveit játszotta - olyankor a kapu előtt jobbra-balra százlépésnyire
                            utca hosszat fogat fogat hátán tolongott, és öntötte magából a fejedelmi
                            és főnemesi vendégeket -, a Lichnovszky ház, melyben egykor Christiane
                            hercegné tartotta legfelső ítélőszékét az egész nemzetközi arisztokrácia
                            erkölcsei fölött, mialatt körülötte egy fél tucat gőgös és szenvedő
                            ember imbolygott a lefüggönyözött, nehéz pompájú termekben - elhagyatva,
                            majdnem üresen meredt kivilágítatlan ablakszemeivel az esti sötétségbe.
                            Lakói elköltöztek vagy a másvilágra, vagy más országokba, s a régi
                            időkből nem maradt más ott, mint két-három elfonnyadt lélek és a
                            boldogtalanság. A palotában most Clam-Martinitz gróf főhadsegéd lakott a
                            feleségével, lady Selinával, s a második emeleten kis lakosztálya volt
                            tante Lulunak, a fogadott árvának, aki - korán megvénülve, bús
                            leányfővel - félig rokon, félig cseléd minőségben ott maradt a grófné
                            szolgálatában.</p>
					<p>A gróf, aki Windischgraetz herceggel együtt a kancellár után körülbelül a
                            legnagyobb hatalmasság volt a Monarchiában, most nem volt Bécsben. Lady
                            Selina betegen feküdt ugyanabban a szobában, mint a kongresszus alatt,
                            és tante Lulu ápolta, akárcsak ezelőtt huszonhat évvel. Selina és a
                            férje alig éltek házaséletet, hálószobáikat a palota két, egymástól
                            legtávolabb eső pontján rendezték be, de nem tíz-tizenöt szoba, hanem
                            mintha egy egész világrész vagy óceán választotta volna el őket
                            egymástól. A kis Sel hálószobája most is mintha leányszoba volna a
                            burgbeli szobák mintájára készült, Mária Terézia-korabeli, fehérre
                            lakkozott, aranycirádás bútoraival. Clam-Martinitz grófné, aki nemrég
                            még a császárváros egyik legszebb asszonya volt, és napról napra inkább
                            hasonlított elhunyt nővéréhez, a boldogtalan Karolinához, most már
                            csaknem fél éve beteg, s ha ágyát elhagyja, csak a palota szomorú kis
                            kertjében, a rózsalugasok alatt vagy valamelyik templom szentélyében
                            keresi a gyógyulást a sorvadás ellen. Most már hetek óta megint az ágyát
                            őrzi. Sötétbarna haja, nagy, tengerkék szeme, sovány, sárga kis arca
                            alig látszik ki a csipke- és selyemfelhőkből, az ágy mennyezete alól, és
                            fonnyadt kis teste egészen összezsugorodik a pihepaplan alatt.</p>
					<p>- Tante Lulu, nincs ma levelem? Tante Lulu, miért van ilyen csend? Tante
                            Lulu, ma biztosra vettem, hogy levelet kapok.</p>
					<p>Ugyanazok a szavak, mint a bécsi kongresszus alatt, amikor a Práterban
                            hálaadó istentiszteletet tartottak a lipcsei csata évfordulóján. Tante
                            Lulu nem sokkal idősebb, mint a kis Sel, de egész életében az anyát
                            játszotta, s ez a szerep egészen megöregítette. Mosolyogva nézi szép,
                            beteg gyermekét az ágyban, aki a csipkehuzatos selyempaplanra egész
                            csomó levelet rakott ki, rózsaszín, lila, kék és aranysárga
                            selyemszalaggal átkötött levélcsomókat, éppen úgy, mint amikor a
                            napóleoni háborúkból Stefferl leveleit várta. A kis Sel mindig
                            levelekkel játszik. Vannak itt huszonöt évvel ezelőtt írt levelek,
                            amelyeket egy fiatal lovastiszt küldött a tizenöt éves menyasszonyának.
                            A menyasszony azóta férjhez ment, de nem a bohókás kedvű, sűrű
                            szemöldökű, szép kis huszárkapitányhoz, hanem egy pedáns, mogorva,
                            kellemetlen udvari emberhez, aki mindig úgy jár-kel a világban, mintha
                            aktatáskákat hordozna a hóna alatt, még a feleségét is úgy öleli át,
                            mint egy aktatáskát. Egyébként Clam-Martinitz gróf aktatáskák nélkül is
                            idegen, unalmas, később pedig tűrhetetlen és gyűlöletes volt a szemében.
                            Most már mindegy. Az aktatáskás ember altábornagy, a főhadsegéd, a
                            király egyik legbizalmasabb embere, a Monarchia oszlopa, nagyon
                            tiszteletreméltó oszlop, de éppoly merev és hideg, mint a kancelláriai
                            palota előtt hivalkodó roppant jón oszlopok. A kis Sel, aki most múlt
                            negyvenéves, húsz év óta sok mindent megpróbált, hogy az életét
                            tűrhetővé tegye, de most már csak a leveleit rendezgeti és olvasgatja
                            napokon, heteken, hónapokon keresztül, és leveleket vár, amelyek néha
                            megjönnek, de többnyire nem. Az egyik köteget halvány, kék eres kezébe
                            veszi, és odamutatja tante Lulunak:</p>
					<p>- Tudod-e, hogy kinek a levelei ezek?</p>
					<p>Tante Lulu, aki már százszor és százszor felelt erre a kérdésre, angyali
                            türelemmel bólogat, és mosolyogva néz a betegre:</p>
					<p>- Az ő levelei.</p>
					<p>A kis Sel arca felragyog:</p>
					<p>- Stefferl levelei. - Aztán hirtelen elkomolyodik. - Te Lulu, mondd csak,
                            miért olyan kék az én körmöm?</p>
					<p>Tante Lulu alig tudja visszatartani a könnyeit. Csak nem mondhatja meg a
                            kis Selnek, hogy a tüdőbaj miatt, amely immár gyógyíthatatlanul
                            szétroncsolta egész szervezetét. A beteg azonban nem is várja meg a
                            feleletet. Valami megint eszébe jutott:</p>
					<p>- Ezek szerelmeslevelek. De nagyon szerelmesek ám! Az ő levelei! Amikor
                            férjhez mentem, tante Christiane megparancsolta, hogy mutassam meg őket
                            Clam-Martinitz grófnak. - A kis Sel az urát sohasem említette másképp,
                            mint a vezetéknevén vagy a hivatalos rangján: Clam-Martinitz gróf...
                            gróf Clam... az altábornagy... Sohasem tudta kimondani sem a
                            keresztnevét, sem pedig azt a szót: férjem. - Tudod, Lulu, akkor még
                            gyáva voltam, és Christiane tante minden szavát szentírásnak vettem. A
                            gróf nagyon szerelmes volt belém, és rettenetesen féltékeny Stefferlre.
                            Hát én felkínáltam neki a levélcsomót: íme, itt van, olvassa el, kedves
                            barátom, hogy tudjon rólam mindent, hogy ne legyen titkom maga előtt,
                            nem akarom, hogy egyszer később azt érezze, mintha meg akartam volna
                            csalni!</p>
					<p>- És elolvasta? - kérdezte érdeklődve Lulu, mert ezt a történetet még nem
                            hallotta.</p>
					<p>- Nem. A gróf azt mondta, hogy ő nem kételkedik a tisztaságomban.
                            Megbízik bennem. Szentségtörésnek venné, ha egy kisleány múltjába
                            beletolakodnék.</p>
					<p>- Szép.</p>
					<p>- De aztán később is jöttek levelek - folytatta a kis Sel, és kezébe
                            vette a kék selyemmel átkötött csomót. - Látod, ezeket már nem ő írta...
                            de a legtöbbet őróla írták... Ó, ezek borzasztó levelek, ha ezeket az
                            altábornagy elolvassa, azt hiszem, irtózatos tragédia lett volna
                            abból.</p>
					<p>Tante Lulu elmosolyodott:</p>
					<p>- Na de ezeket már ugye nem kínáltad oda elolvasásra?</p>
					<p>A kis Sel nagy keservesen felemelkedett az ágyában, titokzatosan nézett
                            Lulu szemébe, jobb kezének mutatóujját felemelte, és halkan
                            suttogott:</p>
					<p>- Bizony, ezeket is meg akartam mutatni neki. Mondtam, hogy olvassa el,
                            nem szabad, hogy titok legyen köztünk... Tudod, kedves Lulu, úgy
                            szerettem volna, hogy elolvassa. De hiába kértem, könyörögtem,
                            követeltem. Szerettem volna, ha megtudja, mennyire gyűlölöm, és mily sok
                            gyalázatot hoztam a nevére.</p>
					<p>Tante Lulu arca égett az izgalomtól:</p>
					<p>- És elolvasta?</p>
					<p>- Nem. Pedig nagyon szerelmes volt, és féltékeny az eszeveszettségig.</p>
					<p>Most tante Lulu suttogott titokzatosan:</p>
					<p>- Tudod, hogy miért nem olvasta el a leveleidet? Mert nem merte, szegény.
                            Nem, a világ minden kincséért sem merte volna. A férfiak, ha nagyon
                            szerelmesek, nem mernek az igazságról megbizonyosodni. A férfiak
                            gyávák.</p>
					<p>- Gondolod? Lehet... Most nemrégen azonban megint megmutattam neki ezeket
                            a sárga és lila szalagos és mindenféle egyéb leveleket. A gróf most is
                            visszautasította. Tante Lulu, azt hiszed, hogy ez az ember még mindig
                            olyan gyáva?</p>
					<p>Tante Lulu a fejét rázta:</p>
					<p>- Most már nem gyáva. Most már csak egyszerűen nem kíváncsi a leveleidre.
                            Először azért nem olvasta el, mert annyira szeretett, hogy megbízott
                            benned; aztán annyira szeretett, hogy nem mert megbizonyosodni felőled;
                            végül pedig, mert nem volt kíváncsi rád, mert közönyössé lett.</p>
					<p>- Igazad lehet. Én sem vagyok kíváncsi az ő leveleire.</p>
					<p>Hosszú, kínos csend. Aztán a kis Sel egymás után kezébe vette a
                            levélcsomókat, egyet-egyet kihúzott, és olvasni kezdte.</p>
					<p>- Hallgass ide, Lulu. Ebben azt írja valaki, hogy együtt látott vele
                            Hernalsban, abban a házban, amelyikben valamikor Beethoven, a zeneszerző
                            lakott.</p>
					<p>- Kivel láttak téged? - kérdezte Lulu megdöbbenve.</p>
					<p>- Stefferllel - suttogott Sel titokzatosan.</p>
					<p>Tante Lulu arca hosszúra nyúlt. Szívdobogást kapott, és nyakán az erek
                            kidagadtak.</p>
					<p>- Ott találkoztatok?</p>
					<p>A kis Sel mosolygott, és egy másik levelet vett a kezébe.</p>
					<p>- Ebben valaki figyelmeztet, hogy vigyázzak, mert Karolina sorsára
                            jutok.</p>
					<p>- Ki volt az a hitvány gonosztevő?</p>
					<p>- Nincsen aláírás - felelte a kis Sel csodálkozva, hogy ilyet is lehet
                            kérdezni. - Ezek a levelek egyáltalán nincsenek aláírva. Csak nem
                            gondolod, hogy az ilyen leveleket alá is írják?</p>
					<p>- Névtelen levelek?</p>
					<p>- De én azért tudom, hogy kitől valók.</p>
					<p>Tante Lulu szomorúan nézett a betegre. Mi ez? Már félrebeszél?
                            Végigsimította a beteg homlokát, hogy megtudja: nincs-e forrósága. A kéz
                            jéghideg volt.</p>
					<p>- Drága kis szívem, tréfálsz velem?</p>
					<p>A kis Sel sértődött arccal válaszolt:</p>
					<p>- Hogy gondolsz ilyet? Azt hiszed talán, hogy delirizálok? Nagyon
                            tévedsz, Lulu. Nincsen semmi bajom, pompásan érzem magamat, ha az
                            orvosok nem okoskodnának, legszívesebben felkelnék, és kilovagolnék a
                            Práterbe. Holnap fel is kelek, és elmegyek Metternichékhez... ő is ott
                            lesz, Lulu... találkozni akarok vele. Megmondom neki, hogy nincs értelme
                            a levelezésnek.</p>
					<p>Aztán hirtelen előrehajolt, megragadta tante Lulu karját, és görcsösen
                            magához húzta:</p>
					<p>- Tante Lulu, mondd igaz lelkedre, csakugyan itt van ő most Bécsben?
                            Esküszöl? Nem azért mondod csak, hogy megnyugtass?</p>
					<p>- Miért kételkedel?</p>
					<p>- Mert három hónap óta egyetlen sort sem írt. Vagy talán elsikkasztották
                            a leveleit?</p>
					<p>Tante Lulu elfordult, mert nem tudta visszatartani a könnyeit. Majdnem a
                            szíve szakadt meg szegénykéért. Künn az utcán pedig a császár névnapját
                            ünnepelték. Zenekarok jártak föl és alá, a nép együtt menetelt a
                            századokkal, velük énekelte a császári himnuszt, és virágokat dobált a
                            katonákra. Éppen mint akkor, a bécsi kongresszus alatt, amikor csak
                            ketten voltak otthon, mert az egész ház künn volt a Práterben, a tábori
                            istentiszteleten. Egyébként minden olyan kísértetiesen hasonlított
                            azokra a rég elmúlt napokra. Most is csak ketten vannak otthon. A város
                            ünnepel. Az utca boldog rivalgása megreszkettette az ablakokat.</p>
					<p>A kis Sel egyszerre csak kiugrott az ágyból, és összecsucsorított szája
                            elé tette a mutatóujját.</p>
					<p>- Tante Lulu, mintha valaki kopogna az ajtón.</p>
					<p>- Képzelődöl, kicsim - és tante Lulu mindenáron vissza akarta nyomni őt
                            az ágyba. De a kis Sel most már sikoltozva ismételgette:</p>
					<p>- De igen, valaki csenget a portásfülkében.</p>
					<p>Tante Lulu megdöbbent. Most már ő is hallotta, hogy valaki csenget.
                            Lement az előcsarnokba, és beengedte a vendéget. Leültette az egyik
                            szalonba, s aztán bement a beteghez. Ahogy belépett, a kis Sel széttárta
                            karjait, és mennyei elragadtatással suttogta:</p>
					<p>- Ő az! Ő az! Ő az!</p>
					<p>- Széchenyi gróf.</p>
					<p>Tante Lulu arcáról lerítt a kétségbeesés. Látszott rajta, hogy nem tudja,
                            vajon helyesen cselekedett-e, amikor a grófot beengedte. De a kis Sel
                            arcán olyan mennyei elragadtatás és boldogság sugárzott, hogy úgy
                            érezte, sem a beteg egészsége, sem a feleség jó hírneve ellen nem
                            követett el bűnt.</p>
					<p>István grófot már a szalonban megdöbbentette valami, amiről eleinte
                            voltaképpen nem is tudta megállapítani, hogy melyik érzékszervével fogta
                            fel; a benyomás oly erős volt, mintha egyszerre a szívét támadta volna
                            meg: elragadtatásba ejtette, mámorba ringatta, testi kéjt okozott neki,
                            de egyúttal meg is félemlítette. Úgy érezte, mintha valami nagy bűnt
                            követett volna el azáltal, hogy itt jár, és beleheli a ház levegőjét.
                            Csak lassan jött a tudatára annak, hogy csakugyan valami olyanról van
                            szó, amit a levegővel együtt belehel, belélegzik, magába szív gyönyörrel
                            és megdöbbenéssel: hogy a szoba levegőjében úszó illatról van szó, a
                            mósuszból és rózsavízből megkomponált illatról, aminő csak egy volt a
                            világon, amelyet egy asszony komponált, mint valami zeneművet...
                            Karolina parfümjét érezte, amelyet ő Szentivánéji álomnak nevezett. A
                            Szentivánéji álom illatát, amelyhez hasonló csak a nápolyi királyné
                            udvarában, Napóleon nővérének szobáiban részegítette meg... István gróf
                            már ettől is szívdobogást kapott, és úgy érezte, mintha huszonhat
                            esztendővel megfiatalodott volna, és nem a kis Sel, hanem Karolina
                            szobájába lépne be egy késő őszi estén, amikor Pál bátyja nincs otthon.
                            De amint belépett, majdnem visszatántorodott. Aki ott feküdt az ágyban,
                            az nem Karolina volt, sőt még csak a kis Selhez is alig hasonlított. Egy
                            kísérteties árnyék volt.</p>
					<p>- Hogy van, drága grófné? Azt hiszem, hogy maga csak kényeskedik, mert
                            tudja, hogy milyen szép így, érdekes sápadtságában, ágyban fekve és
                            kinyújtózkodva.</p>
					<p>A kis Sel bágyadtan mosolygott:</p>
					<p>- Vártam magát. Maga nagyon elhanyagol engem. Mondja, kedves barátom,
                            miért nem tud hozzám őszinte lenni? Most is csak Melanie kérésére jött.
                            Bevallom magának, Melanie-t én kértem meg, hogy küldje ide. Le akarok
                            magával számolni. Egyszer végre-valahára már meg kell mondanunk
                            egymásnak az igazat. Ismerje be, hogy maga megunt engem.</p>
					<p>A kis Sel olyan keservesen kacagott, hogy István gróf azt sem tudta,
                            mitévő legyen. Nem tudta, hogy tréfás enyelgéssel csillapítsa-e a beteg
                            izgatottságát, vagy pedig atyai hangon figyelmeztesse, hogy vigyázzon az
                            egészségére. Közben elérzékenyedve és iszonyattal nézte a kis Selt.
                            Nézte a beteg és fonnyadt kis állacskát, a kiálló csontokat, a vértelen
                            ajkat, a lázban lobogó, nagy, tengerszínű szemet. Már alig volt rajta
                            valami asszonyi. De az az illat, amely a testéből áradt, az ágy körül
                            felhődzött és betöltötte az egész szobát, az annyira asszonyi volt,
                            akárcsak a kis Sel tavaly és Karolina a kongresszus alatt. És ahogy
                            nézte, a kis Sel arcán kigyúltak a rózsák, a szája kipirosodott, a bőre
                            kisimult, a haja megfeketedett, és a selyempaplan alól felségesen telt,
                            szoborszerű kemény és ruganyos lábszárak, enyhén hajló csípők, duzzadt,
                            kemény mellek, széles vállak, egy egész gyönyörű izgató asszonyi test
                            rajzolódott ki... Karolina teste. Most már nem Sel feküdt ott az ágyban,
                            hanem egy félelmetes és titokzatos szépség a múltból, és mintha ezt Sel
                            is tudta volna, elragadtatással mosolyogva nézett a mennyezetre, mint
                            aki várja, hogy megöleljék és boldoggá tegyék.</p>
					<p>István grófot ez a káprázat - a Szentivánéji álom káprázata - oly erővel
                            vette hatalmába, hogy mindent elfelejtett, ami eddig olyan távol
                            tartotta Clam-Martinitz grófnétól, a kis Seltől, első szerelmétől, aki
                            egy sötét tragédia után örökre meggyűlölte őt. Elfelejtette azt a
                            tizenegy éves szerelmet, amely Zichy Károly feleségéhez, Seilern
                            Crescence grófnőhöz láncolta, elfelejtette ötesztendős házaséletét és
                            elfelejtette a maga nehéz, viharos és szenvedésekkel teli ötven
                            esztendejét, elfelejtette a milliókat, akiket a szívében hord, azt az
                            egész roppant felelősséget, amelyet a milliók sorsában magára vállalt,
                            és csak arra gondolt, hogy Selina, aki most itt fekszik az ágyban,
                            tegnap még eleven valóság volt, Karolinának egy másodpéldánya, vagy
                            talán nem is másodpéldány, de ő volt az eredeti, igazi Karolina, az
                            egyetlen és elmúlhatatlan, s az a másik, aki húsz év óta a cenki
                            sírboltban pihen, az csak egy fantom volt, vagy a legjobb esetben
                            előfutárja az igazi asszonynak... mindegy. Ez a kis beteg tegnap még
                            gyönyörű, erőteljes és szerelmes asszony volt, és ő minden ok nélkül -
                            Istenem, Crescence már régen nem ok, és régen nem jelent tilalomfát -,
                            botorul és gyáván megfutamodott ez elől az asszony elől, az egyetlen
                            elől, akire még kíváncsi lett volna. Foga vacogott, a torka kiszáradt.
                            Nehezen kapkodott levegő után. Iszonyú szúrást érzett a bordái között
                            bal felől, ott, ahol az emberek közönségesen a szívet gondolják. Ezt a
                            szörnyű szívszúrást csak négyszer vagy ötször érezte életében,
                            elviselhetetlen izgalmak, gyötrelmek, várakozások alatt, akkor érezte
                            például, amikor Badenben Crescence-t a karjai közé kapta... nahát, most
                            szeretne fejével a falnak rohanni, hogy ezt a gyönyörű asszonyt oly
                            bambán eltaszította; vagy csak a Szentivánéji álom teszi ezt? - mindegy,
                            égbekiáltó mulasztás volt, és most az életét oda tudná adni, hogy egy
                            órára feltámassza a régi szerelmes kis Selt.</p>
					<p>Egyszer csak megszólalt a beteg:</p>
					<p>- Mondja, Stefferl, miért nem vett el maga feleségül? Nem tud válaszolni?
                            Maga szörnyű bűnt követett el ellenem, Karolina miatt. Igen-igen, tudom,
                            később már megbánta, és szerette volna a bűnt jóvátenni. Istenem, eleget
                            ostromolt aztán, de én még nagyon fiatal voltam, s a fiatalság soha,
                            csak az öregség tud megbocsátani. És Karolina még élt. És én úgy
                            szerettem szegény, drága Rollyt.</p>
					<p>Rolly!... ezt a szót több mint húsz esztendeje nem mondta ki senki,
                            egyedül csak ő, vergődései, lelkiismeret-furdalása és félelmei között.
                            Rolly!... hogy tudja a kis Sel, hogy ő Rollynak hívta? vagy ha tudta,
                            miért nem mondta ki azelőtt, és miért jutott eszébe éppen most, ebben a
                            szörnyű pillanatban? István gróf félt, hogy elájul és lefordul a
                            székről. Lehunyta a szemét, mint mindig, ha szédüléstől vagy ájulástól
                            tartott. És így szemlehunyva, mintha a túlvilágról hallotta volna a
                            hangokat:</p>
					<p>- No jó, hát megbocsátom, amit akkor vétkezett... de azt nem bocsátom
                            meg, hogy aztán később... hogy azóta soha... mondja, Stefferl... maga
                            nem vette észre?...</p>
					<p>A kis Sel elfáradt, köhögni és fuldokolni kezdett, feje hátrahanyatlott
                            és lecsukta a szemét. István gróf kétségbeesve nézte a szenvedő
                            asszonyt.</p>
					<p>- Sel, drága kis Sel, ne gyötörjük magunk...</p>
					<p>- Nem gyötrődöm, Stefferl. Nem szenvedek már. Én már nem szeretem magát,
                            maga nem kell nekem - itt megint köhögés rázta meg -, de azért az Isten
                            megbünteti, hogy amikor még szenvedtem... ó, csak az Isten tudja, hogy
                            mennyit szenvedtem... mit gondolt maga? Félt tőlem? Mitől félt? Nem
                            akartam mást, csak három hónapot... esküszöm, hogy mindössze három
                            hónapig szerettem volna boldog lenni. Stefferl, én utálom a nagy
                            szerelmeket, én csak három hónapot akartam... maga pedig tizenegy
                            esztendeig epekedett Crescence után. És csakugyan nem volt maguk között
                            semmi? Becsületszavára? Hát akkor szégyelljék magukat. Különben maga
                            soha életében nem tudott sem egészen erkölcsös, sem egészen erkölcstelen
                            lenni. Látja, én sokkal függetlenebb és szabadabb vagyok, én olyan
                            boldogan adtam volna oda magamat - én a szerelemben nem tudok megtagadni
                            semmit -, ó, édes Istenem, nem lettem volna a terhére egy nappal sem
                            tovább, mint ameddig maga akarja... Nekem semmi hajlamom nincs a
                            kínlódásra, önostorozásra és kegyetlenségre. Én nem vagyok Crescence, én
                            szerettem magát, és egyetlen szavára odaadtam volna magának testemet,
                            lelkemet, egész életemet. Másnak is odaadtam volna, sokszor már el is
                            határoztam, hogy magát valakivel helyettesítem, csakhogy sajnos, mást
                            nem tudtam szeretni... az uramat sem! Tehát úgy éltem, mint egy
                            anachoréta. Mert csak két szép dolog van a világon, az egyik a tökéletes
                            aszkézis, a másik a tökéletes gyönyör, utálom azokat, akik a középúton
                            ténferegnek, a lemondás és a tobzódás között. Maga vallásos ember? Igen?
                            Akkor magát a világon soha semmi baj nem érheti. Kedves barátom, akkor
                            ön nagyon boldog ember. Irigylem magát.</p>
					<p>István gróf megrendülve hallgatta a lázas önkívületnek ezeket a kusza
                            vallomásait. De amikor a kis Sel azt mondta, hogy irigyli az ő
                            boldogságát, érezte, hogy tiltakoznia kell.</p>
					<p>- Boldogtalan ember vagyok, és sohasem voltam boldogtalanabb, mint
                            most...</p>
					<p>A kis Sel a nyugágyon kissé lejjebb csúszott és kinyújtózkodott, úgyhogy
                            keblén egészen kibomlott a ruha. Most éppen olyan volt, mint akkor,
                            amikor Párizsból jövet a Práterben tartott hálaadó istentisztelet alatt
                            a tizenöt éves, fejletlen kis Selt a betegágyban megpillantotta. István
                            grófnak elszorult a szíve, amikor látta, hogy a beteg asszony sárga,
                            fonnyadt kis keze ökölbe szorul, és a szája hang nélkül mozog, mintha
                            imádkoznék.</p>
					<p>Megkísérelte, hogy vigasztalja. Megfogta a kezét:</p>
					<p>- Drága kis Sel, ne izgassa magát. Ha szót fogad az orvosainak, vigyáz
                            magára és sokat eszik, sokat fekszik, sokat imádkozik, meglátja, hogy
                            szépen kigyógyul. Az Isten megsegít bennünket, édes, drága kis Sel.</p>
					<p>- Tehát maga hiszi, hogy van Isten? - kapta fel a fejét hirtelen, és
                            sötét gyűlölettel nézett István szemébe.</p>
					<p>- Selina, drága kis Sel, csillapodjék.</p>
					<p>A lázban égő tengerkék szem, amely majdnem eltűnt keskeny mandulavágású
                            üregeiben, most hirtelen kitágult:</p>
					<p>- Volt idő, amikor én is hittem benne. De Ő nem hitt bennem.</p>
					<p>- Kiről beszél, Sel?</p>
					<p>A beteg arca kigyúlt a haragtól:</p>
					<p>- Nem láttam soha. Őt az ember találta ki, márványból faragta vagy sárból
                            gyúrta, semmiből teremtette a maga képére és hasonlatosságára.</p>
					<p>István gróf megint megfogta a kezét, hogy lecsillapítsa, és mondani akart
                            valamit, de a beteg a kezével intett, hogy még nem fejezte be.</p>
					<p>- Sőt nem is a jó, hanem a gonosz emberek találták ki Őt, mert olyan
                            tulajdonságokkal ruházták föl, aminők csak együgyű, kegyetlen és ravasz
                            emberekben vannak. Ezek elhitették a világgal, hogy van egy
                            Mindenekfölött Jó Atya, aki minden rosszat megenged a gazembereknek;
                            van egy Mindenható, aki hallani sem akar az asszonyok nyomorúságáról,
                            szenvedéseiről, vágyairól; ez a mindenütt jelenlevő lény sehol sincs,
                            amikor a legnagyobb szükség volna rá, hogy megvédelmezze a gyengéket,
                            megtorolja a méltánytalanságot, és megállítsa legalább fele útján a
                            bűnt; ez a legfőbb jó, akinek tudtán kívül egyetlen hajszálunk sem
                            görbülhet meg, aki csupa szeretet, megértés, atyai gondoskodás és
                            előrelátás, az embert olyan gyengének teremtette, hogy a legszentebb is
                            naponta hétszer bukik el, és ezt a bukást - ha véletlenül bűnbocsánat s
                            az utolsó szentségek nélkül hal meg a nyomorult pária - mégis egy
                            örökkön-örökké tartó pokollal bünteti. Ez a Mindenható már az anya
                            méhében levő magzatról tudja, hogy halála után a pokolba kerül-e vagy a
                            mennyországba, és megakadályozhatná, hogy élve a világra jöjjön, vagy ha
                            mindenáron meg kell születnie, olyan lelket lehelhetne bele, amely
                            ellent tud mondani a bűnnek, sőt legvégső esetben az is módjában volna,
                            hogy halála előtt az utolsó szentségek kegyelmében részesíthetné... ámde
                            nem teszi meg, mert nincs neki szíve. Mondja, Stefferl, miféle erkölcsű
                            emberek voltak azok, akik ilyen istent találtak ki, és ilyen istent
                            szabadítottak rá az emberiségre?</p>
					<p>István gróf csillapította:</p>
					<p>- Drága kis Sel, ön túlságosan szenved, azért beszél így.</p>
					<p>- És mindezek ellen ön mit tud felhozni, kedves gróf?</p>
					<p>István gróf nem akart olajat önteni a tűzre.</p>
					<p>- Én nem vagyok jezsuita páter, én nem vagyok otthon a hitvitákban.</p>
					<p>A kis Sel hirtelen felhúzta a lábát, felsőtestével előre hajolt,
                            összekuporodott, mint egy kis macska, és csodálatos szemeit - ezek a
                            hunyó csillagok mindig igézőbbek és titokzatosabbak lettek -
                            ráfüggesztette István gróf arcára. Nem tudott beszélni.</p>
					<p>Tante Lulu bejött a szobába, és szemével könyörgött, hogy a beteget
                            István gróf hagyja magára.</p>
					<p>A gróf kiosont a szobából, és imbolygó, tétova léptekkel leballagott a
                            lépcsőn az utcára. Ekkor már igazán nem tudta, hogy az a beteg asszony
                            ott a baldachinos csipkés ágy alatt valóság volt-e, vagy egyike azoknak
                            az éber állapotban támadt vízióknak, amelyek az utolsó időkben annyit
                            gyötörték. Nem tudta, hogy Karolina volt-e az, vagy a kis Sel. Lelkében
                            ez a két asszony egészen összeolvadt és kicserélődött; hol az egyik, hol
                            a másik tűnt fel valóságnak; sohasem tudta, hogy melyiket hordja
                            magában. Csak azt az egyet érezte, hogy mind a kettő az ő áldozata. Ezt
                            a makacs rögeszmét nem tudta kiverni szegény, fáradt, boldogtalan
                            fejéből.</p>
				</div>
				<div type="chapter">
					<head>
                          14
                        </head>
					<p>István gróf Bécsben azt hitte, hogy fiatalságának emlékei, a világváros
                            tarka élete, új emberek, új benyomások közepette kissé megerősödnek az
                            idegei. Csalódott. A Selinánál tett látogatás óta még sokkal betegebbnek
                            érezte magát. A régi gyötrelmekhez még egy új is járult: a kis Sel
                            fantomja, amely összeolvadt Karolináéval. Emiatt mindaz, ami szép,
                            megható vagy vigasztaló volt a Stefferl-korszakban, ha egy-egy
                            pillanatra fel is ötlött az emlékezetében, közönyösen hagyta. Ehelyett
                            minden utca, minden ismerős, minden lépés azokra az esztendőkre
                            emlékeztette, amelyeket szeretett volna kitörölni örökre az életéből.
                            Csodálatos dolog: otthon, Cenken, a családi sírboltban, ahol sokszor a
                            könyökével súrolta Karolina szarkofágját, csak ritkán gondolt rá.
                            Legtöbbnyire csak augusztus huszonkilencedike, a halálos évforduló felé
                            tódult a lelkére Karolina árnya. Itt Bécsben minden ház, ahol közös
                            ismerősük lakott, minden régi arc, amelyet még Karolina is látott, a
                            város minden zuga, ahol kettecskén sétáltak, minden, minden eszébe
                            juttatta. A nagy Stephanskirche mögött megismerte azt a borbélyműhelyt,
                            amelyben neki egy műkedvelői előadásra parókát készíttetett. A Graben
                            egy finom, barokk művű, de rozoga kapuján megdöbbenéssel olvasta:
                            Manikűr- és Pedikűrszalon. Ennek a tulajdonosa járt el Karolinához.
                            Hernalsban szemébe ötlött egy emléktábla: itt lakott Beethoven Lajos...
                            és szinte hallani vélte a VII. szimfónia életörömben ujjongó
                            zárótételét, amely oly mámorba ejtette Karolinát, hogy a mellére bújt,
                            és a fülébe súgta: úgy szeretem a magyarokat, Stefferl, úgy szeretlek
                            téged... Ha szülei vagy Pál grófék régi lakása előtt vitt el az útja,
                            megtorpant és visszafordult. Amikor végig kellett hajtatnia a
                            Landstrassén, és kocsijának el kellett haladnia a régi Széchenyi-ház
                            előtt, behunyta a szemét, vadul dobogott a szíve, szakadt róla a
                            verejték, erősen belekapaszkodott a hintó kartámlájába, mert attól félt,
                            hogy földöntúli kényszer hatása alatt kiugrik, és futásnak ered. Ezt
                            mind Sel betegsége, Selina későn bevallott szerelme, Selina, szegény,
                            árva kis Sel tragédiája okozta? - kérdezte magától kétségbeesve.</p>
					<p>De azok a helyek, amelyektől irtózott, mégis iszonyú erővel húzták maguk
                            felé. Éjjel kiugrott az ágyból, hogy felöltözik, és elmegy a Lichnovszky
                            házba, meglágyítja tante Lulu szívét, vagy megvesztegeti a cselédséget
                            és beoson abba a szobába... Selina biztosan várja... De miért
                            Selinához?... Akkor már inkább elrohan Pálék régi lakásába, ahol minden
                            szoba, minden bútor, a falak minden pórusa a Szentivánéji álom szagát
                            lehelte magából... hisz úgyis csak arra a finom és buja szagra van
                            szüksége, hogy kielégüljön... már nem is tudja, hogy Karolináé volt-e az
                            igazi, vagy pedig az, amellyel most megint tele van a ruhája, a szobája,
                            az egész ház, egész Bécs, az egész világ. És majdnem megőrült ettől az
                            illattól, amely édes és mámorító volt, de volt abban valami a
                            halottasszoba, koszorúk, ravatal, gyertya és tömjén szagából is.
                            Rettenetes küzdelem volt ez a Rolly- és Selina-szerelem egymásba
                            fonódott emlékével.</p>
					<p>Mindennap elhatározta, hogy elmenekül ebből az átkozott városból. Folyton
                            csomagolt, készülődött és búcsúzkodott... Üvegablakos óriási
                            utazóhintajába naponta befogatott, levitette remek angol bőröndjeit s
                            útikészségeit, aztán az egészet újra felhordatta a szobáiba, és a
                            lovakat megint kifogatta. Agyában ezalatt egymást kergették a rémképek;
                            hol Karolinát, hol Selinát látta holtan kiterítve, hol Metternich
                            jóslatait hallotta: felkelés, bevonulás, győzelem, összeomlás. Eszébe
                            jutott: ahogy a magyarok ráébredtek a maguk nemzetiségére, akként támad
                            fel a Magyarországban lakó horvátok, románok, szlovákok, németek
                            öntudata is. A Noé bárkája - Lavalette apó, az öreg francia archeológus
                            bárkája - évszázadokon át tartó szélcsend után egyszerre viharos
                            tengerekre került, s a hullámok tetején hánykolódni kezd. Azelőtt, a
                            régi latin világban erről szó sem volt. A feudális Magyarországban nem
                            volt magyar nemzetiségi öntudat, de nem volt nemzetiségi probléma sem.
                            Hogy születik meg ez a tatárjárásnál, töröknél, szigeti veszedelemnél,
                            németesítésnél és jozefinizmusnál is nagyobb, új veszedelem? Talán csak
                            nem a Hitel, Világ, Stádium nyomán? Csak nem?
                            Szent ég, de ha mégis?... Hátha mégis Széchenyi István gróf adta a
                            példát az illír és szlovák apostoloknak?... Vajon ki adna erre igaz,
                            megfellebbezhetetlen feleletet? Metternich talán? Metternich már régen
                            megadta a választ. Számtalanszor megjósolta, hogy az út, amely az ő jó
                            szándékaival van kikövezve, a pokolba vezet. Metternich, ha eljő az
                            ideje, mindenért majd őt vonja kérdőre. És lehet, hogy őt teszi
                            felelőssé ezért az Úristen is, aki a magyarokra kilencszáz évig
                            vigyázott, és megtartotta őket nyomorult, elmaradt, Ausztriától függő
                            állapotukban is magyaroknak. Ő pedig felzaklatta őket, megbolondította
                            szegényeket, és utat egyengetett Kossuth Lajos számára, hogy a rombolás
                            művét befejezze.</p>
					<p>A negyedik nap már érezte, hogy betegebb, mint volt. Megint minduntalan
                            megtapogatta fegyvertokjait, s erősen ügyelt, hogy a pisztoly mindig
                            kéznél legyen íróasztalában, útipoggyászában, hintójának ülése alatt, a
                            ruhája zsebében. Gondja volt arra, hogy két nélkülözhetetlen pajtása
                            mindenhova elkísérje: apja utolsó levele, amely aranyzsinóron szíve
                            felett lógott, és a pisztolya, amely gondosan megtöltve várta, hogy
                            mikor kell teljesítenie kötelességét.</p>
					<p>Az öngyilkossági gondolatok őrjöngő izgalmában azonban eszébe ötlött,
                            hogy most már ehhez nincs joga, mert neki felesége és fiai vannak. Ez
                            még jobban elkeserítette. Ha arra gondolt, hogy neki felesége van,
                            kétségbeesve állapította meg, hogy nem való férjnek; ha fiai jutottak
                            eszébe, rémülten kérdezte magától: Úristen, hogyan tudom én azokat
                            fölnevelni? Szegény kis árvák, ők nem is tudják, hogy milyen egyedül
                            vannak. És ilyenkor bánatában és rémületében sírva fakadt. Ez a sírásra
                            való hajlam aztán mind sűrűbben jelentkezett. Úristen, hát ez meg
                            micsoda új nyomorúság? Attól kezdett félni, hogy ezt az elpityeredést
                            majd a nyilvánosság előtt sem tudja visszatartani, és akkor egyszerűen
                            nevetségessé lesz. Ha ez bekövetkezik, úgy csakugyan nincs más hátra,
                            mint hogy megölje magát. Aztán azt képzelte, hogy szellemi képességei
                            rohamosan fogynak. El sem tudta képzelni, hogy ő az, aki a Hitel, Világ és Stádium
                            című könyveket írta. Megdöbbenve állapította meg magáról, hogy a legtöbb
                            dologban félkegyelmű, sőt egészen hülye. Szinte attól félt, hogy egyszer
                            majd, amikor be akar valakinek mutatkozni, vagy valamit alá kell írnia,
                            el fogja felejteni a nevét. Gyötrő szellemi vizsgáknak vetette magát
                            alá, úgy, ahogy azt az elmegyógyintézetekben az orvosoktól látta.
                            Megpróbált számolni. Felelevenítette magában tanulmányait. Mindenáron
                            idézni akarta emlékezetből Smith Ádám, Bentham egy-egy tételét, Byron
                            valamelyik költeményét, a történelem nevezetesebb évszámait, fel akarta
                            sorolni az egész világ uralkodóit, minisztereit, követeit vagy hegyeit,
                            folyóit, városait, a magyar királyokat egymás után, és kétségbeesett,
                            hogy mindegyik kérdésen elbukott. Annyira megrémült, hogy most már
                            kipróbálta, el tudja-e mondani testvérei, unokaöccsei, sógorai és azok
                            gyermekei, végül a saját mostohagyermekei nevét. Ez még csak sikerült.
                            De, hogy ki mikor született, és kinek mikor van a születésnapja vagy
                            névünnepe - ezekben már megint cserbenhagyta az emlékezete. Tehát
                            megállapította, hogy az agyveleje lágyul.</p>
					<p>Aztán megint Karolina fia, a szegény kis Andorka emléke sötétítette el
                            amúgy is napról napra fokozódó búskomorságát. Éjszaka Karolina alakja
                            bukkant fel emlékezetében, s a halott asszony eszébe juttatta az
                            elveszett fiút, nappal meg az Andorért való aggódás idézte fel az anya
                            titokzatos árnyát. Mind a két esetben összeolvadt és egymásra torlódott
                            a két szívszorító rémkép: anya és fia holtteste, s mind a kettő őt
                            vádolta a maga fiatal életének elpusztulásáért. Andor most éppen annyi
                            idős, mint Karolina volt, amikor meghalt... Mind a kettő húsz és néhány
                            éves. Ebben a korban a halál a természet legszörnyűbb
                            igazságtalansága... És ennek az igazságtalanságnak most a kis Sel is
                            áldozatul esik... István gróf a legerősebb altatószerekkel sem tudta
                            magát elkábítani. Karolina hol a szerelmes asszony, hol a kétségbeesett
                            anya szerepében jelent meg előtte, amint zokogva kérdezi tőle:</p>
					<p>- Mit tudsz Andorkáról?</p>
					<p>István gróf dadogott, mentegette magát, de nem tudta megmondani, hogy hol
                            van Andorka.</p>
					<p>Erre megint izgalomba esett, befogatott, és elhatározta, hogy - szép,
                            tiszta csillagos volt az égboltozat - még az éjszaka útnak indul. Hova?
                            Azt még nem is tudja. Pest, esetleg Cenk felé, mindegy, csak el innen, a
                            kísértetek közül. Elbúcsúzkodott Lajos bátyjától és családjától, akik
                            vacsora után néhány pohár pezsgőt ürítettek az egészségére. István gróf
                            izgatottsága egy kissé alábbhagyott, s eszébe ötlött, hogy Lajossal, aki
                            komoly, higgadt ember, tíz évvel idősebb, mint ő, és Zsófia főhercegnő
                            udvarában részt vesz a jövendő császár és király, Ferenc József
                            nevelésében, még egyetlen szót sem váltott arról, ami legjobban nyomja a
                            szívét. Most hirtelen megrohanta a kérdéseivel.</p>
					<p>- Milyennek látod a helyzetet? Mit szólsz ahhoz, hogy mennyire
                            megöregedett ez a Metternich? Csakugyan olyan rosszul állnak a dolgok
                            Itáliában? Ki lesz az új kancellár? Igaz-e, hogy a főhercegnő gyűlöli a
                            magyarokat?</p>
					<p>Lajos gróf arca haragosra vált:</p>
					<p>- Csak annyit mondhatok, hogy a fenséges asszonynak sokkal több esze van,
                            semhogy a Monarchia legerősebb népét gyűlölné. Egyébként...</p>
					<p>Lajos gróf legyintett, mintha megbánta volna, hogy a mondatot folytatni
                            akarta. Öccse azonban nem hagyta abban:</p>
					<p>- Csak mondd meg, hogy egyébként mi a véleményed.</p>
					<p>- Az udvarnál félnek, hogy Itália és Magyarország mindenáron el akar
                            szakadni a Monarchiától. István, én azt tartanám jónak, ha te egészen az
                            udvar mellé állnál. Most azt hiszem, nem volna lehetetlenség, hogy téged
                            kancellárrá kineveztesselek.</p>
					<p>István gróf arca elborult:</p>
					<p>- És nem gondolod, hogy engem megbízhatatlannak, sőt rebellisnek néznek?
                            Nem tudod, hogy minden lépésemet figyeli a titkosrendőrség?</p>
					<p>Lajos gróf bólintott:</p>
					<p>- Éppen azért volna arra szükség, hogy megcáfolhatatlanul megmutasd a
                            magad érzelmeit.</p>
					<p>István gróf erre gúnyos hahotába tört ki:</p>
					<p>- Hogy megmutassam? De mi lesz akkor, ha megmutatom, és kiderül, hogy nem
                            vagyok aulikus, és mindent gyűlölök és megvetek, Bécset, az
                            államtanácsot, a főkancelláriát, a bürokráciát és a hadsereg
                            tábornokait, minden polgári és katonai hatalmasságot? Mi lesz, ha
                            megtudják, hogy én szívemből utálom azt az egész lakájhadat, amely most
                            a szegény együgyű, nyavalyatörős császár talpát nyalja? Mi? Akkor is
                            megmutassam a magam érzelmeit? Megmutassam, hogy én csak annyiban
                            különbözöm Batthyányéktól, amennyiben ezt az utálatot szükségesnek
                            tartom titokban tartani, hogy én nem ellenük, hanem velük akarom a
                            reformokat megvalósítani, s evégből őket, Bécset, Ausztriát,
                            Metternichet, udvart, uralkodót a magam céljaira felhasználni? Mi? Ezt
                            is megmutassam?</p>
					<p>- István! - kiáltott föl az idősebb Széchényi, és rémülten nézett szét a
                            szobában, ahol lakájok sürögtek-forogtak az asztal körül, s arra
                            gondolt, hogy ki tudja, melyik áll közülük a titkosrendőrség
                            szolgálatában...</p>
					<p>István gróf azonban se látott, se hallott, csak lázban égő szemei
                            villámlottak, és rekedtes hangja rikácsolt:</p>
					<p>- Egész életem munkáját zúznám össze, ha most melléjük állnék.
                            Honfitársaim joggal a szemembe vághatnák, hogy belekergetem őket egy
                            olyan ütközetbe, amelyben mind egy szálig elpusztulhatnak, és én a döntő
                            pillanatban megszöktem és átpártoltam az ellenséghez. Nem, Istenemre,
                            nem, inkább agyonlövöm magam!</p>
					<p>Lajos gróf csillapította:</p>
					<p>- Sajnálom, hogy ennyire felizgattalak. Biztosíthatlak, hogy ha maguk a
                            magyarok nem állják útját, minden a legjobb mederbe terelődhetik.</p>
					<p>István gróf ezekre a szavakra nemhogy lecsillapodott volna, hanem
                            dühöngése még csak fokozódott:</p>
					<p>- Ha a magyarok nem állják útját?... Csakhogy útját állják ám! Van neked
                            valami fogalmad a magyarok mostani vezéreiről? Utálom és gyűlölöm ezt az
                            egész esztelen nemzetet, amely önmagának legdühöngőbb ellensége gyanánt
                            kilencszáz esztendeje marcangolja magát.</p>
					<p>István grófon most kitört a sírógörcs. Rettenetes volt ez a fel-felcsukló
                            visszatarthatatlan, tragikus férfizokogás, amely úgy elérzékenyítette
                            Lajos grófot is, hogy szerette volna öccsét a karjaira venni és
                            lefektetni, mint egy kisgyermeket. István pedig szégyenkezve, dühös
                            rémülettel törölgette könnyeitől ázott arcát.</p>
					<p>- Gyűlölöm, gyűlölöm, mind, kivétel nélkül, még magamat is és a két
                            fiamat is, amiért magyarok vagyunk.</p>
					<p>Lajos gróf csitította és vigasztalta és összeölelgette:</p>
					<p>- István, csillapodjál... Ha ezt tudtam volna... Bocsáss meg,
                            István...</p>
					<p>István pedig felszárította a könnyeit, nem zokogott, de már csak hörögni
                            tudott:</p>
					<p>- Te persze azt mondod, hogy ha ennyire helytelenítem az ellenzék
                            politikáját, akkor vagy álljak a kormány mellé, vagy fordítsak hátat az
                            egész közéletnek, és jöjjek ide Bécsbe, vagy menjek Londonba, és
                            iratkozzam be Londonderry márki klubjába? Lajos, add becsületszavadat,
                            hogy senkinek a világon nem árulod el, milyen beteg vagyok.</p>
					<p>- Ne gyötörd magad - békítgette öccsét a házigazda, aki félt, hogy az
                            előbbi jelenet újból megismétlődik.</p>
					<p>- Minél nagyobb a baj, annál inkább kötelességem, hogy közöttük maradjak,
                            és megvédelmezzem őket önmaguktól és Bécstől, vagyis a két legnagyobb
                            ellenségüktől - folytatta most már sokkal higgadtabban István.</p>
					<p>- Őrültség! - szaladt ki Lajos száján az ellenkezés.</p>
					<p>István most már egészen megszelídült.</p>
					<p>- Olyan őrültség, mint aminőt szegény apánk mutatott egész életében, és
                            Pál érsek a szatmári békekötés előtt, és György prímás... és minden
                            igazi Széchényi.</p>
					<p>- Én is igazi Széchényi vagyok - lobbant ki Lajos grófból a gőg.</p>
					<p>István gróf az asztalra csapott:</p>
					<p>- Ha igazi Széchényi volnál, akkor tudnád, hogy nekünk hol van a helyünk.
                            Akarod tudni? Na, hát megmondom. Nekünk minden őrültségben és
                            eszeveszettségben és a poklok fenekén is a magyarok közt van a helyünk,
                            hiszen mi magyarok... Lajos, az isten szerelmére, neked még nem jutott
                            eszedbe?... hogy mi, magyarok, milyen egyedül vagyunk ezen a
                            földkerekségen?...</p>
					<p>A két Széchényi összeölelkezett, és megcsókolta egymást.</p>
					<p> Másnap mégsem utazott el, mert eszébe jutott Selina, s úgy érezte, hogy
                            a Lichnovszky-palota betegszobájából két asszony keze nyúlik ki feléje,
                            és ellenállhatatlan erővel húzza magához, és bilincsekbe veri.
                            Karolina... Selina, most összeesküdtek ellene, és közös hadjáratra
                            egyesültek. Sokáig habozott, hogy melyiket keresse fel, és melyiket
                            békítse ki, a Lichnovszky-palota delíriumos betegét-e, vagy a cenki
                            sírbolt félelmetesen néma és mozdulatlan lakóját. Saját maga előtt most
                            már minden tartózkodás nélkül megvallotta, hogy minden baja s gondja
                            mellett ezekkel az imaginárius fantomokkal is szüntelen háborúban van.
                            Effajta fantomoknak már egész légiója üldözi őt húsz esztendő óta. Ha
                            visszafelé lapozna a naplóiban, név szerint kijegyezhetné azokat a
                            kísérteteket. Isten ments, hogy ezt megtegye, némelyik kísértet már
                            megunta és letette a maga rémítő szerepét, kár volna azokat újra
                            felébreszteni és felizgatni.</p>
					<p>István grófnak voltak olyan nyugodt órái is, amikor ezeket a
                            képzelődéseket szinte tudományos pontossággal el tudta helyezni oda,
                            ahova valók; nem is vette túlságosan komolyan a bajt. Örült, hogy ezek a
                            furcsa lelki drámák titokban folynak le, és ha lefolytak, nem hagynak
                            maguk után egyebet az emlékezés keserűségénél. Sokszor volt már így.
                            Most meg különösképpen nem csodálta, mert lady Selina betegsége
                            mindenkit mélyen meghatott, s a Selinához fűződő emlékek az ő lelkét
                            minden ideggyöngeség és hallucináció nélkül is mélységesen
                            megrendíthették. Tisztán emberi szánakozás, egy régi szerelem halvány
                            emléke s valami rút férfiúi bosszúság egy elszalasztott alkalom, egy el
                            nem csattant csók, egy meg nem történt szerelmi ölelés miatt...
                            Ötvenesztendős embernél ez már talán kissé nevetséges és visszataszító
                            is, de hiába, az ő képzelete és szerelmi készsége húszesztendős kora óta
                            változatlanul színes és lobogó és kimeríthetetlen... ha őszinte akar
                            lenni önmagához, ő most is éppen olyan szerelmes tudna lenni valakibe,
                            mint akkor a bécsi kongresszus alatt, csak természetesen most már nagyon
                            finnyás és válogatós, és igazi remekműnek kell lenni annak az asszonynak
                            testileg és lelkileg egyaránt. Ezt meg kell vallania önmaga előtt, de
                            azt is érzi, hogy nincs mit dicsekednie vele. Nem ismer embert, akinek
                            ezt ilyen nyíltan meg merné mondani. Általában véve az ötvenesztendős
                            ember olybá tűnik fel, mintha nagyon leegyszerűsödött és lehiggadt
                            volna. Az ötvenéves ember már nem sokat vesződik azzal, hogy különbnek
                            lássék, mint aminő a valóságban. Fiatalkorában sokszor észrevette, hogy
                            minden helyzetben és mindenki előtt szerepet játszik; az egész ifjúságát
                            átszínészkedte; de ezért nem tehet magának különös szemrehányást, mert
                            minden ember ilyen. Most már megelégszik a saját nappali énjével, nem
                            festi ki magát, nem ragaszt álszakállt és bajuszt, nem öltözködik
                            különböző jelmezekbe, és nem tanulja tükörben a negédes vagy hányaveti
                            mozdulatokat. Mint a vén színész, aki végleg visszavonult, és egyszerű
                            nyárspolgári alakjában lézeng az emberek között, már ő sem gondol azzal,
                            hogy tetszik-e vagy nem, bámulják-e, avagy észre sem veszik. Minden
                            valamirevaló ötvenesztendős ember eljut idáig - de viszont az ötvenéves
                            férfi lelkében felgyülemlik egy csomó hiúság, amely azelőtt nem
                            nyugtalanította. Hiú kezd lenni arra, hogy kiveszett belőle a
                            fiatalemberek egypár gyengesége, és szégyellni kezdi, ha azokat a
                            gyengeségeket magában véletlenül mégis felfedezi. Az ötvenéves ember
                            fölötte hiú kezd lenni arra, hogy belőle már minden hiúság kiveszett. Ő
                            is szerencsétlennek érezné magát, ha valaki tudná mennyire
                            foglalkoztatja most - még most is! - az a kis Sel, aki tavaly még a
                            császárváros egyik legünnepeltebb szépsége volt. És az is
                            kétségbeejtené, ha valaki belátna az ő izgatott lelkébe... Karolina,
                            Sel...</p>
					<p>E pillanatban hirtelen eszébe jutott, hogy mégis inkább Karolinát fogja
                            felkeresni, és emiatt nem is szükséges, hogy elutazzék Cenkre, hiszen
                            Karolinát, ha akarja, itt is megtalálja... Az elmúlt napokban éppen az
                            volt a baj, hogy minden lépten-nyomon találkozott vele, még akkor is,
                            amikor nem akarta. Hát most akarja. Hányadika van ma? November három.
                            Borzasztó dátum. 1814. november harmadikán történt. Akkor este tizenegy
                            órakor írta a naplójába: ma fél kilenc táján történt valami, ami miatt
                            előbb vagy utóbb egész bizonyosan öngyilkossá kell lennem. Aznap délután
                            a Salzgries utcában levő Maria am Gestade-templomban voltak Karolinával,
                            és Werner Zakariás megjövendölte, hogy Napóleon kitör Elba szigetéről.
                            Elmegy tehát a Maria am Gestade-templomba.</p>
					<p>...Alig talált rá a Salzgries nevű ódon városrészre. Azon a helyen, ahol
                            apró kőházak, szállások, vendégfogadók szorongtak egymás mellett, és a
                            kaszárnya körül rosszhírű lányok, utcai vándorkofák, facér
                            iparoslegények és részeg fiatal katonák csatangoltak, ahol a Passauerhof
                            gótikus házsora után elkezdődött a gettó zegzugos nyomortanyája, ott
                            most nyílegyenes, széles utcákat talált, roppant bérkaszárnyákkal, egy
                            újonnan rendezett városrészt, a munkások negyedét, óriás házakat apró
                            tyúkketrecszerű lakásokkal, beskatulyázott életet, rendet és félelmetes
                            csöndet, amelytől Metternich titokban annyira félt. Az öreg Maria am
                            Gestade ónémet stílű temploma szinte elveszett a bérkaszárnyák között.
                            Már nem jártak arra ezüstveretes ragyogó fogatok fullajtárokkal,
                            lámpahordókkal és lakájokkal. A templom boltívei alatt a
                            gyóntatószékekben nem suttogták el nagyvilági bűneiket hercegasszonyok
                            és nemzetközi kurtizánok. Üres volt a templom. A Salzgries mostani lakói
                            nemigen jártak istentiszteletre, mert nem a mennyei erőktől, hanem a
                            maguk félelmetes, durva erejétől várták a megváltást. István gróf
                            aggódott, hogy itt bizony hiába keresi Karolinát.</p>
					<p>Mégis bement a templomba. Eszébe jutott az öreg Lichnovszky hercegné, aki
                            valamikor itt vádolta be közvetlenül az Úr színe előtt erkölcstelen,
                            házasságtörő nagyúri barátait és barátnőit. A hercegné már halott.
                            Halott az öreg hercegérsek is, és Werner Zakariás tenorja sem csurog alá
                            a szószék magasságából, mint valami tüzes lávafolyam. Néhány vénasszony
                            térdelt csak a szentély előtt. Ezek is csak szórakozásból járnak ide,
                            hiszen nem járhatnak sem az Operába, sem a táncpalotákba.</p>
					<p>István gróf kikereste azt a helyet, ahol Karolinával együtt hallgatták
                            Werner Zakariás átkozódásait és jeremiádjait. Letérdelt, és imádkozni
                            próbált. De még a Miatyánkot sem tudta elmondani. Folyton azon járt az
                            esze, ami akkor este fél kilenc táján... de minden lelki erejét
                            megfeszítve iparkodott magától elűzni ezeket a bűnös gondolatokat.
                            Egyszerre csak halk neszt hallott a templom bejáratánál. Finom, puha
                            léptek... És egyszerre megütötte orrát az a felülmúlhatatlan és mámorító
                            parfüm, a Szentivánéji álom, amelyet csak két Karolina ismert a világon.
                            A Szentivánéji álom illata egyszerre betöltötte az egész templomot, és
                            már tudta, hogy Karolina mégis megjelent. Ez a Karolina csak akkora
                            volt, mint egy tízesztendős gyermek, bágyadtan csüngött tante Lulu
                            karján, és vonszoltatta magát. Ez a Karolina minden harmadik lépésnél
                            megállt, köhögött és fuldoklott, s utána percekig pihegett a
                            kimerültségtől. Ez a Karolina felkelt az ágyból, idejött a
                            Lichnovszky-palotából, és - ki tudja, milyen misztikus hatalom
                            parancsára? - találkát kért az Úristentől, hogy kibéküljön vele. Selina
                            teste volt, a beteg, tüdőbajos kis Sel testének romjai; de a lelke
                            bizonyára Karolináé - gondolta magában István, és visszahúzódott a
                            templom sötét sarkába, hogy ne zavarja őket.</p>
					<p>Selina pedig végre nagy nehezen odaért az oltár lépcsőjéhez, leborult, és
                            homlokát a hideg márványlapra nyomta. Keservesen zokogott, és közben
                            feljajdult:</p>
					<p>- Én édes Istenem, te Mindenekfelett jó Atya, te Mindenható és Mindenütt
                            Jelenlevő Lény, te Legfőbb Jó, aki csupa szeretet, megértés, atyai
                            gondoskodás és élőrelátás vagy, édes jó Istenem, te bűnbocsátó Isten, ne
                            engedj engem ilyen korán, ilyen nyomorultan, ilyen dolgom végezetlen
                            elpusztulni. Édes jó Istenem, csak három esztendőt, vagy ha ez
                            lehetetlenség, csak három hónapot kérek tőled... Ó, édes Istenem... ha
                            lehetséges, tégy csodát értem.</p>
					<p>István gróf úgy érezte, hogy rengeteg idő telt el addig, amíg a kis Sel
                            el tudta mondani ezt az imádságot. Minden harmadik szó között elcsuklott
                            a hangja, vagy a zokogástól, vagy a köhögéstől, vagy a kimerültségtől.
                            Aztán felsikoltott, és ájultan esett az oltár lépcsőjére. István gróf
                            nem mert megmozdulni. Úgy érezte, hogy ebbe a szent misztériumba nincsen
                            joga beleavatkozni. Ezt majd elintézik ők ketten: Selina és az
                            Úristen.</p>
					<p>Lassan, a maga bűneinek súlya alatt meggörnyedve, kisompolygott a
                            templomból, és szinte futva hagyta el a Salzgries környékét.</p>
				</div>
				<div type="chapter">
					<head>
                            15
                        </head>
					<p>
                            1842. június 23.
                        </p>
					<p>Ma egy esztendeje, hogy gazdám a Kelet népe című
                            könyvét megjelentette. Ó, bárcsak hagyta volna még néhány évig az
                            íróasztalában! Semmi szükség sem volt arra, hogy most, amikor annyit
                            tudott volna használni imádott hazájának, maga ellen ingerelje az ország
                            közvéleményét. Nem csoda, hogy ahányan olvasták a könyvet, annyiképpen
                            magyarázták. Némelyekre azt a hatást tette, mintha a gróf meg akarná
                            benne tagadni egész múltját, meg akarná akasztani azt a szellemi
                            mozgalmat, amelyet ő maga indított meg, meg akarná állítani az órát,
                            amelyet saját kezével húzott fel, és ki akarná törölni a nemzet
                            történetéből az egész reformmunkát, amelynek ő volt az apja. Voltak,
                            akik egy féktelen természet dacos dühkitörésének tartották a Kelet népe háromszáz oldalát. Azt hitték, hogy
                            tisztán a Kossuth személye ellen való gyűlölet indította őt a könyve
                            megírására. Voltak, akik meggyanúsították, hogy eladta magát
                            Metternichnek. Voltak akik valósággal hazaárulót láttak benne, s várták,
                            hogy mikor lesz titkos tanácsos, mikor kapja meg a Szent István-rendet
                            vagy az aranygyapjat. Voltak - és ezek közé tartozott Kossuth Lajos is
                            -, akik egyszerűen kezdődő elmebajnak vagy legalábbis az idegrendszer
                            súlyos megbetegedésének tartották a munkát. Így vélekedtek azok, akik
                            személyükben érezték magukat megbántva, de általában mindenkit, még
                            leghívebb barátait is megdöbbentette a könyv alaphangja. Egyszerre
                            négyen-öten feleltek neki. Felelt maga Kossuth Lajos is, finoman,
                            szerényen, de önérzetesen. Felelt báró Eötvös József és Vörösmarty
                            Mihály is, akik többé-kevésbé Kossuthnak adtak igazat. Az ifjúság azzal
                            felelt, hogy fáklyásmenetet rendezett Kossuth tiszteletére. Fáy András,
                            Szentkirályi Móric már az irigykedés gyanúját kezdik rebesgetni,
                            Wesselényi báró dúl-fúl haragjában, Deák nyíltan kimondta, hogy sokért
                            nem adná, ha Széchenyi nem írja meg a Kelet
                            népé-t, Klauzál Gábor, Bezerédj István a szakadástól félnek,
                            Batthyány Lajos gróf természetesen Kossuth pártjára állt, sőt még gazdám
                            leghívebb barátai, Károlyi György és Andrássy György gróf, nemkülönben
                            Dessewffy Aurél gróf és a konzervatív párt sem állt melléje, hanem beült
                            a magas bírói székbe, és hűvös tárgyilagossággal ítélkezett a
                            Széchenyi-Kossuth-vitában. Széchenyi-Kossuth-vita! Milyen megalázó,
                            silány fogalmazás! A gróf és Kossuth Lajos közt nem lehet vita, hiszen
                            a Pesti Hírlap egyetlen olyan eszmét sem vetett
                            fel, amely nem volna benne a Világ-ban, és a Stádium-ban. Kossuth Lajos fiatal tanítványa a
                            prófétának, a legnagyobb magyarnak (mind a két jelzőt ő adta neki), de a
                            fiatal tanítvány más eszközökkel akarja elterjeszteni az új magyar
                            hitvallást, mint a mester, aki azt alapította. A mester ezért szent
                            haragra gerjedt. Ennyi az egész. Dessewffy Aurél grófnak tudnia kellett
                            volna, hogy mi a kötelessége.</p>
					<p>
                            Június 25.</p>
					<p>Tegnap felejthetetlen beszélgetésem volt a gróffal, aki csodálatos erővel
                            tudja magáról azt a látszatot kelteni, mintha a támadások és
                            népszerűségének szemmellátható csökkenése egy cseppet sem hoznák ki a
                            sodrából. A párbeszéd tartalmát emlékezetből jegyzem le, s azért nem
                            bizonyos, hogy szó szerint vissza tudom adni a gróf kijelentéseit, de a
                            lényegért helytállok.</p>
					<p>- Fiam, az Akadémiában még keményebb igazságokat vágok Kossuthék fejéhez,
                            mint a Kelet népé-ben. Holnap kész a beszéd
                            kézirata, fáradjon el hozzám, fel akarom magának olvasni.</p>
					<p>- Köszönöm, gróf úr, de félek...</p>
					<p>- Mitől?</p>
					<p>- Hogy éppúgy félreértik...</p>
					<p>- Ugyan, ne beszéljen nekem félreértésről. Egyszer már beszéljünk
                            őszintén erről a tragikus komédiáról. A nemzetet nem kell olyan
                            értelmetlennek tartani, mint ahogy azt hiszik. A nemzet jól megértett
                            engem, s a nemzet nekem ad igazat. Csak a nemzet vezérei... vezérek,
                            hah, egyszerre mennyi vezére lett ennek a vezértelen, szanaszét
                            bolyongó, csupa makacs, vastag nyakú, dölyfös individualistából álló
                            nemzetnek!... Nos, néhány hivatásos politizáló, aki abból él, amiért
                            élned és halnod kellene... nos, néhány újságíró és nagyravágyó ügyvéd
                            mindenáron a művelt Nyugatot akarja utánozni alkotmányos
                            berendezkedésében és életstílusban.</p>
					<p>- Méltóságod hirdette ezt tizenöt évig...</p>
					<p>- Nem. Én csak azt hirdettem, hogy nem szabad elmaradnunk a művelt Nyugat
                            mögött. Hogy a színvonal ne legyen alacsonyabb... Ez egészen más. A
                            külföldi ötemeletes palotában lakik, mi se érjük be bivalybőrből készült
                            sátorokkal. Ha a nyugati népek százöles magasságban élnek a föld fölött,
                            mi se maradjunk csúszó-mászó férgek. De ezt az ötemeletes palotát, ezt a
                            százöles magasságot, ezt a nyugati színvonalat magyar élettel töltsük
                            föl, ezt a házat magyarok, mégpedig művelt és gazdag magyarok lakják, ne
                            pedig herék és korcsok, keleti kényurak és egyiptomi rabszolgák, tatár
                            kánok és magyar jobbágyok. Ők azonban francia parlamentarizmust, ír
                            repealt, belga függetlenséget, angol munkástörvényeket, elvont német
                            büntetőjogot, List-féle önellátó iparpolitikát követelnek... csupa
                            olyan dolog, amely lehet, hogy a külföldön beválik, de Magyarországban a
                            legjobb esetben felesleges ostobaság, de sokkal valószínűbben ártalmas
                            és pusztító tömegbetegséggé, hanemha katasztrofális nemzeti csapássá
                            válik.</p>
					<p>- De Kossuthnak esze ágában sincs...</p>
					<p>- Elhiszem. Neki még nincs, de a barátainak már ilyenfajta céljaik
                            vannak...</p>
					<p>- Talán csak taktikából, hogy aztán engedhessenek.</p>
					<p>- Hát éppen itt van a különbség köztünk. Jól mondja, taktika. Igaza van.
                            Minden a taktikán fordul meg. De a taktikával nemcsak győzni lehet, abba
                            bele is lehet halni, fiam. Hát igen, éppen a taktikájuk miatt gyűlölöm
                            őket.</p>
					<p>- Csak tudatlanok és tapasztalatlanok, de becsületes, igaz magyarok.</p>
					<p>- Isten mentse meg az országot a jó, de korlátolt s amellett öntelt, hiú
                            és uralkodni vágyó magyaroktól. A gyújtogató csak egyszer gyújtja fel a
                            házat, a vigyázatlan tízszer. Bár inkább zseniális gazemberek volnának,
                            akkor hamarabb elbánnék velük. Én nem félek a hazaárulóktól: felköttetem
                            őket. De rettegek a jó szándékú együgyűektől, mert azok szentek és
                            sérthetetlenek, miközben megmérhetetlen károkat okoznak nekünk. A duhaj
                            fenegyerekeket, a kocsmai verekedőket, a rablókat és bérgyilkosokat
                            könnyű kiirtani. Azoktól a tudatlan, de megrögzött kuruzslóktól, akik
                            doktori diplomájukra támaszkodva rossz diagnózisukkal, hibás
                            kezelésükkel és mérges kotyvalékaikkal a betegeket lassan a másvilágra
                            küldik, semmi és senki nem tud bennünket megoltalmazni.</p>
					<p>- Mire érti ezt, gróf úr?</p>
					<p>- Hát például az elszakadási törekvésekre.</p>
					<p>- A Habsburgok...</p>
					<p>- Ne beszéljen nekem a Habsburgokról. Én jobban ismerem őket, mint
                            Batthyány Louis, Kossuth vagy Deák. Hogy a Habsburgok sokat vétkeztek
                            ellenünk? Igaz! De Anglia királyai is sokat vétkeztek az angol nép
                            ellen.</p>
					<p>- Azok nemzeti királyok...</p>
					<p>- Mindegy. A királyok sem jót, sem rosszat nem tehetnek, ha olyan
                            nemzetekkel állnak szemben, akik meg tudnak állani a maguk talpán.
                            Ostobaság mindig a Habsburgokban vagy Bécsben keresni a bűnbakot... Ez
                            ellen tizenöt éve harcolok, fiam. Először nemzetet kell teremteni, akkor
                            aztán tehetnek a Habsburgok, vagy tehet a német, amit akar, mi a fél
                            kezünkkel elbánunk velük.</p>
					<p>- Az ellenzék is meg tudja védeni a maga álláspontját. Ők először
                            szabadságot akarnak, mert a szabadság levegőjében majd kivirágoznak a
                            nemzet erényei.</p>
					<p>- Fellengzős frázis. Papirosigazság. Utálom az ilyen akadémikus és
                            doktriner bolondgombákat. Most nem elméletről, hanem életről van szó.
                            Kossuthék, amikor szabadságról és függetlenségről szónokolnak, csak Bécs
                            és a Habsburgok ellen harcolnak.</p>
					<p>- Itt kezdődik ugyanis...</p>
					<p>- De itt is végződik, értse meg, Tasner, itt is végződik az egész
                            komédia.</p>
					<p>- Ausztria szorongatott helyzetben van...</p>
					<p>- De ne felejtse, hogy az orosz cár az olaszok ellen is felkínált
                            ötvenezer embert.</p>
					<p>- Metternich visszautasította.</p>
					<p>- De másvalaki, majd ha a magyarokról lesz szó, elfogadja.</p>
					<p>- Ezt Európa nem fogja engedni.</p>
					<p>- Hah, kedves Tasner, Európának mi Hekuba vagyunk... Egyedül vagyunk,
                            Tasner, egyedül vagyunk ebben a Noé bárkájában. Kérem, egyszer és
                            mindenkorra hagyjunk fel ezekkel az együgyű illúziókkal. Sőt, többet
                            mondok, Tasner. Mi, magyarok, még a Noé bárkájában, a saját hazánkban is
                            ellenségek közt és egyedül vagyunk. Ha mi fellázadunk, akkor
                            Lengyelország sorsára jutunk. Akkor sem szabadság, sem ország, sem
                            nemzet. De igen, Debrecent majd meghagyják önálló magyar köztársaságnak.
                            Debrecen szabad és független lesz, Debrecennek parlamentje, felelős
                            minisztériuma, modern alkotmánya, demokráciája, Debrecennek mindene
                            meglesz, csak országa nem lesz Debrecennek. Meglesz a szabadság, de
                            elvész az ország.</p>
					<p>- Nem gondolja méltóságod, hogy ez túlságosan sötét pesszimizmus?</p>
					<p>- Lehet. De én még akkor sem válnék ki a Monarchiából, ha ezt minden
                            veszedelem, véráldozat, kockázat nélkül megtehetném. Nem. Mert
                            Magyarország önmagában nem tud megállni, éppúgy, ahogy a Monarchia sem
                            tud Magyarország nélkül... Ezt még Wesselényi Miklós sem tagadja, habár
                            ő a szeme világával együtt a politikai éleslátását is elvesztette.</p>
					<p>- Gróf úr, szabad megjegyeznem...</p>
					<p>- Nem szabad, hanem kell. Kérem, sőt megkövetelem, hogy ne kezeljen úgy,
                            mint beteg vagy elmebajos embert. Önnek kutya kötelessége...</p>
					<p>- Tehát akkor tisztelettel rámutatok arra, hogy volt idő, amikor gróf úr
                            mindezeknek az ellenkezőjét állította.</p>
					<p>- Az ellenkezőjét? Hah, ezt ugyancsak helyesen mondta. Úgy van, az
                            ellenkezőjét. Azt ám, de még mennyire az ellenkezőjét!...</p>
					<p>- Tehát ne méltóztassék csodálni, ha...</p>
					<p>- De hallgasson végig. Tehát az ellenkezőjét mondtam egykor annak, amit
                            most a Kelet népe mond. Erre vonatkozólag vegye
                            tudomásul a következőket: lehet, hogy akkor nem volt igazam. Lehet, hogy
                            akkor ostobaságot mondtam. Lehet, hogy tévedtem. Lehet, hogy akkor
                            igazam volt. Akkor az volt az igazság. Abból, hogy valami igaz volt
                            akkor, még nem következik, hogy az most is igaz. Lehet, hogy most is és
                            akkor is egy az igazság. Akkor azonban az volt a helyes, hogy az
                            igazságot nyersen kimondjuk, világgá kürtöljük, teleharsogjuk vele az
                            égboltozatot, mert akkor úgy látszott, hogy ez a harsogás le tudja
                            dönteni Jerikó falait. Ebből azonban még nem következik, hogy most is
                            helyes taktika a trombitaharsogás, és hogy Jerikó falai most is
                            leomlanak az igazság kimondására. És végül, kedves Tasner, ma ez az
                            igazság, holnap meg annak az ellenkezője. Mi, gyarló emberek, ne
                            beszéljünk igazságokról, maradjunk meg csak a véleményeknél. És nekem -
                            jegyezze meg magának, fiam - most az a véleményem, hogy egy lat
                            békesség, megértés, erélyesség vagy bánom is én, egy lat ravasz, ügyes,
                            okos taktika többet ér, mint egy mázsa - mint egy mázsa? - többet ér a
                            világ minden igazságánál.</p>
					<p>
                            Június 30.
                        </p>
					<p>Nézetem szerint tökéletesen igaza van a grófnak mindabban, amit a Kelet népé-ben s az Akadémia számára elkészített
                            beszédében mond. De éppen a taktika szempontjából, amelyet ő olyan
                            fontosnak tart a politikában, mindazokat az igazságokat csak
                            négyszemközt, szűk baráti körben vagy legfeljebb a Kaszinóban lett volna
                            szabad elmondania. Csodálatos dolog, hogy a gróf milyen tisztán látja a
                            dolgok lényegét és összefüggését - ez a lángelme legjellemzőbb
                            tulajdonsága -, de mégis mennyire nem képes indulatain és hangulatain
                            uralkodni. Ez az ő legnagyobb szerencsétlensége. Nem akarja elhinni,
                            hogy éppen most nem lett volna szabad kockáztatnia népszerűségét. Ő
                            mondta, hogy most nem igazságokról, hanem véleményekről van szó. De nem
                            gondolt arra, hogy az ő véleményét sokkal könnyebben el tudná fogadtatni
                            a nemzettel, ha ezt nem trombitaharsogással kiáltaná be az ország
                            közvéleményébe, hanem olyan csendes, alattomos, ravasz taktikával, mint
                            aminőt Béccsel szemben Kossuthnak ajánlott. A grófnak az a tragédiája,
                            hogy a nemzettel szemben éppen olyan taktikát követ, mint Kossuth és az
                            ellenzék a kormánnyal szemben.</p>
					<p>
                            Július 5.</p>
					<p>A grófnak csak népszerűsége rendült meg, de személyes tekintélye nem.
                            Mindenütt tisztelet és hódolat veszi körül, s ez a grófot néha
                            megtéveszti. Annál bosszantóbb lesz a kiábrándulás, ha észreveszi, hogy
                            csak mint valami szent ereklyét, mint egy letűnt kor dicső emlékét, mint
                            egy divatból kiment vallás főpapját tartják tiszteletben, de
                            politikájától eltávolodtak, és Kossuthhoz pártoltak. Őt mindenki
                            magasztalja, de már csak nagyon kevesen hallgatnak rá. Pedig napról
                            napra jobban kiviláglik, hogy neki van igaza. Ezt azonban egyelőre még
                            csak a konzervatívok merik hangoztatni, s ez is többet árt, mint használ
                            a grófnak! A konzervatív párt, amely Dessewffy Aurél gróf halálával
                            vezér nélkül maradt, őt pedig nem tudja kényszeríteni, hogy a vezérséget
                            elvállalja, most már ezer mentséget talál a Kelet
                                népe elkeseredett hangjára és a Kossuth személyére vonatkozó,
                            kíméletlen, gyűlölködő célzásokra is. A gróf a magyar fajt
                            arisztokratikus alapon akarja fenntartani; de ezt azzal mentegeti, hogy
                            a politikai jogok kiterjesztése a magyar nemzetiségi elvet
                            veszélyeztetné, és ránk zúdítaná a hazánk területén lakó más
                            nemzetiségeket. Igaz, hogy az ország újjáalakításának munkáját ő maga
                            néhány kiváló mágnástársa segítségével óhajtaná elvégezni; igaz, hogy az
                            úgynevezett középosztályban nem lát elég politikai belátást és
                            gyakorlati tapasztalatot - de mindehhez joga van, mert a gróf végre is
                            nem gondolkozhatik csak a saját eszével, és nem élhet csak a saját
                            ízlése és belátása szerint.</p>
					<p>
                            Július 15.</p>
					<p>Kossuth helyzete nehéz. Az Istennek egynémely adományával - tehetség,
                            férfiúszépség, becsvágy, szónoki képesség, remekírói készség - barátok
                            nélkül, pénz nélkül, keresztül-kasul beteg tüdővel, folytonos lázzal egy
                            kis vidéki hajlékból idejön Pestre... az Istentől adott ilyen előnyök és
                            hátrányok mellett hány derék fiatal magyar kallódott el borgőzös
                            kocsmákban, kártyabarlangokban, közönséges némberek szoknyái körül,
                            penészes hivatalszobákban! Hány vidéki nemesi kúria fellengős ábrándja
                            fordult keserű kiábrándulásra fiatal patvaristák vagy ügyvédek néhány
                            évi pesti vergődése után! Valaki eljött Monokról Pestre... miután
                            siheder korában egy mágnásasszony hatalmába került, kártyázott, izgága
                            és hetvenkedő volt... Istenem, ha ez a valaki tapintatlan akarna lenni,
                            mennyi joggal vethetné gazdám szemére, hogy a bécsi kongresszus alatt és
                            még azután is évekig... de ne beszéljünk erről. A gróf szokta
                            mondogatni: az élet egyik fele abban telik el, hogy ostobaságot
                            ostobaságra halmozunk, a másik fele pedig abban az erőlködésben, hogy
                            ezeket az ostobaságokat jóvátegyük. Azt is ő mondta, hogy jaj annak a
                            fiatalembernek, akinek a lelke megfér a bőrében. Ő mondta ezt is: sok
                            ember minden terv nélkül tölti el egész életét; sors és körülmények majd
                            az erény, majd a bűn útjára terelik. Úgy szeretném sokszor elébe tárni a
                            maga gyönyörű aforizmáit, amelyekből ezerféle mentséget lehetne
                            kovácsolni nemcsak Kossuth Lajos számára, de egy fiatal huszárkapitány
                            számára is, akit Stefferl néven becézgettek. Szeretném például
                            emlékeztetni őt arra, amit ugyancsak tőle hallottam: valamit rosszul
                            tenni ezer és millió mód van, ellenben helyesen cselekedni csak
                            egyetlenegy módon lehet. Egyetlen ember sem olyan rossz, mint aminőnek
                            élete némely percében látszik. Ő maga panaszkodott, hogy mostohafia,
                            Alfréd, egész életét a kártyaasztal mellett tölti, és minden pénzét
                            elvesztegeti. Manó elostobáskodja, Ottó elspekulálja. Esterházy Pál
                            herceg eszeveszett gyönyörűséggel szórja a pénzét, csak azért, hogy még
                            a valóságnál is gazdagabbnak tartsák. Lichnovszky Károly herceg egész
                            vagyonát félvilági nőkre, muzsikusokra, Pálffy Ferdinánd színészekre,
                            Wesselényi báró elköltötte a népszerűségre. Ha gazdám következetes
                            akarna lenni, nem is volna szabad szóba állnia Batthyány Lajossal, aki
                            katonakorában olyan botrányos életet élt Bécsben, hogy majdnem
                            kiutasították. De hiábavaló erőlködés volna őt ezekre figyelmeztetni. A
                            szenvedély még sohasem adta be derekát a logikának. Andrássy György gróf
                            Pozsonyban az országgyűlés alatt véletlenül legszerencsétlenebb
                            oldaláról mutatott meg neki egy ifjú politikust, aki ettől fogva
                            lépésről lépésre kisajátította gazdámnak nemcsak a programját, de - ki
                            hitte volna? - azonfelül még azt a helyet is, amelyet ő a nemzet
                            szívében elfoglalt. A grófnak joga van ezért egy életen keresztül
                            neheztelni arra a fiatal képviselőre. De joga van Kossuthot mint embert
                            szeretni vagy gyűlölni, kicsinek vagy nagynak tartani, minden motiválás
                            nélkül is éppúgy, ahogy ugyanez Kossuthnak is elvitathatatlan egyéni
                            joga a gróffal szemben. Joga van mindegyikünknek hinni valakiben, vagy
                            benne kételkedni, ízlés, hajlam, természet dolga mindez. A Pesti Hírlap szerkesztője annyira ellenszenves a
                            gazdám szemében, hogy a legszentebb ügy is, amely Kossuth agyából
                            pattant ki, amelyet Kossuth propagál, amelynek megvalósítására Kossuth
                            érzi magát hivatottnak, vagy amely Kossuth kezében inkább
                            megvalósíthatónak látszik, mint az övében, a gróf előtt már pusztán csak
                            ennél az egyetlenegy oknál fogva is ellenszenves. Én ismerek olyan
                            embereket, akik... de ez igazán nem fontos. Megértem a grófot, de meg
                            tudom érteni azokat is, akik érthetetlennek találják ezt az
                            ellenszenvet. Gazdám tizenöt évig küzdött valamiért, s akkor jött egy
                            ismeretlen fiatalember, és elvette tőle egész életmunkája eredményét és
                            dicsőségét. Én is elmondhatnám, amit a napokban Disraeli mondott a
                            whigekre: a toryk éppen fürödni voltak, s ezalatt a whigek ellopták és
                            magukra öltötték a fürdőzők ruháját. Abban is igazat adok a grófnak,
                            hogy ő nem látja Batthyány Lajos vagy Kossuth kezében jó helyen a nemzet
                            vezérletét. Az még nem minden, hogy ugyanaz a programjuk, mint az övé
                            volt tíz évvel ezelőtt. Az sem elég még, hogy éppen úgy szeretik a
                            hazát, mint ő. Hiába csillog-villog sok ragyogó tulajdonságuk, mégis el
                            tudom képzelni, hogy kezükben minden nagy és nemes dolog szétmállik, az
                            ország népe rossz útra téved, és katasztrófa zúdul a nemzet fejére.</p>
					<p>A gróf azt szokta hangoztatni, hogy Anglia alkotmánya olyan tökéletes,
                            hogy azt semmiféle emberi gyengeség nem tudja megrontani - csakhogy
                            ehhez angol emberek, angol szellem, évszázados angol erények és
                            tradíciók, szóval angol nemzeti őserő és tökéletesség szükséges. Nálunk
                            a nemzet gyenge, és nevelésre szorul. Nálunk az intézmények
                            tökéletlenek, minden az emberektől függ, akik a nemzet sorsát kezükben
                            tartják. Ha majd mi is felemelkedünk az angol nemzeti erények
                            magaslatára, akkor nálunk is mindegy lesz, hogy Széchenyi István gróf
                            vagy Kossuth Lajos valósítja-e meg a szükséges reformokat.</p>
					<p>Mindezek azonban még nem adják magyarázatát annak a beteges
                            ellenszenvnek, félelemnek és aggodalomnak, amely a gróf lelkét elönti,
                            ha Kossuthról vagy Kossuth barátairól van szó. Az igazi magyarázat abban
                            a mérhetetlen és emésztő szenvedélyben van, amelyhez csak a
                            vallásalapítók, a vértanúk, a rajongók és az őrültek fanatizmusához
                            hasonlítható. A grófban minden érzés túlfeszített, de ez a többit mind
                            elborítja. Valósággal szerelem ez, a szerelem minden mellékzöngéjével.
                            Tudom, néha a gróf saját maga is abban az optikai csalódásban ringatta
                            magát, hogy egyetlen igaz szerelme Crescence grófné volt. Már olyasmit
                            is mondott keserűségében, hogy csak a grófné miatt lett hazafivá. A gróf
                            téved. Az ő egyetlen szerelme Magyarország. A gróf Crescence grófnét sem
                            tudja szeretni, csak a hazájával együtt, a hazáján keresztül, s ez a
                            szerelem is csak azért született meg, hogy vele stimulálja magát, ha
                            ellanyhulna a hazáért való szolgálatban. A gróf féltékeny, nem a maga
                            műveire, nem a népszerűségére, nem a reformokra, hanem Magyarországra.
                            Ez a féltékenység olyan, mint aminőre a regényírók az őrült vagy a
                            halálos jelzőt alkalmazzák. Széchenyi István gróf őrülten szerelmes a
                            hazájába, és őrülten féltékeny rá, és meg tudna halni a hazájáért.</p>
					<p>
                            Július 20.
                        </p>
					<p>A grófot sokan szívtelen, rideg, könyörtelen embernek tartják. Ebből csak
                            annyi igaz, hogy például hiába ostromolják őt a kölcsönkérők. Én tudom a
                            leghitelesebben, hogy tavaly kisebb-nagyobb tételekben négyszázezer
                            forintot kértek tőle kölcsön olyanok, akiknek igazán nehéz volt nemet
                            mondani. De kimondta a nemet, amivel megint szép számú ellenséget
                            szerzett magának. Mindig elítélte azokat a barátait, akik két kézzel
                            szórják a pénzt, kizárólag magának a pénzszórás művészetének
                            fitogtatásáért. Hát ilyen veszedelem őt már nem fenyegeti. A jövedelmét,
                            amióta férj és apa, sohasem költi el teljesen, de nem is fukar ember. A
                            grófnét elhalmozza ékszerekkel, jobbágyait kíméli, szemet huny
                            gazdatisztjeinek önző sáfárkodása előtt (valamennyi meggazdagszik),
                            sokat költ kastélyra, lóra, háztartásra, reprezentálásra, Pesten,
                            Pozsonyban állandó szállást tart, a Kaszinót több ízben gazdagon
                            megajándékozta. Más az, ha közdolgokról van szó. Politikai tevékenysége,
                            utazgatásai rengeteg pénzbe kerülnek. Egész irodát tart fenn,
                            titkárokkal, másolókkal, fordítókkal és könyvtárnokokkal. Lunkányi és én
                            vagyok a megmondhatója, hogy közgazdasági vállalatain mindenki nyer,
                            egyedül ő veszít, eddig kétszázezer forintnál is többet. Ezt sem tudja
                            róla senki; egyáltalán az emberek csak díszmagyaros vagy excentrikus és
                            anglomániás politikai alakját látják. A grófné is felületesen ismeri,
                            mégpedig nem is a legjobb oldaláról. Különös egy helyzet. Önző és
                            szívtelen ember hírében áll a legnagyobb magyar... pedig... még
                            fehérneműt sem tud váltani anélkül, hogy eszébe ne jusson: milyen
                            fehérneműjük van a magyaroknak, hányszor váltanak inget egy héten, hol
                            készül az alsónadrágjuk, mennyit fizetnek gyolcsért, vászonért,
                            selyemért idegeneknek, hogy lehetne a magyarok ipari rabszolgaságát
                            megszüntetni. Nem tudom, Istennek áldása vagy átka-e ez, de a gróf
                            sohasem egyes személyekről gondolkodik, még feleségéről és fiairól, még
                            saját magáról is megfeledkezik, az ő szívében mindig milliók élnek,
                            akiket együttvéve népnek vagy nemzetnek hívnak. Ő csak tízmillió magyar
                            szempontjából nézi az élet minden megnyilvánulását, a történelmet,
                            Európa vízrajzi térképét, az egész emberiséget, az eget és a földet, még
                            a túlvilági boldogságot is. Az egyes ember nem érdekli, nem érdekli az
                            úgynevezett emberiség sem. Neki nem kell az emberiség üdve, nem érdeklik
                            az emberi jogok, ennélfogva nem érti a világboldogító eszméket és azok
                            hordozóit. Ő a keresztes háborúkat, a humanisták antik műveltségét,
                            Dantét, Shakespeare-t, Amerika felfedezését, Cromwellt, a francia
                            forradalmat, a gőzgép, vasút, gőzhajó, fonógép feltalálását, Newton
                            gravitációs elméletét, Metternich rendszerét és az angol
                            telivértenyésztést is csak abból a szempontból nézi, hogy az mennyit
                            ártott vagy használt a magyaroknak. Bevallja, hogy örömmel üdvözölné azt
                            a találmányt, történelmi eseményt, vallási mozgalmat, rendszert, embert
                            vagy kozmikus csodát, amely a világ minden népeinek ártana, egyedül csak
                            a magyaroknak válnék hasznára és dicsőségére. Ő nem világpolgár és nem
                            magánember. Ő roppant távolságban érzi magát azoktól a fiataloktól,
                            akiknek az egész emberiség javáért fáj a fejük. Akik a lengyelekért,
                            görögökért vagy az amerikai rabszolgákért meg akarnák izenni a háborút
                            Oroszországnak, Törökországnak, Amerikának. A gróf egyetlen lengyel
                            menekültnek sem adna szállást; a lengyel forradalom őt két szempontból
                            érdekelte: először, hogy emiatt kiütött a kolerajárvány, és sok ezernyi
                            magyart elpusztított, másodszor, hogy a lengyelek példáján okuljon, és a
                            magyar közéletből, amely veszedelmesen hasonlít a lengyelhez, minden
                            forradalmasító anyagot és energiát eltávolítson. Néha semmiségeken
                            elérzékenykedik, máskor a cinizmus álarca alá rejti érzelmességét. Nem
                            tagadom, vannak esetek, amikor engem is megdöbbent a gőgje. Az
                            országgyűlésen a követek általában tegeződnek. Ő csak a legelőkelőbb
                            mágnásokat tünteti ki ezzel, még Deákot is magázza, s Kossuthot, akivel
                            eddig összesen kétszer fogott kezet, szerkesztő vagy táblabíró úrnak
                            szólítja. Még a titkos tanácsos, tehát excellenciás Sina bárót is
                            lemagázza. Azt azonban kevesen tudják, hogy velünk, gazdatisztjeivel,
                            titkáraival, sőt még a cselédségével is milyen elragadó, kedves,
                            közlékeny és gyengéd. Velem például olyan udvarias, hogy sokszor
                            elpirulok. Néha déltájt akar valamit megbeszélni velem, ilyenkor
                            felszalad a lakásomra, hátul beszól a konyhába, és megkérdezi, hogy
                            mikor ebédelünk. Ha éppen az asztalnál ülünk, megtiltja a szakácsnénak,
                            hogy elárulja, és szó nélkül odébbáll; ha ebéd előtt vagyunk, megkéri a
                            cselédet, hogy kissé húzza-halassza a tálalást, mert tízpercnyi dolga
                            volna velem. Mindezt pedig nem leereszkedéssel cselekszi, hanem
                            finoman, tapintatból és igazságosságból. Amit a maga számára nem tartana
                            kellemesnek, azt mással szemben sem tartja méltányosnak. Igaz, hogy
                            voltaképpen arisztokratikus lényéből fakad ez is. Jó és gyengéd csak
                            olyanhoz tud lenni, akit szeret; maga mellett pedig - jószágigazgatótól
                            kezdve az utolsó inasig - csak olyan embert tűr meg, akit megszeretett.
                            Lunkányi jószágigazgatóval például nagyobb tisztelettel beszél, mint a
                            nádorral. A szobalányokkal szemben sokkal udvariasabb, mint a
                            hercegnőkkel. (De ha valakit meggyűlöl, hercegnőt és szobalányt
                            egyképpen egyetlen szavával meg tud semmisíteni.)</p>
					<p>Mindennek pedig mi a lélektani magyarázata? Az, hogy a gróf olyan
                            mérhetetlen magasságban érzi magát a többi ember fölött, hogy abból a
                            magasságból már mindenki egyformának látszik. (Ez a császárok, kényurak,
                            világszép asszonyok és lángelmék demokratikus leereszkedése.)</p>
					<p>
                            Július 28.
                        </p>
					<p>Sokat gondolkoztam azon, hogy a grófnak van-e joga azokhoz a cézári
                            attitűdökhöz, amelyekben honfitársai előtt szemben megmutatkozik. Van. A
                            gróf nem tartozik senkihez, sem párthoz, sem klikkhez, sem
                            hagyományhoz, sem babonához, ő nem aulikus, nem rebellis, nem megyei
                            ember, nem hivatalnok, nem tesz különbséget katolikusok és protestánsok,
                            dunántúliak és alföldiek, észak-magyarországiak és erdélyiek, grófok és
                            polgárok, fertálymágnások és bocskorosok között. Mindegyik társadalmi
                            rétegnek látja hibáit és erényeit, képességeit és képtelenségeit,
                            legjobban megveti az arisztokráciát, s legtöbbre becsüli a parasztot,
                            akiben minden tetszik neki: hallgatagsága, méltóságteljes mozdulatai,
                            királyi tartása, keleti gőgje, egzotikus éneke, zenéje, bámulatos lelki
                            bátorsága, hősiessége, türelme... Ő az egyetlen ember Magyarországon,
                            aki fölötte áll minden előítéletnek, még azoknak is, amelyek a Corpus
                            Juris, az Aranybulla, a nemesi kiváltságok és a vármegye körül rakódtak
                            le, mint szent tradíciók. A gróf tabula rasát akar csinálni
                            Magyarországon. Ilyen értelemben nagyobb forradalmár és radikálisabb
                            politikus, mint Kossuth, Batthyány Lajos vagy Madarász László. Sokszor
                            annyira megy, hogy szinte szeretné az egész múltat kitörölni a magyar
                            történetből. A lángelme minden magába felszívó abszolutizmusával úgy
                            érzi, hogy ő és Magyarország egy test, egy lélek. Látja, ami elhibázott
                            és rossz, látja, hogy az egész épület ferde és silány tákolmány, pedig
                            amiből készült, vagyis föld, folyamok, hegy-völgy, emberek - főleg a
                            föld emberei! - a legkitűnőbb minőség, a legremekebb és legtisztább
                            anyag.</p>
					<p>Egyedül csak ő lát tisztán Magyarországban. Jól ismeri a diplomácia és
                            politikai élet minden kulisszatitkát. Ismeri a minisztereket,
                            nagyköveteket, hadvezéreket, sőt az uralkodókat is személyesen.
                            Metternichnek bizalmas barátja. Saját bőrén érzi a bécsi udvar
                            ellenszenvét a magyarok iránt. A maga kis hazája európai helyzetét
                            kívülről látja, és meg tudja mérni azokat a lehetőségeket, amelyeket
                            Magyarország földrajzi fekvése, éghajlati viszonyai, földjének
                            termőképessége, lakosságának száma, ereje, képességei jelentenek. Ő
                            tudja legjobban, hogy a roppant erős bécsi hatalom nem fogja tűrni a
                            magyar függetlenségi törekvéseket, és ha kenyértörésre kerül a sor... de
                            Isten óvja meg hazánkat ettől a szerencsétlenségtől...</p>
				</div>
				<div type="chapter">
					<head>
                            16
                        </head>
					<p>Forró nyári nap volt, augusztus huszonnegyedike. István grófnak eszébe
                            jutott, hogy öt nap múlva lesz Karolina halálának évfordulója, s egy hét
                            múlva a maga születésnapja. Ekkor lép az ötvenegyedik esztendejébe. Négy
                            nappal ezelőtt zajlott le a névnap, amelyet mindig fényesen
                            megünnepeltek. Most csak a család tagjait látta vendégül, a politika
                            távolmaradt. István gróf úgy érezte, hogy a névnapi ebéden nem jelent
                            meg a legfontosabb vendég. Még csak ki sem mentette magát. A magyar
                            nemzet még a névjegyét sem küldte el, a nemzet megneheztelt rá a Kelet népe miatt, és szakadatlanul ünnepli
                            Kossuthot. De azért a hídnak mégis leteszik az alapkövét, és a hidat
                            mégis ő teremtette. Ezért talán mégis érdemes volt élni. Crescence
                            boldogan készül az ünnepségekre. Tegnap próbát tartott, magára vette
                            pompás magyar díszruháját, olyan szép volt benne, hogy szeretné
                            megfestetni ebben a ruhában, amelyet valamikor az ő drága édesanyja
                            viselt. A hiú Crescence úgy érzi, hogy a hídalapkő letételének
                            ünnepélyén olyan szerepet kap, mint Bauharnais Eugenie, amikor az urát
                            Franciaország császárjává koronázták. Napóleon és Josephine is próbát
                            tartottak a hermelines császári díszruhában; az elsőt Talma, a másodikat
                            pedig Mars kisasszony tanította be a fejedelmi mozdulatokra. Ő a maga
                            részéről legegyszerűbb magyar ruháját fogja felölteni. Semmi kedve sincs
                            a színészkedésre, pedig rengeteget színészkedett, amíg a híd dolgát
                            nyélbe tudta ütni. Egyébként sincs kedve reprezentálni. Mintha semmi
                            része sem volna a dologban, oly kevésbe veszik, a nádor még arról is
                            elfelejtkezett, hogy valami rendjelet vagy nyomorult címet szerezzen
                            neki. Önnönmagának bevallotta, hogy ezt elvárta volna, és a mellőzés
                            fájdalmat okoz. Az emberek ezt közönséges hiúságnak vennék,
                            szánakoznának, vagy kárörvendő mosollyal mulatnának rajta. Maga is
                            megdöbbent, hogy ilyen kicsinyesség a lelkéhez férkőzhetik. Eszébe
                            jutott a saját mondása, hogy az a magyar ember, aki megtartja
                            függetlenségét, aki címet, rangot, királyi adományt nem kér, nem vár és
                            nem fogad el, az Magyarországban mindent elérhet, amit csak akar...
                            Minden kitüntetés és minden Bécsből jött elismerés gyanús és kellemetlen
                            hírbe hozza azt, akit azzal feldíszítettek. Kossuth Lajos táborában van
                            egy Madarász László nevű vidéki nemes, akit már ezüstkanállopással is
                            meggyanúsítottak, ezt a gondolatot nagyon szellemesen így fejezte ki:
                            nálunk a közéleti ember olyan, mint a kéményseprő; minél magasabbra hág,
                            annál kormosabb lesz. És mégis... A rendjel az ő számára nem jelent
                            egyebet, mint egy “köszönöm” szót. Elvégre ott fenn Bécsben a király
                            vagy legalább itt Budán a nádor ezt a “köszönöm” szót kimondhatta volna.
                            Tegnap Károly főherceg, aki az alapkőletételnél az uralkodót fogja
                            képviselni, az esti gőzhajóval megérkezett Pestre. Ekkor már fényözönben
                            úszott mind a két főváros. A gellérthegyi őrszem megpillantotta a
                            nagymáli Duna-parton felvillanó röppentyűket, amelyek a főherceg
                            hajójának közeledését jelentették, erre megadta a jelet, és megkezdődött
                            az ágyúzás a Citadellában. Ágyú- és tarackdurrogás, tűzijáték,
                            kivilágított Duna-part, rengeteg tömeg, roppant éljenzés, és a gőzhajó
                            kikötőjénél a főherceg nádor, akit az ország nagyjai kísértek. Őt nem
                            vették be az ország nagyjai közé. Voltaképpen semmi sérelem sincs ebben,
                            mert hiszen neki semmiféle közjogi méltósága nincs, nem tartozik a
                            zászlósurak közé, nem is hivatalnok, s a főherceg nádor szigorúan
                            ragaszkodik a bürokratikus formaságokhoz. De talán ebben az esetben a
                            nádornak mégis eszébe juthatott volna, hogy kinek köszönheti ezt az
                            ünnepséget. A “köszönöm” szó még ebben a formában is elmaradt tehát.
                            Természetesen azért mégis kiment a Duna-partra, báró Sina György, a
                            gazdag bécsi bankár társaságában. A bankár apja pénzért kapta a
                            báróságot, meg kell adni, mind a két Sina derék és hasznos ember, görög
                            bevándorlott, az öregapjuk még társzekéren járt faluról falura, és árult
                            minden elképzelhető és árulható holmit. Ez a görög, aki inkább bankár,
                            mint báró, s magyar főúr ugyan, de egyetlen szót sem tud magyarul, ez a
                            Sina már megkapta a titkos tanácsosságot, mert temérdek pénzéből valamit
                            adott az athéni görög Akadémia megalapítására. Igaz, hogy ő is adott, de
                            csak a magyar Akadémiára. Ezért is elmaradt az a bizonyos “köszönöm”
                            szó. No, de most már mindegy. Most arról van szó, hogy mialatt az ország
                            nagyjai a főherceget fogadták, Széchenyi István gróf báró Sinával arról
                            tárgyalt, hogy megvenné-e tőle egyik somogyi birtokát. Közben Deák
                            Ferenc, aki szintén nem tartozik az ország nagyjai közé, megsúgta neki,
                            hogy a jurátusok és patvaristák holnap fáklyászenével tisztelik meg. Hát
                            mégis jön valami kis köszönöm... Hiába, a legjobb anyag mégis, a
                            fiatalság, annak még van szíve... de a következő pillanatban ezt az
                            örömét is elrontották, mert valaki megsúgta, hogy az ifjúság aznap este
                            Kossuth Lajost is megtiszteli fáklyászenével. Hm. Tehát a Lánchíd
                            alapkőletétele, amelyért ő tíz esztendeig küzdött, ugyancsak jó alkalom
                            arra, hogy Pest Kossuth Lajos urat ünnepelje. Most már kezdi érteni a
                            dolgot. Itt van egy főherceg, a várost kivilágítják, a budai polgárság
                            bandériumot állít ki, az egész ország ünnepel, ennélfogva ebben az
                            örömmámorban elszalad a nemzet Kossuth Lajoshoz fáklyászenével. A nemzet
                            itt meg is állott volna, de a derék és jószívű Deák Ferencnek eszébe
                            jutott, hogy a fáklyásmenet ejtse útba szegény Széchenyit is, hogy el ne
                            keseredjék. Annyi bizonyos, hogy hálás egy nemzet. Legközelebb, az
                            Akadémia megalapításának évfordulóján is Kossuth Lajos kap majd
                            fáklyászenét. Hiába, fent és lent, császárok és népek egyaránt
                            csodálatos találékonyságot fejtenek ki az érdemek jutalmazásában.
                            Elmondhatja ezt Clark Tierney és Clark Ádám is, akik Európa egyik
                            legnagyobb műszaki remekét alkották meg; egy-egy csinos kis
                            dohányszelence alakjában ők is megkapták a “köszönöm” szót, mégpedig
                            főhercegi kézből. Helytartótanácsosok, néhány főispán és kancelláriai
                            főhivatalnok Szent István-rendeket és hangzatos címeket, a nagy angol
                            mérnökök pedig, mint az udvari lakájok és parádés kocsisok, szelencét
                            kaptak.</p>
					<p>Szinte csodálkozott, hogy a pesti hídfő helyén, az állványok és
                            gerendázatok alatt épített, zöld és skarlátszín szövettel bevont óriási
                            csarnokban mégis megengedték, hogy a délutáni ünnepségeken a főhercegnek
                            Széchenyi István gróf nyújtsa át a kalapácsot, Tierney Clark a kanalat,
                            Clark Ádám a tervrajzokat, báró Sina György pedig az oklevelet. A
                            főherceg a harminc-negyven mázsás kőtömbökből épült pillér üregébe tette
                            az oklevelet, amelyre egy százharminc mázsás gránitkövet hengerítettek.
                            Az ország nagyjai ájuldoztak a hódolattól, és rajongva nézték az
                            uralkodó képviselőjét, amint háromszor ráüt a gránitkockára. E
                            pillanatban mindenki azt hihette volna, hogy a Lánchíd építése a
                            főherceg érdeme, és a nemzet ezért hálásan leborul a trón
                            zsámolyához.</p>
					<p>Éjszaka a fiatalság fáklyászenével Széchenyi lakása elé vonult, de a
                            grófot nem találta otthon. Az ifjúság ezután Kossuth ablakai alatt
                            gyülekezett. Kossuth Lajos otthon volt. Megjelent az ablakban, és
                            beszédében gyönyörű szavakkal magasztalta Széchenyi Istvánt, és azt
                            indítványozta, hogy a hidat Széchenyi István grófról nevezzék el. Ez az
                            elegáns meghajlás valósággal lázba hozta és a rajongásig fokozta a
                            fiatalok szeretetét - Kossuth Lajos iránt.</p>
					<p>István gróf most már csak arra volt kíváncsi, hogy mit ír az
                            alapkőletételről a Pesti Hírlap. Vezércikket írt.
                            A vezércikket Kossuth Lajos írta, és István gróf mohón olvasta az alábbi
                            sorokat.</p>
					<p>“...És így most már a híd többé nem hipotézis. Alapját letettük, s ezzel
                            egyszersmind egy nagy elvet szentesítettünk. E pillanatban találkozott
                            alkotmányunk az örök emberi jogokkal. A híd alapkövével voltaképpen
                            alapkövét tettük le a polgári egyenlőségnek, megtettük az első lépést a
                            közterhek egyenlő viselésére. Ez a híd rengeteg küzdés és várakozás után
                            jutott el odáig, hogy végre csakugyan létesülni engedi azt a magyarok
                            istene. Ha felépül, legyen intő jel, amely előttünk az ember és a polgár
                            kötelességének ösvényére mutat. És eljön majd egy szebb kor, amely
                            utódainktól már nem követel olyan emberfölötti erőmegfeszítést, annyi
                            küzdelmet, mint amennyit nekünk kell megvívni a magyar jövőért. Eljön
                            egy szebb kor, amelyben utódaink a most elvetett magnak érett
                            gyümölcseit élvezhetik. És akkor ezerszeres fényben ragyognak nevei
                            azoknak, akik soha nem csüggedő lélekkel munkálkodtak a haza jövőjén. De
                            mindenekfölött és mindenekelőtt millió ajak magasztalja majd azt a nagy
                            hazafit, aki a tespedés és elaljasultság korában merészen emelte fel
                            férfias szavát, és villám gyanánt szórta az igazságot az alvó nemzet
                            szeme közé, aki fáradhatatlan munkássággal igyekezett jólétet teremteni
                            ebben az országban, s aki sikerrel koronázott tetteivel dicsőségesebb
                            emléket épített magának, mint aminőt az emberi kéz vagy a művészet
                            géniusza nyújthatna neki...”</p>
					<p>István gróf kiejtette kezéből a Pesti Hírlap-ot.
                            Behívatta magához Tasnert, és megkérdezte tőle, hogy olvasta-e ezt a
                            dicsőítő cikket. Tasner bólintott.</p>
					<p>- Tegnap azt hallottam a Kaszinóban, hogy Kossuth gúnyból indítványozta
                            azt, hogy a hidat rólam nevezzék el.</p>
					<p>Tasner szeme tágra meredt.</p>
					<p>- Képtelenség! - lihegte önkéntelenül. - Mi oka volna neki erre a
                            gúnyolódásra?</p>
					<p>- Kossuth környezetében azt beszélik, hogy a híd részvényeivel Sina báró
                            és én nagy nyereségre spekulálunk.</p>
					<p>- Őrültség!</p>
					<p>- De ebben az őrültségben taktika van, ez az őrültség ragadós, és ezt az
                            őrültséget róluk feltételezem.</p>
					<p>Tasner felkapta a fejét:</p>
					<p>- Kossuthról, gróf úr, nem szabad feltételeznie. Kossuth Lajos először is
                            okos, másodszor pedig tapintatos és finom lelkű ember.</p>
					<p>- A cikkei...</p>
					<p>Tasner bocsánatkérően nézett a grófra:</p>
					<p>- Ne vegye rossznéven, gróf úr, a cikkek lehetnek romantikusan túlzók, és
                            lehetnek tapintatlanok, de írójuk méltóságoddal szemben, mint egyén az
                            egyénnel szemben, tele van lojalitással és hódolattal. Kossuth sokkal
                            eszesebb ember, semhogy ne tudná: a Lánchíd részvényein csak veszíteni
                            lehet.</p>
					<p>A gróf elégedetlenül rázta a fejét:</p>
					<p>- De én azt akarom, hogy azok a nadrágtalanok, akik Kossuth testőrségét
                            teszik, azok is tudják meg, hogy mit érnek a Lánchíd részvényei. Kedves
                            Tasner, tegyen közzé hirdetést az újságokban, hogy Széchenyi István gróf
                            minden Lánchídrészvényét hajlandó eladni napi árfolyamon.</p>
					<p>- Ahogy parancsolja.</p>
					<p>- Nem engedem magamat meggyanúsítani! - viharzott a gróf lelke tovább. -
                            A szerencsétlen magyar minden aljas rágalomnak könnyen felül, és minden
                            cselekedet mögött hajlandó valami ocsmány hátteret keresni. Igaz -
                            folytatta elborult arccal -, hogy sok keserves tapasztalat vitte őt erre
                            az útra, sok hitvány áruló, kém, ingatag jellem, nyomorult féreg
                            csúszik-mászik közöttünk... de erről nem szabad hangosan beszélni,
                            Tasner. Nem szabad, hogy ezt a külföldön meghallják... Borzasztóan
                            sajnálom már azt is, hogy megengedtem a Hitel-nek
                            németre való fordítását... Ma már nem tenném.</p>
					<p>Tasner tiszteletteljesen felemelte a szavát:</p>
					<p>- Gróf úr, a magyar társadalomban csakugyan sok a kivetnivaló hitvány,
                            szemét; de éppen ezért, ha megengedi, őszintén elpanaszolom
                            méltóságodnak, hogy mi fáj nekem a legjobban.</p>
					<p>A gróf gyanakodva nézte Tasnert, aki ott állt előtte mereven, állig
                            begombolkozva és fekete nyakkendőjével állát felpeckelve, keskeny,
                            vértelen ajkát behúzva, sörtehajával és fehér szemöldökével, mint egy
                            viaszbábu.</p>
					<p>- Miről van szó, Tasner?</p>
					<p>- Minden magyar nyomorúságunk között az a kétségbeejtőbb, hogy ha akad
                            két igazán nagy és nemes szívű ember, akik egyképpen bármely pillanatban
                            vérüket adnák a hazáért, az a két ember Szent István korától kezdve a
                            mai napig valami szörnyű magyar átok törvénye szerint
                            engesztelhetetlenül féltékeny egymásra, vagy gyűlöli egymást...</p>
				</div>
			</div>
			<div type="group">
				<head>
                        MÁSODIK RÉSZ
                    </head>
				<div type="chapter">
					<head>
                           1
                        </head>
					<p>A csillár alatt ült, ráhajtotta fejét az öklére, és karjával az asztalra
                            könyökölt. Előtte levelek hevertek, néhány könyv, felbontott borosüveg
                            és pezsgőspalack, kávé, konyak, szivarok, a tálcában rengeteg hamu.
                            Nehéz, fülledt levegő. A felülről megvilágított ember homloka fénylett,
                            a bozontos szemöldökök azonban az egész arcot beárnyékolták. Egyedül
                            volt. Az egész szoba elsüllyedt a félhomályban, csak ez a koponya
                            uralkodott diadalmasan a tárgyak, félhomály és világosság fölött,
                            koncentrált fényben, mintha a csillár gyertyái egészen átvilágították
                            volna. Abba a koponyába belesűrűsödött egy világ: azaz egy emberi lélek,
                            amely a mozdulatlan tárgyak között félhomályban, roppant mozgalmas,
                            világos, zajos életet élt. Benn a koponyában minden forrott,
                            bugyborékolt és gőzölgött, mint egy lombikban, amely alatt szüntelenül
                            lobognak a lángok. Ebben a lombikban az agyvelő is égett - remek
                            agyvelő, hihetetlenül mély és tekervényes barázdákkal, valóságos
                            labirintus - s benne föl és alá száguldoztak a gondolatok, mint
                            megvadult paripák, amelyek nem találják a kijáratot. Ez az agyvelő, mint
                            ezerkarú polip élt, dolgozott fáradhatatlanul, roppant erőfeszítéssel,
                            hogy elsuhant esztendők eseményeit megragadja, eszmék és érzelmek
                            rengeteg anyagát összemarkolja. Mindenáron emlékezni akart, az
                            emlékeket sommázni, s az eredményből kiszámítani a következményeket. Nem
                            volt nagy rend ebben a koponyában, az emlékek egymáshoz nem való
                            molekulái egymásba torlódtak, megszakadtak, összekeveredtek, vegyileg
                            felbomlottak s egymásba olvadtak, és ártatlan elemek vegyülékéből
                            kárhozatos méreganyagok párolódtak le.</p>
					<p>Ez az eleven gép már órák óta működésben volt, s az első emlék, amit
                            feldolgozott, természetesen a hídra vonatkozott. Letették a nagy mű
                            alapkövét. Öt év múlva kész lesz, és aki át akar menni, mindenki fizet,
                            még az is, aki kilencszáz év óta nem fizetett semmit, hacsaknem
                            jószántából, nagyúri kedvéből vagy szánalomból. Aztán két beszéd az
                            Akadémiában... rettentő felzúdulás, mindenki összefog ellene, és
                            Wesselényi Miklós, akivel való barátsága oly régóta romlik, most nyíltan
                            kiáll ellene... nohát, ő sem hagyja magát, újságcikkre újságcikkel
                            felel, elszerződik vezércikkírónak a Jelenkor
                            című laphoz. Micsoda viadal!... Kossuth most már kezdi elhagyni régi
                            alázatos és hódolatos hangját, kezd fölényeskedni és gúnyolódni. Egyszer
                            fejére idézi Schillert: Ejnye, de aprókat lép ez a nagy ember! Máskor
                            ráolvassa, hogy a szavak is lehetnek cselekedetek... “A nemes gróf a
                            hazát veszélyben látja, úgy érzi, hogy nemzetünk testén a rothadás jelei
                            mutatkoznak, a nemes gróf kiáll a porondra, a harc ugyan másoknak is
                            szól, de az első mérkőzés szerencséjében minket részesített, üdvözöljük
                            őt a sorompók között... minden fegyvert elfogadunk, ami nekünk tetszik.”
                            Kossuth most már így beszél vele. Kezdi magát egyenrangúnak tekinteni
                            vele. De nemcsak Kossuth, hanem aprócska csatlósai is, valami
                            Frankenburg nevű firkász, meg tudja ördög, hogy hívják fiskális,
                            zugügyvéd, árverési hiéna, és oly hetykén leckézteti, hogy az ilyen
                            támadásokra nem lehet keserűséggel, csak humorral válaszolni. A nép
                            természetesen nem neki, hanem Kossuthnak, Wesselényinek és
                            Frankenburgnak tapsol. Ezen nincs semmi csodálkoznivaló. A párizsiak
                            annak idején Danton szónoklatait is langyosnak találták, és
                            Szókratésztől kezdve számtalan áldozaton keresztül a nép mindig
                            igazságtalan bíró volt... sajnos! Egyszerűen megállapítják, hogy ő,
                            Széchenyi István csak egy törpe minoritás tagja, a fiatalság és az utca
                            elfordul tőle, vagyis elvesztette népszerűségét. Pedig - mondja Kossuth
                            - akinek nincsen népszerűsége, az hasonlít a mágnestűhöz, amely a
                            hajónak megmutatja ugyan az égtájakat, de sohasem tudja útnak indítani.
                            Népszerűség!... Őnáluk, úgy látszik, ez az általános mérték az
                            államférfiúi nagyság megítélésére. Kossuth most már azt is magyarázgatni
                            kezdi, hogy miért nevezte őt a legnagyobb magyarnak. Nyilván megbánta
                            vagy megsokallta már, hogy nagylelkűségének egy gyenge pillanatában
                            legkegyelmesebben ezt a címet s jelleget adta neki. Most már csak az
                            óramutató szerepét hagyja meg számára, hozzátéve, hogy “aki korának
                            óramutatója, az még nem Prométheusza; inkább őt teremtette a kor,
                            mintsem ő a kort; de ha úgy gondolkodik, hogy az óramutató teremti az
                            időt, s a teremtés szerepét akarja magának kisajátítani, akkor tragikus
                            tévedés áldozata lesz, és végképp elveszti a nemzet szeretetét”.
                            Népszerűtlenség és törpe minoritás - ezt veti szemére Kossuth. Nagy
                            megtiszteltetés. Fényes történelmi díszhely Szókratész és Jézus
                            Krisztus között, aki a jeruzsálemi nép körében Barabbásnál is
                            népszerűtlenebb volt, s csak egy törpe minoritás, az apostolok és a
                            szent asszonyok maradtak mellette a kereszt tövében. Eötvös József báró
                            a szemére vetette, hogy az országgyűlésen ellene szavazott olyan
                            javaslatoknak, amelyeket tulajdonképpen ő vetett fel Magyarországban.
                            Ilyesmit már Tasner is mondott neki. Eötvösnek is, Tasnernek is igaza
                            van, az egész mostani ellenzéki program benne van már a Stádium-ban. Most már az egész ország Széchenyi
                            István elveit vallja, egyedül csak ő tagadja meg a régi Széchenyi
                            Istvánt. Hát ez is lehetséges? Igen. Lehetséges...</p>
					<p>Előtte nyitott könyv hevert. A Revue des Deux
                                Mondes legújabb száma, amely egy Heine Henrik nevű emigrált
                            német költő párizsi levelét közölte. Ezt a Heinét nem szereti, olyan
                            kártékony embernek tartja, akár!.. hirtelenében nem is tud jobb
                            hasonlatot... akár Kossuth Lajost. De ez a Heine átkozottul szellemes
                            fickó, és pompásan felel meg helyette Eötvös Józsefnek és a többi
                            gúnyolódónak, akik szemére vetik, hogy most saját elveit megtagadva,
                            beáll a hagyományok és az alkotmány védői közé.</p>
					<p>A csillár alatt, rossz világításban, szemét erőltetve - miközben a
                            folyóirat lapjai zizegtek, az égő gyertya sercegett, és kívülről szél
                            verte az ablakkereteket - olvasni kezdett.</p>
					<p>“...Az ateizmusnak most fanatikus papjai vannak, akik a hitetlenségnek
                            valóságos főinkvizítorai, akik még Voltaire-t is máglyára tétetnék -
                            mivel az megátalkodott hivő volt. Amíg az ateizmus csak a szellemi
                            arisztokrácia szájából hangzott el, s a bölcsészeti petits-soupers alatt
                            körülöttünk sürgölődő inas előtt érthetetlen volt - addig magam is ama
                            könnyelmű esprits forts-hoz tartoztam, amelynek liberális grand-seigneur
                            tagjai közvetlenül a forradalom előtt az új eszmékkel igyekeztek üres és
                            henye életük unalmát elűzni. De amidőn láttam, hogy a durva plebs, a
                            csőcselék is ugyanazt a témát kezdi hajtogatni piszkos csapszékeiben,
                            ahol viaszfonat és girandole-ok helyett faggyúgyertya és olajmécses
                            pislog, és szutykos csizmadia- és szabólegények merészelték mosdatlan
                            szájjal Isten létét tagadni; amidőn az ateizmus kezdett erősen
                            emlékeztetni a sajt, pálinka és bagó illatára: akkor felnyíltak szemeim,
                            s amit elmémmel nem voltam képes felfogni, azt most megérteté velem
                            szaglási érzékem. Az undor, hála isten, egy-kettőre véget vetett
                            ateizmusomnak. Sőt, az igazat megvallva, nem pusztán az undor volt az,
                            amiért az istentagadók elveire ráunva, megtértem. Hozzájárult ehhez
                            bizonyos világi aggály is, amelyet sehogy sem tudtam eloszlatni. Láttam,
                            hogy az ateizmus többé-kevésbé titkos szövetséget kötött a
                            legmeztelenebb és legdurvább kommunizmussal. Az utóbbitól való
                            félelemnek biz’ isten egyáltalán nincs köze a szerencsefi aggodalmához,
                            ki tőkéi miatt reszket, sem a gazdagabb iparosok bosszúságához, kik
                            abban kizsákmányoló üzleti eljárásuknak akadályát látják. Nem. Engem a
                            művész és tudós titkos aggodalma fog el, aki egész modern
                            polgárosodásunkat, annyi évszázad fáradságos vívmányát, elődeink
                            munkáinak gyümölcsét látja veszélyeztetve. Nagylelkű gondolkodóink
                            eszméitől elragadtatva ám áldozzuk fel a tudomány és művészet érdekeit,
                            sőt összes osztályérdekeinket a szenvedő és elnyomott nép érdekében; de
                            gondoljuk meg, mi vár ránk, ha a nyers tömeg, amelyet némelyek népnek,
                            mások pedig csőcseléknek hívnak, s amelyet újabban felségjogokkal
                            ruháztak fel, tényleges uralomra jut. Szívesen feláldozzuk magunkat a
                            népért - az önfeláldozás válogatott gyönyöreink közé tartozik -, a nép
                            emancipációja volt éltünk legszebb feladata, s ezért küzdöttünk és
                            szenvedtünk végtelen nyomort otthon és számkivetésben; de a költőnek
                            tiszta és érzékeny természete tiltakozik a néppel való közvetlen
                            érintkezés ellen, s még inkább rettegünk, ha az ő cirógatásai jutnak
                            eszünkbe. Egy nagy demokrata azt mondta egyszer: rögtön a tűzbe tartaná
                            kezét, hogy megtisztuljon, ha egy király fogna vele kezet - én pedig
                            megmosnám kezemet, ha a szuverén nép az ő kézszorításával tisztelne meg.
                            Ó, a nép, e szegény, rongyos király, hízelgőkre talált, akik
                            arcátlanabbak Bizánc és Versailles összes udvaroncainál. A népnek ezek
                            az udvari lakájai folyton magasztalják az ő jelességeit és erényeit.
                            Pedig a tömeg, amelynek jóságát oly nagyon magasztalják, egyáltalában
                            nem jó; sőt néha oly gonosz, mint némely más cézári hatalmasságok.
                            Gonoszságának oka azonban az éhség; gondoskodnunk kell, hogy a felséges
                            népnek legyen mindig mit ennie; ha kellőképp jóllakott, nyájasan és
                            kegyelmesen fog mosolyogni rátok. Őfelsége a nép továbbá nem nagyon
                            értelmes; sőt ellenkezőleg, majdnem olyan ostoba, mint a kegyencei.
                            Szeretetét és bizalmát csak az nyeri meg, ki szája íze szerint beszél,
                            és szenvedélyeit dédelgeti; ellenben gyűlöli a becsületes férfiút, ki az
                            ész szavával fárad felvilágosításán és nemesítésén, így van ez
                            Párizsban, így volt ez Jeruzsálemben. Bízzátok a népre a választást a
                            legigazabb férfiú és a leggonoszabb haramia között - biztosak lehettek,
                            azt fogja kiáltani: Barabbást akarjuk! Éljen Barabbás! - E visszásság
                            oka a tudatlanság; ezen jelentékeny bajon segítenünk kell nyilvános
                            iskolák felállításával, melyekben a nép ingyenes oktatásban és a hozzá
                            tartozó vajas kenyér s egyéb élelmiszerek élvezetében részesül...”</p>
					<p>Könnyű ennek a Heinének, aki csakugyan utálja a népet. Ő nem tudja ilyen
                            cinikus humorral kezelni a dolgot. De mennyire nem! Ő szenvedélyesen
                            szeret egy népet, és ez az ő veszte. Szereti és gyűlöli
                            engesztelhetetlen szerelemmel, és attól fél, hogy a nyilvánosság előtt
                            egyszer elpityeredik vagy dührohamban tör ki. Nemrég már úgyis botrányos
                            színben mutatta be magát a pesti megyeházán. Egy Pálffy és egy Zay
                            erősen támadták az arisztokratákat, és azt indítványozták, hogy
                            egyszerűen el kell törölni a főrendiházat. Ő feláll, egész testében
                            remegve beszélni kezd, védi a főrendeket és a magyar tradíciókat,
                            amelyek között a főrendiház nem a legutolsó és nem a leghitványabb.
                            Kijelenti, hogy minden olyan alkotmányváltoztatást, amelynek gyökerei
                            nem nyúlnak le a kilencszáz éves tradíciókba, amely ellenkezik a magyar
                            történelmi jogfejlődéssel, lelkéből gyűlöl és visszautasít. Valóban
                            Isten csodája, hogy ez a magyar nemzet - itt a könnyeket már csak a
                            legkétségbeesettebb erőfeszítéssel tudta visszatartani - szláv, német,
                            török ellen oly sokat harcolván, magát fenn tudta tartani, és ember,
                            akinek helyén van a szíve, lehetetlen, hogy szimpátiát ne érezzen egy
                            ilyen nemzet iránt. És meg kell a szívnek szakadni - érezte, hogy már
                            csak úgy csorog szeméből a könny -, ha ezt a népet faragatlan kezek
                            bántani merik, s ha egyedül marad is, és az lenne élete utolsó órája,
                            akkor sem engedi, hogy bántsák a magyart! Borzasztó erőlködéssel tudta
                            ezt a pár szót elmondani, és majd a föld alá süllyedt szégyenletében,
                            hogy annyira elérzékenyedett. De a java csak most következett. Az a Zay
                            gróf még egyszer felállt, és gyűlölködő hangon szemére vetette a Hitel nemzetostorozó, kemény kifejezéseit,
                            amelyeket még német nyelvre is lefordítottak, hogy a külföld is
                            megértse, milyen vádakkal illeti a magyart egy arisztokrata... Erre a
                            kegyetlen vádra úgy érezte, hogy a dühtől és kétségbeeséstől, a
                            fájdalomtól és lelkiismeret-furdalástól hangos sírásra fakad, s ettől a
                            férfiatlan, beteg, szerencsétlen ellágyulástól annyira elborzadt, hogy
                            mint egy hasáb fa, élettelenül zuhant a földre. Hazavitték, nagy
                            rémület, összeszaladás, ágynak esett, senkit sem ismert meg, napokig
                            beteg volt, Metternich is, a nádor is ijedten kérdezősködött...
                            rettenetes volt.</p>
					<p>A csillár néhány gyertyája csonkig leégett. A koponya most már nem
                            világított, csak halvány vöröses fényben égett, s belül az emlékek
                            körvonalai kissé elmosódtak. De szinte látni lehetett, hogy ismét
                            Kossuth Lajos alakja körül kezdenek kikristályosodni. Az új vezér, úgy
                            látszik, kezdi észrevenni, hogy a mélabús, siránkozó belletrista
                            vezércikkekkel, a bot, vessző és a tetszhalottak emlegetésével már nem
                            tudja izgalomban tartani a kedélyeket, tehát ő is rálép az általa
                            kigúnyolt közgazdasági tevékenységre. Megalakította a Védegyletet.
                            Magyar ipart akart teremteni máról holnapra. Bizonyára Amerikáról vette
                            a példát, ahol kimondták az angol áruk bojkottját, és azután csakhamar
                            el is szakadtak Angliától. Még Deák sem vette észre, hogy ez voltaképpen
                            első lépés akar lenni az Ausztriától való elszakadás felé, és
                            Szentgróton, ahol a Védegylet gróf Batthány Kázmér elnöklete alatt ülést
                            tartott, ezt mondta Deák: “Egykor egy franciát megkérdeztek, hogy ki
                            verte meg Marengónál az ellenséget. - Én! - monda a veterán - és még
                            hetvenezer francia. Szintúgy ezen társulatnak is minden tagja
                            elmondhatja egykoron magáról: én meg millió védegyleti tag mentettük meg
                            a sorvadó hazát.” Mi történt ezzel a Deákkal? Már ő is szellemeskedik?
                            Már ő is Kossuth- és Heine-féle frappáns anekdotákkal akarja megszerezni
                            a népszerűséget? Csak Isten a tudója, hogy mily rosszul áll Deáknak ez a
                            léha, könnyed szerep. Neki is eszébe jutott a jó Schiller Frigyes:
                            milyen aprókat lép ez a nagy csizmás, kövér magyar táblabíró! Nagyon
                            csodálkozott e bölcs ember frivolitásán. A többién annál kevésbé. Nem
                            csodálkozott például gróf Batthyány Louis-n, aki - meg kell adni -
                            gyönyörű szál ember, igazi Adonisz, híres nőcsábító - egyéb semmi,
                            hacsak azt nem rójuk fel érdemül, hogy a ruhái angol remekművek, ebben
                            talán csak Kázmér gróf, a Védegylet vezére, valamint a hóbortos Palocsay
                            báró veheti fel vele a versenyt. A Batthyányiakat divat dolgában
                            feltétlenül elismeri tekintélynek, sőt vezérnek is, az asszonyok körül
                            való sikereiket pedig egyenesen irigyli tőlük, kivéve természetesen azt
                            a hódítást, amelyet Louis gróf a Monarchia leghatalmasabb asszonya,
                            Zsófia főhercegnő szívében aratott. Ezt az egyet nem irigyli tőle.
                            Sohasem szerette a mérges asszonyokat, különösen, ha azok csúnyák. Azon
                            sem csodálkozik, hogy Batthyány Lajosné olyan buzgó tagja a
                            Védegyletnek. A szép Karolina grófnő ellenállhatatlan; de az a baj, hogy
                            ő sem tud ellenállni annak, aki hiúságát valamivel felcsiklandozza.
                            Crescence gyűlöli, és Crescence-t a világért sem lehetne rábírni, hogy
                            elmenjen Batthyányné valamelyik estélyére vagy azokra a kirándulásokra,
                            amelyeken - úgy hallja - a hölgyek fontos védegyleti ügyeket beszélnek
                            meg az igazgató úrral, Kossuth Lajossal. Védegylet! Igazgató! E nagy
                            demokrata fizetést húz, és kirándulásokat tesz ellenállhatatlan
                            mágnásasszonyokkal, szívesen részt vesz a Batthyány-szalonban rendezett
                            petits-soupers-kon, és eszébe sem jut megmosni a kezét, ha azt egy
                            mágnásasszony megszorította.</p>
					<p>A csillár alatt ülő ember megmozdult, karjai kinyúltak. Ujjai dühösen
                            nyomkodták a hamutálcában a szivarcsutkát, majd a pezsgősüveg után
                            nyúlt, és töltött magának. De elfelejtett inni.</p>
					<p>...Kossuth tehát versenyezni akar velem az alkotások terén. Ez megint
                            olyan, mint mikor a teknősbéka versenyt akar futni az agárral. Alkotni?
                            Dolgozni? Ahhoz olyan munkaerő kell, amilyen az enyém. Pedig két nemezis
                            üldöz, a szerelem és a politika. Naponta hat-nyolc órát dolgozom, írok,
                            tanácskozom, elfogom az embereket, kapacitálom. Minden sivár és komor
                            körülöttem. Magasabb ellenséges hatalmak karmai között vergődöm.
                            Világos, hogy a lelkem el van zálogosítva, de ébernek és józannak kell
                            lennem. Ha valami szerencsétlenség történik, én, gyönge féreg, hogy
                            hárítsam azt el? Sok rosszat tettem, sok szerencsétlenséget okoztam. De
                            rosszindulatból tettem-e vajon? Az ördögnek tüzelőszer kell, és az Isten
                            nem enged át neki embereket. De az ördög mégis emberekre vágyik, mert az
                            emberhúsnak van a legpompásabb füstje. Még meg találok ölni valakit,
                            például ezt a Batthyány Louis-t. A múltkor is úgy összevesztem vele,
                            hogy majdnem pisztolyig mentünk. Attól félek, hogy egyszer lepuffantom.
                            Szép, szőke szakállának alsó csücskére célozok, homlokon találom, és
                            Louis összeesik, mint egy ölbeli kutya. Ó, jó Isten, milyen kedvet,
                            milyen irtózatos kedvet is érzek ehhez!</p>
					<p>A csillár alatt levő ember felkelt, az ajtóhoz lépett, és meghúzta a
                            csengőt. Belépett a lakáj.</p>
					<p>- Fiam, tégy új gyertyákat... Nem... Hozz be két kandelábert. Ki akarom
                            világítani magamat.</p>
					<p>Újra leült, s agyában tovább torlódtak a gondolatok. Miért is furdalja
                            annyira a lelkiismerete? Hiszen mialatt Kossuthtal és Wesselényivel
                            újságban és könyvben vitázott, megírt két könyvet, megépítette a
                            Szervita téri és az Újépület mellett levő sétateret, mindig ott volt az
                            Akadémia ülésein, felépítette a csónakházat, az óbudai hajógyárat,
                            megvetette alapját egy cukorgyárnak, a soproni vasútnak, a budai
                            alagútnak, a balatoni gőzhajózásnak, és oly roppant lelki feszültséggel
                            figyelte, tanulmányozta a híd építkezését, mintha valósággal a saját két
                            kezével rakta volna le a pilléreket. Ehhez képest Kossuth úr magyar
                            iparkiállítása csak egy kis álarcosbál volt, igaz, hogy az ország
                            legszebb asszonyainak felvonulásával, gyönyörű magyar díszruhákban vagy
                            házias kartonban és selyemben. Viszont az is igaz, hogy a karton,
                            selyem, bársony és posztó szélébe bele volt szőve, hogy honi gyártmány,
                            de a legnagyobb rész Csehországban vagy Angliában készült. Az asszonyok
                            azonban gyönyörűek voltak. Crescence megint roppant féltékeny volt
                            Batthyány Louis feleségére, sőt most már Károlyi George-néra, sőt
                            Szapáry Antalnéra is, pedig arról köztudomású, hogy Batthyány Kázmér a
                            szerelme. És féltékeny volt Zichy Manónéra, aki angol asszony, s mint
                            ilyen, eszébe juttatta Karolinát. Crescence didergett közöttük, és sírva
                            jött haza a társaságukból. Az egyik asszony, amikor gratuláltam neki,
                            hogy olyan eszményien szép gyermekei vannak, nevetve így felelt: “Tudja,
                            mitől van ez? Mindegyiknek nagyon nagy gonddal néztem ki az apját.”
                            Crescence halálsápadtan nézett rám, éreztem, hogy e pillanatban
                            rettenetes félelem és gyanú járja át a szívét. Crescence nem érti a mai
                            asszonyok nyelvét.</p>
					<p>Az inas behozta a kandeláberokat, az asztalra tette, aztán eloltotta a
                            csillárban füstölgő néhány szál gyertyát. A kandeláberek lobogó sárga
                            fényében szoborszerűen, mély árnyékokkal jelent meg a sápadt és sovány
                            arc, a vértelen, keskeny, összeszorított száj, s ijesztően kiugrottak a
                            mongol pofacsontok, amelyek az Ural-mellékre, az őshazára és a nagy
                            ázsiai sztyeppékre emlékeztették. Erről az arcról le lehetett olvasni
                            azt a borzasztó forrongást, amely agyat, szívet, lelket egyaránt
                            feldúlt. Le lehetett olvasni a testi és lelki képzelt betegségek
                            rémképeit, a hallucinációkat, amelyek az ébrenlét és alvás állapotában
                            egyaránt életre keltek.</p>
					<p>A kandeláberok erősen megvilágították a reszkető szájat, amely
                            félhangosan monologizált:</p>
					<p>- Egyedül vagyok, és a hideg földön üldögélek. Két szék között a pad alá
                            estem. A láthatár mindjobban elsötétedik, úgy látszik, hogy közel vagyok
                            a haláltusához. Nemrég beszéltem Metternichhel, aki figyelmeztetett,
                            hogy ezernyolcszáznegyvenhétben felfordul minden. Micsoda évszám ez? Ő
                            sem tudta megindokolni. De kétségtelen, hogy Metternich a csillagokból
                            olvas. Ezt számtalanszor bebizonyította. Tehát mindössze még két év.
                            Akkor ezzel a Wesselényivel is inkább kibékülök. Akárhogy viszem is a
                            dolgot, szeretem Miklóst, és sokat köszönhetek neki. És szegény
                            nyomorult embernek annyi a baja. Gräfenbergből magával hozott egy
                            kislányt, ha jól hallottam, Lux Annának hívják, s az apja takácsmester.
                            Most ott van az anyjánál az egész gräfenbergi pereputtyával. Miklósnak
                            mindig ilyen ízlése volt. Nem lehetetlen, hogy feleségül veszi.</p>
					<p>Levélpapírt vett ki az asztalfiókjából, és írni kezdett. “Drága Barátom,
                            Wesselényi! Vessünk leplet a múltra, és kössünk ismét frigyet. Küszöbén
                            állunk egy új életnek, amely vagy gyönyörű lesz, mindenkire meleget,
                            életet és áldást hoz, vagy pedig megdermeszt mindent, és halálra
                            fagyaszt. Én inkább az utóbbit hiszem, alig van már néhány esztendőnk.
                            Kedves Miklós, hallom, hogy a szemednek a gräfenbergi vízkúra semmit sem
                            használt. Jöjj vissza Pestre, vagy menjünk Bécsbe, ha akarod, elviszlek
                            Londonba, és vizsgáltassuk meg a szemedet a világ legjobb orvosaival.
                            Nem engedem meg, hogy kuruzslókkal és homöopata gyógyszerekkel rongáld
                            magadat. Ezek a homöopaták engem is majdnem a föld alá küldtek. Kedves
                            Miklós! Ha mindehhez nincs kedved, vagy nincsen bizalmad már az
                            orvosokban, szállj meg nálam valamelyik pesti házamban, jöjj el hozzám
                            Cenkre, élj ott, Crescence, aki nagyra becsül téged, szintén szívesen
                            lát, s akár el se menj tőlünk soha. Úgy tekintünk, mint családunk
                            tagját. Hátralevő életünket, amely ki tudja, milyen rövidre van már
                            kiszabva, töltsük el egymással a lehető legjobb barátságban...”</p>
					<p>Egyszerre csak megállt a kéz, amely a lúdtollal sebesen repült a papíron.
                            A sárgásbarna arc komorsága megenyhült, fájdalmas vonás húzódott le a
                            szája szélén, azon a helyen, ahol a gőg és gúny fintorai szoktak
                            megjelenni. A kandeláber előtt ülő ember Kossuthra gondolt. Ezzel a
                            Kossuthtal is legokosabb volna kibékülni. Kossuth fiatalkorában
                            csakugyan elkövetett néhány csúnya botlást... de ha meggondolom, hát az
                            én fiatalságom?... Bizonyos, hogy Kossuth a maga egyszerű vidéki
                            életében tizedrészét sem követte el azoknak a botrányos
                            cselekedeteknek, amelyeket én tizenhét esztendős koromtól kezdve egész
                            a házasságomig... sőt még azon túl is... Mennyi titok rakódik le egy
                            emberi életen keresztül az emlékezet mélyén, mennyi kis piszok a
                            lelkiismeretben!... Úgy érzem, hogy ha Kossuthnak odanyújtanám a jobb
                            kezemet, akkor... Hiszen Kossuth alapjában véve derék és becsületes
                            ember, a szíve is jó... egészen megható, hogy mennyire szereti az
                            édesanyját... Aztán meg vegyük a dolgot úgy, ahogy nekem Tasner szokta
                            beállítani. Ágrólszakadt, szegény vidéki fiatalember, háromszor csinált
                            már magának egzisztenciát, és most, amikor összeveszett a Pesti Hírlap kiadójával, most megint kenyér
                            nélkül, állás nélkül és minden kilátás nélkül teng-leng a világban.
                            Ostoba ember az a Metternich. Az ilyen Kossuthokat mindenáron le kellene
                            kenyereznie. Lám Gentz, aki valóságos jakobinus volt Kossuthhoz képest,
                            ahogy Metternich elhalmozta pénzzel, ahogy bevitte őt a nagyvilági élet,
                            a nagyvilági szerelmek, a Bagrationok és Elssler Fannyk
                            Venus-barlangjába, attól kezdve a Szentszövetség és a Rendszer
                            legelszántabb harcosává lett. Nem csodálom, hogy körülvéve hízelgőktől,
                            kalandra éhes mágnásasszonyoktól és ostoba mágnásoktól, akik az ő
                            eszével akarnak tündökölni, az ő tollával és az ő szavával akarnak
                            maguknak hatalmat, dicsőséget és népszerűséget szerezni, megrészegülve
                            az éretlen fiatalok s a megbolondult csőcselék tömjénezésétől, ez a
                            Kossuth Lajos végül is elbizakodottá lesz, s azt hiszi, hogy felveheti a
                            harcot a hatalommal, amellyel Magyarország háromszáz esztendő óta nem
                            tud megbirkózni. Ha én Metternich volnék, az ilyen embereket vagy
                            megvásárolnám, vagy felakasztatnám. Ezt egyszer megmondtam a
                            kancellárnak is, de megmondtam Kossuth Lajosnak is. Az előbbi nem
                            értette meg, az utóbbi pedig félreértette. Nemsokára majd megértik ők
                            is, a magyarok és az osztrákok is, és megérti az uralkodó is, hogy egy
                            Kossuth Lajos áldása és átka is lehet nemcsak a nemzetnek, hanem az
                            egész Monarchiának. Őrültségeket beszélek összevissza. Kossuthnak
                            egyelőre még elég baja van a barátaival, a pártfogóival és a lakájaival.
                            Elég baja van a Kereskedelmi Társasággal, amelyet szembe akart állítani
                            az én pénzintézeteimmel és vállalataimmal, de mindenütt becsapták, az
                            igazgatója elsikkasztotta az egész alaptőkét, és elsikkasztotta Kossuth
                            alelnökségét is, amelyből szegény tisztességes iparkodással meg akart
                            élni. Elég baja van neki az ellenzéki klubbal, a körülötte tolongó éhes
                            nőstényekkel, a féltékeny, hatalomra vágyó, gőgös feleségével, a
                            nyomorúságával. Szörnyű dolog lehet, ha valaki átveszi a nemzet
                            vezérletét, és nem tudja, hogy miből fizesse ki a lakását, és miből
                            vásároljon ruhát a feleségének. Mégiscsak nagy dolog, hogy valaki
                            beleszületik egy kis birodalomba, amelynek jobbágyai szorgalmasan
                            fizetik neki az adót... Megértem ötvennégy esztendőt, és még sohasem
                            jutott eszembe, hogy vannak kiművelt, finnyás ízlésű, előkelő
                            gondolkodású, nagyvilági életre teremtett emberek, akiknek mindennapi
                            kenyérgondjaik vannak... ez rettenetes lehet. Nem csodálnám, ha az ilyen
                            ember, mint a vak Sámson, megfogja, megrázza és kidönti a társadalmi
                            rend oszlopait, s magára rántja az egész épületet, amelyben neki nincs
                            hol a fejét lehajtsa. Megértem a társadalom ellenségeit. Most kezdem
                            érteni a szocialistákat, a kommunistákat, és nem csodálkozom, hogy Lajos
                            Fülöp ellen most már a hetedik merényletet követik el... mindent
                            megértek, ha arra gondolok, hogy az ökröket, fejősteheneket és
                            versenylovakat pompásan eltartják, de lángelméknek és apostoloknak, az
                            emberiség jótevőinek ádáz küzdelmet kell vívniok pusztán azért, hogy föl
                            ne forduljanak éhen... Mindent megértek, de azért kétségbe kell esnem,
                            hogy Crescence s a kisfiaim, házam népe, jó embereim és gazdatisztjeim,
                            testvéreim és rokonaim és az egész szép, ostoba, nagy magyar nemzet
                            néhány ilyen kétségbeesett ember áldozata lesz.</p>
					<p>Felugrott és a fejéhez kapott:</p>
					<p>- Szent ég! Ez rettenetes dolog. Erről egy pillanatra sem szabad
                            megfeledkezni. Még ma visszamegyek, és kibékülök vele.</p>
					<p>Sokáig lihegett az ablaknál, végre látszólag megnyugodott, visszament az
                            íróasztalához, és felhajtott egy pohárka bort.</p>
					<p>- Örülök, hogy végre kitaláltam a kibontakozást. Úgy van, kibékülök
                            Wesselényivel, Batthyányval, Kossuthtal, ha kell, bocsánatot kérek
                            tőlük, és megkérdezem, akarják-e, hogy a táborukban mint közkatona velük
                            marsoljak, megtűrnek-e maguk között, rám bíznak-e valami munkát,
                            érdemesnek tartanak-e arra, hogy még a fórumon maradjak. Bevallom nekik
                            őszintén: nyomorult lény vagyok, világosan érzem, hogy nem való vagyok
                            sem politikusnak, sem gazdának, sem családfőnek, sem férjnek, szívesen
                            adom át a helyemet, és eltűnök, mert nem akarom megvárni, hogy egészen
                            elszigetelődjem, megcsúfoljanak és kifütyüljenek. Az élet undor, a halál
                            borzadály. Búskomorság száll rám, eljátszottam földi játékaimat és égi
                            üdvösségemet, jön a pusztulás és a lassú halál, a helyzet számomra
                            tarthatatlan, nekem semmi sem sikerül, szégyellem magam. Uraim, mondják
                            meg nekem őszintén, van-e valami helyem önök mögött, vagy pedig
                            takarodjam el, menjek tébolydába, vagy menjek a trappisták közé?...
                            Kérem szépen, mondják meg őszintén, mert rettentő kételyek kínoznak,
                            szeretnék önmagamtól elmenekülni. Fejbe tudnám lőni magamat, hogy ezzel
                            a haláltusa kínjait elkerüljem. Uraim, ne kíméljenek. Ne emlegessék az
                            érdemeimet, ne balzsamozzanak be élve, ne tegyenek el, mint egy múmiát,
                            hanem mondják meg őszintén, hogy...</p>
					<p>A kandeláberokban kísértetiesen lobogtak a kékes gyertyalángok. Ebben a
                            túl világi félhomályban olyan volt ez az arc, mintha már rajta volna a
                            halál kezevonása.</p>
					<p>- Megfulladok - lihegte kétségbeesve -, nem bírom tovább... Kezdek
                            együgyű, szentimentális és gyáva lenni. Miért akarok én Kossuthtal
                            kibékülni? Először is nem bizonyos, hogy a békejobbot ez az elbizakodott
                            és pöffeszkedő plebejus elfogadná. Másodszor nem bizonyos, hogy a
                            békeszerződést becsülettel meg is tartaná, és abbahagyná izgatásait.
                            Nagyon rosszul vagyok. Elsötétül minden körülöttem. Valami rettenetes
                            ürességet érzek magam alatt, feneketlen gödröt, szörnyű szakadékot,
                            amelyet gonosz hatalmak folyton mélyebbre és mélyebbre ásnak. A
                            helyzetem tarthatatlanná válik. Aludni szeretnék. Álmos vagyok...</p>
					<p>De nem feküdt le, inkább kitárta az ablakokat, és felnézett a csillagos
                            égre.</p>
					<p>- ...Milyen szép égi rend, milyen isteni harmónia a világűrben a
                            naprendszerek között, milyen felséges nyugalom!... Én pedig itt lenn, a
                            magam vakondokperspektívájával sírok és jajveszékelek, mint egy
                            meghibbant vénasszony. Borzasztó szégyen. Maholnap én is oda jutok, ahol
                            a magyar nemes évszázadok óta vesztegel, a maga trágyadombján, mint a
                            megnyomorodott bibliai Jób, ordít, sír, káromkodik és fizet...
                            ahelyett, hogy talpra ugornék, és munkához látna. Utálatos dolog ez a
                            magyar siránkozás. A nagy és erőteljes népek halomra gyilkolják egymást,
                            ha nem tudnak megegyezni, hogy miként tegyék boldoggá a fajtájukat.
                            Nisben láttam a koponyagúlákat... a polgárháború halottainak
                            katakombáit... sohasem felejtem el... milyen hősi nép, mennyi erő és
                            elszántság!... Nálunk pedig az előkelő lelkek visszavonulnak a
                            politikától. Egyáltalában kezd a közéleti tevékenység az egész
                            kontinensen kalandorok és becsvágyó sansculotte-ok professzionátus
                            mestersége lenni. A francia parlament fele a király, másik fele pedig
                            Rothschild James zsoldjában van, s a finnyás ízlésű főnemesség undorodik
                            a közdolgoktól. Rettenetes bűn. A magyar közélettől is kezdenek
                            visszahúzódni az érzékeny lelkű és sértődős elemek. Deák Ferenc nem
                            fogadta el a zalai követséget, mert korteskedés közben néhány ember az
                            életét vesztette. Vérfoltokat látna - mondotta nekem - a megbízólevélen,
                            s az országgyűlésen a választási visszaélések miatt nem merne
                            felszólalni, mert minden arcról leolvasná a szemrehányást, hogy ő is a
                            korteskedés mesterkedéseinek köszönheti mandátumát. Nagyon kényelmes
                            álláspont. Deák duzzog, Deák érzékenykedik, Deák sértődve félreáll, mert
                            egypár részeg kortest agyonvertek, és előkelő rezignációval nézi, hogy
                            az egész alkotmányt s az egész magyar nemzetet agyonverjék. Ha ez
                            ragadóssá lesz a magyar közéletben, lassanként eljutunk oda, hogy a
                            nemzet legszentebb dolgaival csak csirkefogók és desperádók
                            foglalkoznak, s a tisztességes, tehetséges és a művelt ember sorsát
                            becstelenek vagy szemenszedett tökfilkók tartják a kezükben.</p>
					<p>Lassan visszavánszorgott az asztalhoz, leroskadt a székre, és tenyerébe
                            hajtotta fejét.</p>
					<p>- No, hát én nem vagyok olyan előkelő lélek, én nem vonulok vissza
                            Cenkre, nem megyek semmiféle belső emigrációba; gondoljon rólam akárki
                            akármit, gyűlöljenek meg, tartsanak bolondnak, gazembernek,
                            hazaárulónak, bécsi lakájnak vagy magyar forradalmárnak, gyáva fickónak,
                            hivatalért, címért, rangért áhítozó aljas törtetőnek, én dolgozni akarok
                            az utolsó leheletemig. Én csak a saját lelkiismeretemtől és az Istentől
                            félek. Én elmegyek a nagy magyar Alföldre, magam köré gyűjtöm a
                            táblabírákat, köznemeseket és parasztokat, és megmagyarázom nekik,
                            hogy a magyar nemzet sorsa a Tisza két partján, az Alföldön dől el.
                            Írhatja Kossuth az ő jeremiádjait, alapíthatja a textilgyárakat,
                            mennydöröghet az alkotmány és szabadság szent elveiért úgy, ahogy
                            keblének istene sugalmazza, rendezhetnek neki fáklyameneteket,
                            éjjelizenéket, amennyit akarnak, én dolgozom tovább. Metternich úr! Én
                            már a Dunát felfedeztem, most felfedezem a Tiszát is, és a Tisza völgyét
                            földi paradicsommá változtatom. Kossuth Lajos úr! Ön csak gyártson honi
                            selyemből alsószoknyákat, én addig kiszárítom a mocsarakat,
                            kiegyenesítem a folyók medrét, csatornákat, öntözőműveket építek kiégett
                            pusztán, én hollandus kerteket varázsolok a silány legelőkre, megtanítom
                            az alföldi parasztot, hogyan kell gyümölcsös-, veteményes- és
                            virágoskerteket létesíteni, én néhány száz vagy talán ezer
                            négyszögmérföld termékeny talajt adok a népemnek, befásítom a nagy
                            magyar sztyeppét, oázist teremtek a nagy Szaharában, ez lesz a világ
                            legszebb nemzeti parkja, Európa veteményeskertje, ott lesz a Monarchia
                            éléskamrája és a kamara gazdái gazdag, büszke, dolgos magyar parasztok
                            lesznek. Igen. A magyarság sorsa a Tisza völgyén dől el. A Tisza az
                            enyém. A magyarság az enyém. Nem a kormány és nem a vármegyék csinálják
                            meg ezt az új honfoglalást, hanem - és itt elnevette magát -, mint ahogy
                            a francia veterán mondta, én és még néhány ezer dolgos magyar ember,
                            alföldi paraszt, egy nagy társulatban egyesülve és én néhány ezer magyar
                            testvéremmel odalépek a külföld elé, és hitelt kérek tőle. Tiszai
                            papírokat fogok kibocsátani, amelyek kelendőségben a kontinens bármely
                            részvényeivel kiállják a versenyt, és hollandus meg belga földművesek
                            tiszai papírt vásárolnak majd a hágai és brüsszeli értéktőzsdén, hogy
                            megtakarított tőkéiket a legbiztosabban elhelyezzék.</p>
					<p>Éjszaka volt. Künn az égbolton csillagok ragyogtak, a nyitott ablakon
                            csak úgy dőlt be a nyári éjszaka hűvös lehelete. A szobában két
                            kandeláber számtalan apró lángocskája imbolygott egy óriási lángokkal
                            lobogó lélek előtt. Csend volt. Csak a lelkendező ember lihegése, a
                            gyertyák sercegése, s egy fájdalmasan hevülő szív dobogása vert életet
                            az éjszakai csendben. A rángatódzó arc rábukott egy görcsösen
                            összeszorított ökölre, a hatalmas koponya, összekuszált ritkás hajzat s
                            bozontos szemöldök szinte lángra lobbant a gyertyák közelében, s benn a
                            koponyában kavargott, füstölgött az új, hatalmas terv.</p>
					<p>- Uraim! Én nem mondok el önöknek mindent, mert nem tartom fontosnak,
                            hogy mit gondolnak rólam. Csak annyit mondhatok, hogy ki akarok békülni
                            Metternichhel és a bécsi kormánnyal. Miért? Mert szükségem van rájuk. A
                            magyar nép számára pénzt akarok előteremteni, pénzt, sok pénzt, sokkal
                            többet, mint amennyit a vármegyék vagy a magánemberek vagy az összes
                            magyarok összeadhatnának. Pénzt pedig csak a kormány kezessége mellett
                            kapok. Ezenkívül egész mérnöki vezérkarra van szükségem, valamint
                            térképek, tervek, technikai eszközök, gépek tömegére, amelyeket csak a
                            kormány adhat. Szükségem van a kormányra, Metternichre, Kolowratra,
                            Kübeckre, báró Sinára, Rothschildra, az osztrák bankra, szükségem van
                            hatalomra, címre, rangra, hogy a hivatalos körök előtt felléphessek,
                            azokat megdolgozhassam. Uraim! Én most jelentkezem Metternich
                            hercegnél, felajánlom magamat neki, hivatalt és hatalmat kérek tőlük,
                            valamiféle ügyosztályt, amelyből önálló közmunkaügyi, közlekedésügyi,
                            ipari és kereskedelmi minisztériumot fogok megszervezni. Amit eddig
                            tettem, az mind csak előkészület, apró cselekedetek, gyerekjáték volt.
                            Amit most cselekszem, az évtizedekre és évszázadokra szól. Uraim!
                            Hivatalnok leszek. Szükségem van a titkos tanácsosságra, a kegyelmes
                            címre, mert hivatalnokok, kormányközegek, bankok és pénzemberek csak
                            hivatalnoknak, kegyelmes úrnak és szépen dekorált kormányférfinak
                            engedelmeskednek. Nem tudom, elhiszik-e nekem, hogy mindez csak eszköz a
                            kezemben, amit hazám javára akarok fordítani, nem tudom, nem hiszik-e
                            inkább, hogy én leszek az eszköz a kormány kezében. Nekem most már
                            mindegy. Remélem, meg tudom magamnak nyerni a kormányt arra, hogy
                            cselekedhessem, és remélem, az eredmények megnyerik számomra majd a
                            nemzetet, amely most gyanakszik, és talán már el is fordult tőlem.
                            Nekem már mindegy. Beláttam, hogy érvekkel, könyvekkel, hírlapi
                            cikkekkel, országgyűlési és vármegyei beszédekkel, kapacitációval,
                            agitációval nem megyek semmire. Visszatérek tehát arra az útra, amelyen
                            első lépéseimet tettem hazám érdekében. Építeni fogok.</p>
					<p>Felugrott, beszaladt a hálószobájába, levetkőzött és lefeküdt aludni.
                            Nyomban elaludt. Reggel nyolc óráig egyetlenegyszer sem ébredt fel, húsz
                            esztendő óta nem volt ilyen jó éjszakája.</p>
					<p>Ez történt Bécsben ezernyolcszáznegyvenöt nyarán Széchenyi Lajos gróf
                            palotájának másodemeleti vendéglakosztályában, ahova tegnap érkezett a
                            házigazda öccse, István gróf, Pestről.</p>
				</div>
				<div type="chapter">
					<head>
2
                        </head>
					<p>Kerek húsz esztendeig kerülgették egymást, mint a középkori lovas
                            viadalokon a bajvívó leventék. Néha összerobbantak, aztán megfutamodtak,
                            messziről kémlelték egymás mozdulatait... Vagy inkább középkori
                            istenítélethez hasonlított ez a küzdelem. Egyikük talpig vasban,
                            rengeteg dárdával, acélsisakkal, arabs pengéjű szablyával, hátán puska,
                            övében remekmívű pisztoly, az egész ember csupa támadó- és védőfegyver -
                            a másik pőrére vetkőzve, fegyvertelenül, csak eszének fürgeségére és
                            szívének bátorságára hagyva... Ámbár lehet, hogy Polüphémosz és
                            Odüsszeusz harca ez, vagy Dávidé, aki Góliát ellen kiáll a kis
                            parittyával.</p>
					<p>A küzdő felek néha meggondolták a dolgot, letették a fegyvert, mert mind
                            a kettőjüknek eszébe jutott, hogy okosabb volna békét kötni. Csakhogy az
                            erők roppant aránytalansága folytán az egyik diktálni akarta a
                            feltételeket, s ilyen módon nem tudtak zöld ágra vergődni. Az egyik
                            túlságosan elbizakodott volt a maga roppant hatalmának birtokában, esze
                            csalhatatlanságában és istentől való küldetésének illúziójában. Maga
                            volt az olümposzi derű, nyugalom és fenség. A másik hajthatatlan gőggel,
                            de tehetetlenül vergődött a leláncolt Prométheusz bilincseiben. Őszintén
                            szólva, ez a Prométheusz nagyon irigyelte Zeusz nyugalmát és
                            magabiztonságát. Prométheusz lelopta ugyan a tüzet az emberek számára,
                            de nem volt benne bizonyos, hogy ezzel nem ártott-e többet, mint
                            amennyit használni akart. Ő az égi tűzzel világítani és melegíteni
                            akart. A lángokat fel akarta használni az ember szolgálatában, az élet
                            könnyűvé és kényelmessé tételére, a didergők felmelegítésére, kemencék
                            fűtésére és lokomotívok hajtására, de amikor az emberek megismerkedtek a
                            negyedik elemmel, arra is rájöttek, hogy azzal gyújtogatni lehet. Fel
                            lehet gyújtani lelkeket, vetéseket, erdőket, házakat, városokat és egész
                            országokat. Prométheusz szkeptikussá lett, s ez a kételkedés roppant
                            mértékben gyengítette helyzetét Zeusszal szemben. Így volt ez eddig, de
                            a helyzet most váratlan fordulatot vett. A prométheuszi láng mindjobban
                            fenyegette a boldog Olümposzt, és maga az istenek atyja is
                            megfélemledett, és a hitében megingott. Ha pedig egy istennek meginog a
                            hite önmagában, akkor gyámoltalanabb lesz a földi halandónál.</p>
					<p>Metternich Kelemen herceg és Széchenyi István végre eljutottak oda, hogy
                            két kényelmes karosszékben beszélgessenek.</p>
					<p> Augusztus huszonnegyedikén letette a valóságos belső titkos tanácsosi
                            esküt, két hétre rá Budán a helytartótanácsnál elkezdte új hivatala
                            megszervezését, amely minden egyéb hatóságtól függetlenül a magyar
                            közlekedési ügyek rendezését tűzte ki feladatául. István gróf
                            hevenyészve összeállított valamiféle tisztviselői kart, s
                            odaszerződtette tanácsadóul Clark mérnököt, aki a Lánchíd építkezését
                            vezette, s eközben komoly egyéniségével, roppant tudásával, gentlemanhez
                            illő előkelő gondolkozásmódjával egészen beférkőzött a gróf szívébe.
                            Hamarosan maga mellé vette járdánházi és berzencei Kovács Lajost,
                            Wesselényi Miklós és Kemény Zsigmond báró barátját, aki valamikor a két
                            báróval együtt lapot szerkesztett Erdélyben, aztán Szatmár megyében
                            telepedett meg, földbirtokos és bányamérnök volt, s vármegyéjének egyik
                            követe az országgyűlésen. Ez a Kovács külsőleg tökéletes ellentéte volt
                            Tasner Antalnak - mokány kis magyar, sötétbarna hajú, görögös szakállú,
                            pirospozsgás táblabírótípus -, de lélekben legközelebbi rokona, szabad,
                            független, művelt ember, roppant munkaerő, nyílt, bátor és becsületes
                            magyar, aki hat esztendővel ezelőtt ismerte meg a grófot az
                            országgyűlésen. Kovács, az ellenzék egyik legharcosabb tagja, ettől
                            fogva még az ellenzéktől is függetlenítette magát, és gőgös
                            függetlenségében a gróf fanatikus tanítványa és bámulója lett.</p>
					<p>Így verődött össze egy kis csoportja a tanítványoknak. Tasner Antal,
                            William Clark, Kovács Lajos; három egymástól különböző világból, három
                            derék és kitűnő férfiú; a Tisza-völgyi munkálatok vezetője, Vásárhelyi
                            Pál, szintén mérnök, kissé fésületlen, mogorva és fontoskodó ember, de
                            nagyszerűen ért a mesterségéhez; végül beállt a sorba egy
                            természettudós, aki regényeket és politikai tanulmányokat írt: báró
                            Kemény Zsigmond. Összesen öt ember. Rajtuk kívül Magyarország
                            négyszázezer nemesemberéből és abból a nyolc-tíz millióból, akiért húsz
                            esztendő óta szinte beteg izgalommal dolgozott és gyötörte magát -
                            egyetlen lélek sem. Igaz, hogy ő is csak ezt az öt embert szerette. Ezek
                            előtt nyitotta meg szívének még azokat a rekeszeit is, amelyeket egyéb
                            barátai, József főherceg nádor, Metternich kancellár vagy a magyar
                            oligarchák, a három György, Károlyi, Andrássy és Apponyi grófok előtt is
                            szigorúan elreteszelt. Úgy látszik, mindenki, aki a fegyverek vagy
                            eszmék vagy érzelmek birodalmában magához ragadja a cézári hatalmat,
                            maga körül új nemességet teremt, s ezt az arisztokráciát a
                            legdemokratikusabb módon válogatja össze. Julius Caesartól és Octavianus
                            Augustustól kezdve Mátyás királyig vagy Napóleonig minden lángelme
                            eltaszította magától a régi arisztokráciát, s újat teremtett a maga
                            képére és hasonlatosságára.</p>
					<p>Semmi sem történt, csak ettől kezdve kegyelmes úrnak hívták a grófot, a
                            pesti kávéházakban pedig fiatal jurátusok, költők, újságírók, diákok és
                            ügyvédek megállapították, hogy a legnagyobb magyar beadta a derekát
                            Metternichnek, és eladta a hazát. A főurak és előkelő nemesek gúnyosan
                            mosolyogtak. Lónyay János és Lónyay Gábor kormányközegnek nevezték, és
                            maliciózusan felszólították, hogy ne csak ragyogó terveket szőjön, hanem
                            egyszer már végre-valahára cselekedjék is - ezen a grófnak már igazán
                            nevetnie kellett. Szentiványi Vince tanácsos, akit helyettes gyanánt
                            melléje adtak, szorgalmasan küldözte róla Bécsbe a titkos
                            kémjelentéseket, Kazinczy Gábor a kaszinóban egy állítólag Kossuthtól
                            származó levelet olvasott fel, amelyben Széchenyi István gróf
                            ármánykodásairól és sületlenségeiről volt valami szó. S mialatt Apponyi
                            György arra kapacitálta, hogy ha már úgyis eljátszotta a népszerűségét,
                            akkor fegyverkezzék fel a hatalom egész teljességével, vagyis vállalja
                            el a kancellárságot, a nádor meg a koronaőrséget kínálta neki, Pesten
                            macskazenét rendeztek neki, az utcán lehurrogták, és szemére
                            hánytorgatták kegyelmes címét. Mindez azonban most csodálatosképpen nem
                            lohasztotta le munkakedvét, és elindult, hogy végigjárja a Tiszát, és
                            megállapítsa a nagy mű munkatervét.</p>
					<p>Kossuth Lajos, aki megvált a Pesti Hírlap-tól, és
                            most a magyar iparfejlesztés propagandájára adta magát, gúnyosan nézte a
                            gróf kirándulását a nagy magyar Alföldre. Vele együtt senki sem hitte,
                            hogy a kálvinista és háromszáz év óta rebellis, nyakas, büszke magyarok
                            kedvezően fogadják a kegyelmes urat, aki most a Tisza folyó partjának
                            kiegyengetésével akarja kárpótolni Magyarországot az elveszett
                            szabadságért és függetlenségért. A gróf pedig egymás után megjelent
                            Aszódon, Gyöngyösön, Egerben, Nagykállón, Szatmárban, Debrecenben,
                            Szolnokon, Szentesen, Kecskeméten, sőt mint a magyar közlekedésügyek
                            intézője, vasúti és országúti vonalak kiszemelése végett megfordult
                            Zágrábban, Triesztben és Fiuméban, és visszafelé kiszállt Grácban és
                            Bécsben, de ahol csak járt, mindenütt roppant hódolattal figyelmeztették
                            a tisztelői, hogy ne várjon sikert ettől az erőfeszítéstől, és inkább
                            hagyja abba az egészet, mintsem magát valami botrányba keverje.</p>
					<p>Metternich, aki az első pillanattól fogva pesszimizmussal nézte
                            vállalkozását, kivitte magával a rennwegi kastélyba, és ott egészen
                            fesztelenül, órák hosszat beszélgetett vele, és emlékiratokat olvasott
                            fel neki a politikai forradalmak lélektanáról. Metternich szerint máris
                            egész Európa politikai lázba esett. Ez a láz az első stádiumban csak
                            gyermekjáték, a másodikban is még orvosolható, de a harmadikban már
                            gyógyíthatatlan. És arra a kérdésére, hogy szerinte Magyarország melyik
                            stádiumban van, nagy komolyan azt felelte, hogy a másodikban.</p>
					<p>Ezek a felolvasások nem nagyon izgatták fel, de annyi hatással mégis
                            voltak rá, hogy eszébe juttatták a Gellérthegyre tervezett nemzeti
                            panteont. - Szeretném - mondta Tasnernak, aki minden útjára elkísérte -,
                            hogy legalább egy közös temetőben egyesüljünk valamennyien, akik a
                            vérünkért, fajtánkért, népünkért dolgozunk. Ez volna jutalmunk, ha
                            esetleg diadalt aratunk, vagy vigasztalásunk, ha elbukunk ebben az
                            erőlködésben. Bevallom magának őszintén, szeretném, ha engem is abba a
                            panteonba temetnének el. Nagy megtiszteltetés volna csekély személyemre.
                            Sokkal nagyobb, mint a kegyelmesi titulus, amit annyian irigyelnek
                            tőlem. Szegények azt hiszik, hogy nekem szükségem van ilyen sallangokra.
                            Nem szorultam én bécsi napsugárra, vagyok én akkora szentjánosbogár,
                            hogy egy kicsit magamtól is tudok világítani. Kincsek és hatalmak után
                            sem loholok, de azt bevallom magának, hogy szeretnék olyan férfiak
                            között pihenni a földben, mint Berzsenyi, Kölcsey, Festetich, Kisfaludy.
                            Miért kellene nekem azon pirulnom, hogy vágyakozom valami kitüntetésre,
                            amelyet a saját vérem és népem tud adni? - kérdezte őszintén
                            meghatottsággal, és Tasner Antalnak eszébe jutott, hogy Széchenyi István
                            gróf még halálában is egy saját maga alkotta arisztokrácia körébe vágyik
                            -, Berzsenyi, Kölcsey, Kisfaludy, szegény magyar írók körébe, mint ahogy
                            életében szegény magyar mérnökökből és tanárokból alkotja meg a maga
                            udvarának főméltóságait.</p>
					<p>Közben természetesen nem várta, hogy helyette a Lónyayak cselekedjenek.
                            Rengeteget tárgyalt a bécsi pénzügyminiszterrel, bécsi bankárokkal, a
                            pesti Ullmann-nal, részt vett a megyegyűléseken, a politikai
                            bankettokon, megcsinálta az Alagút, a győri és központi vasút, az első
                            balatoni gőzhajó tervét, és megalakította az első tiszai társulatot.</p>
					<p>A nagy magyar Alföld, a Tisza mindkét partja le egész Titelig, az összes
                            vármegyék, amelyeken a Tisza keresztülfolyik, egyszerre tele lettek
                            vele, őrjöngő lelkesedéssel fogadták és kísérték minden útján, s mialatt
                            Pesten a jurátusok kávéházaiban lehazaárulózták, Debrecenben,
                            Kecskeméten, Egerben és Szegeden imádkozott érte úr és paraszt, gazda és
                            cseléd, katolikus és református, s az útja valóságos diadalmenet lett
                            mindenfelé. Akik vele voltak, először csodálkoztak, aztán ujjongtak,
                            végül elfelejtették, hogy olyan magyarok is vannak a világon, akik a
                            gróftól elfordultak, és egészen természetesnek találták, hogy minden
                            vármegye szélén, minden város kapujánál küldöttségek és lovas
                            bandériumok fogadják, tiszteletére vacsorákat, fáklyásmeneteket,
                            éjjelizenéket és népünnepélyeket rendeztek, mint egy örökké tartó
                            farsangon, megkongatják a harangokat, és a szónokok könnyezve
                            könyörögnek neki, álljon a nemzet élére, legyen kancellár vagy nádor.
                            Mintha a nagy magyar Alföldön nem is ismernék Batthyány Lajost vagy
                            Kossuthot, a gróf egész kísérete, sőt báró Kemény Zsigmond is azt hitte,
                            hogy Széchenyi István grófot, ha úgy tetszenék neki, akár királlyá is
                            megkoronáznák. Egyedül maga a gróf nem hitt sem a lelkesedésnek, sem az
                            ünneplésnek, valahányszor egyedül maradt egy urasági kastély vagy
                            vármegyeháza hálószobájában, mindig úgy érezte, hogy ez csak káprázat,
                            álom, részegség, hogy ennek hamarosan vége lesz, és újrakezdődik a nagy
                            magánosság. Naplóját teleírta kétségbeesett panaszkodással. “Milyen
                            éjszaka, milyen álmok, nincs egy fényes pont, halálos álom,
                            kimondhatatlan rettegés a haláltól, a legborzasztóbb melankólia
                            korbácsol. Ó, ha sejtenék az emberek, mi megy végbe bennem! Gondolataim
                            összezavarodnak. A magyar nemesség forradalmár, Pest megye rendjei
                            jakobinusok. A nemzet törekvése és mozgalmai az anarchia, a felbomlás
                            előjelei. Pesten másért lelkesednek, nem a Tiszáért, az Alföldért, a
                            csatornázásért és a mocsarak kiszárításáért. Pesten Kossuth Lajosért
                            lelkesednek.”</p>
					<p>A másik, aki nem hitte, hogy ez a tiszai diadalút visszahozza Széchenyi
                            igazi népszerűségét, a pesszimista Tasner, Szegeden félrehívta Kemény
                            Zsigmond bárót, és azt mondotta neki:</p>
					<p>- Nekem mostanában mindig eszembe jut Krisztus urunk virágvasárnapi
                            bevonulása Jeruzsálembe. Vedd csak elő Máté evangéliumát, és olvasd fel
                            nekem az idevaló részt.</p>
					<p>És a bibliás Kemény Zsigmond báró olvasta:</p>
					<p>- ...És mikor közeledtek Jeruzsálemhez, s az Olajfák hegyéhez jutottak,
                            akkor elküldte Jézus két tanítványát, és mondta nekik: menjetek ebbe a
                            faluba, amely előttetek van, és legott találtok egy megkötözött szamarat
                            és vele együtt az ő vemhét; oldjátok el és hozzátok ide nékem. A
                            tanítványok pedig elmenvén úgy cselekedének, amint Jézus parancsolta
                            nekik és mondták Sión leányának: imhol jő a te királyod, alázatosan és
                            szamáron ülve, hogy beteljesedjék a próféta mondása. A sokaság pedig
                            felsőruháit az útra teríté, mások pedig a fákról gallyakat vagdalnak, és
                            meghintik vele az utat. Az előtte és utána menő sokaság pedig kiált
                            vala, mondván: Hozsanna Dávid fiának! Áldott, aki az Úr nevében jő! És
                            amikor Jézus bemegy vala Jeruzsálembe, felháborodék az egész város,
                            mondván: ki ez az ember?</p>
					<p>Kemény báró felütötte fejét, és bámulva nézett Tasner vörös szeplős,
                            csontos, száraz arcába:</p>
					<p>- Megbolondultál? Azt hiszed, hogy a grófot is...?</p>
					<p>Tasner pedig átlapozott néhány lapot a Bibliában, és most ő kezdte
                            olvasni a huszonhatodik részt:</p>
					<p>- És amikor mindezeket a beszédeket elvégezte vala Jézus, monda
                            tanítványainak: tudjátok, hogy hét nap múlva a húsvétnak ünnepe leszen,
                            és az embernek fia elárultatik, hogy megfeszíttessék.</p>
					<p>Kemény Zsigmond báró aggodalmasan nézett Tasner arcába:</p>
					<p>- A te idegeid is kimerültek, pajtás. Nem csoda. Nem lehet kibírni az
                            iramot a mi grófunkkal.</p>
				</div>
				<div type="chapter">
					<head>
                           3
                        </head>
					<p>Mialatt István gróf meghódította magának az Alföld parasztnépét, az
                            uralkodóház néhány tagját is meghódította. Nem volt ember a
                            Monarchiában, akit József nádor családja annyira a bizalmába fogadott
                            volna, mint őt. Crescence grófné belátta, hogy a Dorottya főhercegnővel
                            kapcsolatos mendemondáknak éppúgy semmi alapjuk nincs, mint annak, hogy
                            a főhercegasszony áttért a katolikus hitre. Amikor a nádor feleségét ő
                            maga is jobban megismerte, restellni kezdte, hogy volt idő, amikor rá is
                            féltékenykedett. Most csak az fájt neki, hogy az ura szinte több időt
                            tölt a nádorcsalád körében, mint a sajátjában. Crescence grófné látta,
                            hogy a főhercegnő erős lelkű, de testben összetört matróna lett, aki
                            életének minden örömét családjában, protestáns testvéreinek
                            támogatásában és az elhagyott árva gyerekek gondozásában találja, s
                            mostanában különösen minden idejét lefoglalja a skót missziós egyház.
                            Igaz, hogy ennek a skót missziónak is volt valami köze István grófhoz.
                            Az angolokat ő hozta Pestre. A Nemzeti Kaszinóban mindig ült néhány
                            világutazó angol lord. A gróf pesti lakásán vagy cenki kastélyában be-
                            és kijártak az angol gentlemanek. A Lánchíd építkezése, valamint a
                            hajógyár néhány száz angol munkást hozott Magyarországba, valóságos kis
                            angol kolónia létesült Pesten a főhercegasszony és a gróf pártfogása
                            alatt.</p>
					<p>A skót hitterjesztő társulat két embere, rev. Black és rev. Keith, akik
                            Kisázsiából igyekeztek Magyarországon át hazafelé, itt rekedtek Pesten.
                            Keith tisztelendő megbetegedett, és hetekig feküdt az Angol Királyné
                            szállóban. Dorottya főhercegnő felkereste, orvost és ápolónőt hívatott
                            melléje, és a beteg lelkész ágyánál Széchenyi István gróffal is
                            találkozott. Már akkor szó volt arról, hogy a skótok missziót küldenek
                            Pestre, s titokban hívőket toboroznak egyházuk számára. Dorottya
                            főhercegnő megígérte támogatását. Nemsokára megjött az első
                            misszionárius, Smith Robert, majd Wingate Vilmos, közben pedig dr.
                            Duncan János, a nagy szónok és hittérítő. Nyíltan téríteni természetesen
                            lehetetlen volt, hiszen még az is sok vesződségbe került, hogy néhány
                            bibliát átcsempésszenek magukkal az osztrák határon. De azt mégis
                            kieszközölte számukra a gróf, hogy a Lánchídnál dolgozó munkásoknak
                            istentiszteletet tarthassanak. Dr. Duncan János szentbeszédein
                            rendesen megjelent a főhercegasszony, néhány angolul beszélő mágnás,
                            egyetemi tanár, író és tudós, világot járt zsidó, sőt még katolikus
                            papok is meghallgatták. Sokan át is tértek, és ki tudja, nem alakul-e
                            meg az angol egyházközség Magyarországon, ha Duncant vissza nem hívják,
                            hogy az Edinburgh egyetemen a keleti nyelvek tanszékét elfoglalja. A
                            pesti skót misszió azért nem árvult el. Dorottya főhercegnő vasárnapi
                            iskolát állított fel a lánchídi munkások gyermekei, valamint magyar
                            keresztény és zsidó vallású gyermekek számára, akik ott egyúttal
                            megtanulhatták az angol nyelvet. Smith Robert volt az iskola lelke, nagy
                            hódolója a főhercegasszonynak és Széchenyi grófnak.</p>
					<p>A főherceg nádor már egészen aggastyán volt. Ő is, akárcsak Metternich
                            herceg, akivel egyébként teljes életében hadilábon állott, testi
                            elerőtlenedésével lelkileg is megpuhult, s aggodalmaskodóvá, szomorúvá
                            és kishitűvé vált. Az a nemzedék, amely most Apponyi György gróf
                            vezetése alatt kormányt alakított, éppen úgy idegen volt neki, mint a
                            túlsó oldal, amelynek vezére Batthyány és Kossuth Lajos voltak. Volt
                            idő, amikor a nádor Széchenyi István grófban is a hagyományos rend
                            felforgatóját látta, félt tőle, és szerette volna őt valahogyan
                            eltüntetni a közélet teréről. Most, budai magányában, mint egyetlen
                            tanácsadójához, munkatársához és barátjához, ragaszkodott hozzá. Volt
                            idő, amikor István gróf József főhercegben csak a császár helytartóját
                            és Metternich öntudatlan eszközét látta. Később megenyhült iránta, s
                            elismerte, hogy a felsőház főleg a nádor befolyására hagyta jóvá az
                            alsótábla által megszavazott reformokat. A legutóbbi időben pedig már
                            csak azért neheztelt rá, mert gyengének találta Kossuthtal, az
                            ellenzékkel, a Védegylettel, az Iparegyesülettel és más ellenzéki
                            akcióval szemben.</p>
					<p>Amióta István gróf tagja lett a helytartótanácsnak, sokszor kellett
                            megjelennie Budán, a nádor elnöklete alatt tartott üléseken. Az ülés
                            végén a nádor rendesen odasúgott neki, hogy szívesen látná ebéden.
                            István gróf ilyenkor megizente a grófnőnek, hogy ne várjanak rá. Ez a
                            grófnét eleinte kissé idegesítette, de hozzá kellett szoknia ahhoz, hogy
                            férje, akit hivatásán kívül társadalmi, közgazdasági és akadémiai dolgai
                            is napról napra jobban lefoglaltak, hetenként egyszer- vagy kétszernél
                            többször alig ebédel a családjával. Egyetlen nap sem múlt el azonban
                            anélkül, hogy az ebédről való távolmaradását valamelyik titkára vagy a
                            Kaszinó komornyikja által ki ne mentette volna a grófnénál. Ha titkárát
                            küldte, akkor csak szóval, máskor sebtében papírra vetett néhány kedves,
                            becézgető vagy tréfás sorral. Crescence grófnőt ez a figyelem mindig
                            lefegyverezte.</p>
					<p>December elején, amikor a korán beköszöntött tél itt-ott már vékony
                            jégréteggel vonta be a holt Duna-ág tükrét, Buda és Pest között a
                            hajóhidat szétszedték, s a folyam két partja egyszerre roppant
                            távolságra került egymástól. A közlekedés eleinte kényelmetlen, aztán
                            életveszélyes, végül lehetetlen volt. Ha a Duna zajlani kezdett, sem
                            csónak, sem kocsi nem tudott átvergődni egyik partról a másikra. A
                            hatalmas jégtorlódások miatt még akkor is istenkísértés volt ez, amikor
                            kemény, hideg télen a Duna beállt. A helytartótanács azonban ilyen
                            időben is megtartotta üléseit, s a grófot a főherceg felszólította, hogy
                            az ülések napjain meghívás nélkül is nála ebédeljen. Tavasszal, amikor a
                            jég teljesen eltakarodott, és a hajóhidat újból felállították, ülés
                            alatt a nádor papírszeleten néhány öreges, reszkető kézzel írt sort
                            küldött át neki: “Kedves gróf Széchenyi, a hajóhidat ugyan már
                            összeállították, de ez ne okozzon semmi változást a mi viszonyunkban.
                            Ebédre elvárom. Tekintse ezt egyszer és mindenkorra meghívásnak.”
                            Ilyenformán hetenként legalább kétszer a nádornál ebédelt, eleinte
                            mindig díszmagyarban, de aztán a nádor határozott kívánságára egész
                            pongyolán, a maga furcsa, egyéni módon összeállított utcai ruhájában,
                            minden spanyol etikett mellőzésével.</p>
					<p>A főhercegi házaspáron kívül a harmadik hitvestől, Mária Dorottya
                            hercegnőtől való három kis főhercegi gyermek, a tizennégy éves Erzsébet,
                            a tizenkét éves József és a kilencéves Mária Henriette ült az asztalnál.
                            Az öreg főhercegnek, aki már két feleséget és három gyermeket
                            eltemetett, nagyon fájt, hogy a második asszonytól, Hermina anhalti
                            hercegnőtől való huszonnyolc éves István fia, mint Csehország polgári
                            kormányzója, két év óta Prágában lakik. István fiát az öregúr nagyon
                            szerette, és életének most már csak egyetlen célja volt: biztosítani
                            neki a magyar nádorságot. Metternich azonban eltávolította
                            Magyarországból, ahol pedig máris népszerű volt, mert a nagy árvíz
                            alkalmával a mentési munkálatoknál ugyancsak kitett magáért a karcsú,
                            leányos arcú, gyenge testalkatú és érzékeny lelkű ifjú István főherceg.
                            A nádor attól félt, hogy távolléte alatt a magyarok egészen elfelejtik.
                            Elkövetkezik majd az idő, amikor nádorválasztásra kerül a sor, és a
                            magyarok nem Istvánra, hanem valakire másra gondolnak. Ugyan kire? Csak
                            két ember jöhet számításba. Az egyik Esterházy Pál herceg, a londoni
                            nagykövet, a másik pedig gróf Széchenyi István. Esterházy hercegtől nem
                            tartott nagyon, a herceg jobban szeret Londonban élni, itthon nem ismeri
                            senki, s ami hírek keringnek róla Magyarországon, az lehet, hogy
                            tetszik néhány különc mágnásnak, de ellenszenvessé teszi őt a
                            köznemességnél. Tudták róla és rossz néven vették, hogy magyar
                            verejtékkel, magyar földből kipréselt roppant jövedelmét esztelen
                            hóbortokra és gazdagságának fitogtatására Londonban szórja szét.
                            Egymillió hold magyar föld évi jövedelmét költi el angol barátai, angol
                            szeretői, angol zsokéi és brazíliai ültetvényesek, afrikai gyémántmezők
                            urai, orosz hercegek, indiai nábobok és nemzetközi szélhámosok
                            társaságában. A magyarok azt is számon tartják, hogy nyelvüket a herceg
                            nem beszéli, a felsőtábla üléseit, ahol most már magyarul szólnak,
                            vezetni sem tudná... Esterházy hercegtől nincs mit tartania. De
                            Széchenyi gróf...</p>
					<p>Talán ez volt az egyik oka annak, hogy egészen a családjába vonta István
                            grófot, mert ismerte nagylelkű és büszke gondolkozását, amely képtelenné
                            teszi őt minden hálátlanságra. István grófot csakugyan úgy kezelték a
                            főhercegi házban, mint valami egyenrangú rokont, akit megillet minden
                            fejedelmi vendégnek kijáró jog és megtiszteltetés. A gyermekeket István
                            gróf tegezte, még István főherceget is, aki már Csehország kormányzója
                            volt. A kislányok a térdére ültek, és úgy játszottak vele, mint a
                            nagybácsijukkal. Amikor az országgyűlést berekesztették, s a kancellár s
                            néhány helytartótanácsos kitüntetést kapott, a kis József főherceg
                            megkérdezte apját, hogy Széchenyi István gróf miért nem kapott semmit. A
                            nádort a kérdés megdöbbentette, mert tudta, hogy a mellőzésnek mélyebb
                            okai vannak, semhogy azt a tízéves fiúcska meg tudná érteni. A
                            kitüntetést még Metternich sem tudja kieszközölni, mert egész
                            Magyarországtól együttvéve nem félnek annyira Bécsben, mint
                            Széchenyitől. Nincs ember a Monarchiában, akit Bécsben úgy gyűlölnének,
                            mint Széchenyi Istvánt, a rebellis grófot. De valamit mégis kellett
                            válaszolnia, s azon törte fejét, hogy olyant feleljen, amiből kisfia
                            megtanulja, hogy ki az a sűrű szemöldökű, kockás nadrágú, vörös öves,
                            kék frakkos bácsi, aki neki és nővéreinek cukrot szokott hozni. Valami
                            olyat akart mondani, amit ne felejtsen el soha, s ami azt is elárulja,
                            hogy az apja mit tart egyrészt Széchenyi Istvánról, másrészt a
                            kitüntetésekről. Ezt mondta hát neki:</p>
					<p>- Fiacskám, olyan nagy rendjele nincs a császárnak, amilyen a grófot
                            megilletné.</p>
					<p>A kisfiú elgondolkodott, és belenyugodott.</p>
					<p>Néha Crescence grófnő is meglátogatta a főhercegi párt, s ilyenkor
                            magával vitte két kisgyermekét, mert tudta, hogy a főhercegné az
                            asszonyokban csak az anyát és a családokban csak a gyermeket szereti. A
                            főhercegi gyermekek a kis Bélával hamar összebarátkoztak. Mária
                            Henriette és Béla körülbelül egyidősek voltak; két okos, szép és korán
                            fejlett gyermek. Mind a kettő boldog volt, ha meglátta egymást; mindjárt
                            összesúgtak, és órákig eljátszadoztak a szoba sarkában. Egyszer a kis
                            Mária Henriette főhercegnő ebéd alatt kijelentette, hogy ha megnő, és
                            férjhez kell mennie, a kis Bélának akar a felesége lenni.</p>
					<p>Egyelőre azonban nem a kis Mária Henriette, hanem István főherceg
                            házasságáról volt szó.</p>
					<p>A főhercegi pár, mint mindenről, erről is a legbizalmasabban beszélt a
                            gróffal. István főherceggel nem volt semmi baj. Nem voltak olyan
                            szívügyei, amelyek a házasodás elé akadályokat gördítettek volna. Gyenge
                            szervezete ellenére egészséges, daliás, szép fiatalember volt,
                            huszonnyolc éves, tehát valamivel már túl is azon a koron, amelyben a
                            királyi család tagjai házasodni szoktak. Nem volt lángész, nem volt
                            valami nagy munkaerő, nem volt rendkívüli ember, de okos, művelt és
                            komoly, s inkább szeretett ásványtannal és geológiával foglalkozni, mint
                            haditudományokkal és politikával. Egyetlen baj volt csak. A főherceg
                            vagyoni viszonyai az európai uralkodóházak gazdagságához mérten
                            meglehetősen szerények voltak. Egy okkal több, hogy gazdagon házasodjék,
                            még akkor is, hogy ha ezzel szívének vagy ízlésének engedményeket is
                            kellene tenni. Néhány esztendő óta már egy tucat nagyon elfogadható név
                            került forgalomba, valamilyen oknál fogva azonban mindegyik házassági
                            terv meghiúsult.</p>
					<p>A nádor most bizalmasan közölte István gróffal, hogy a legújabb
                            kombináció az orosz cári udvarral van kapcsolatban. A terv egyáltalában
                            nem volt meglepő. Első feleségét József főherceg is az orosz udvarból
                            vette. A boldogult Alekszandra Pavlovna, a meggyilkolt Pál cár leánya,
                            I. Sándor cár, Konsztantyin nagyherceg és a mostani cár húga révén a
                            nádor sógora volt a cárnak, s az oroszok hatalmas császára nem
                            idegenkedett attól, hogy legkedvesebb leányát, Olga nagyhercegnőt most a
                            sógora fiához adja feleségül.</p>
					<p>- Mit szól ehhez, gróf? - kérdezte valami rejtett szomorúsággal az öreg
                            főherceg.</p>
					<p>István gróf, aki még ma is úgy ismerte az európai udvarok és a nemzetközi
                            arisztokrácia botránykrónikáit, akárcsak fiatal lovas kapitány korában a
                            bécsi kongresszus alatt, Olga nagyhercegnő nevének hallatára megdöbbent
                            egy kissé. Olga nagyhercegnő tüneményes jelenség volt a szó legérzékibb
                            és legizgatóbb jelentésében. Nemcsak a fejedelmi udvaroknál, de talán
                            egész Európában ő volt a leghírhedtebb szépség. István gróf csak egyszer
                            látta Badenben, de azok a főurak, akik gyakrabban érintkeztek vele
                            Szentpétervárott, Moszkvában, Párizsban, valamelyik nagyvilági
                            fürdőhelyen vagy játékbarlangban, ahol a szépség és romlottság üli
                            orgiáit, valóságos legendákat meséltek róla. A nagyhercegnő nemcsak
                            külsejében hasonlított nagybátyjához, I. Sándor cárhoz, a Néva-parti
                            Apollóhoz, hanem telhetetlen érzékiségével is, amelyhez leányos
                            könnyelműség, meggondolatlanság és szeszélyesség járult. István gróf
                            ösztönösen helyesnek tartotta, hogy úgy mutassa magát, mintha neki
                            sejtelme sem volna a nagyhercegnő magánéletéről:</p>
					<p>- Bizonyos, hogy őfensége a legszebb és leggazdagabb eladó leány
                            Európában.</p>
					<p>A nádor közbevágott:</p>
					<p>- Politikai szempontból én sem tartanám rossznak a dolgot, de a
                            feleségem...</p>
					<p>Az öreg főherceg nem folytatta a mondatot, kissé elmélázva maga elé
                            nézett, aztán vállat vont, és búsan legyintett.</p>
					<p>István gróf látta, hogy a nádorné a maga puritán református erkölcseivel
                            viharos múltú és buja szépségű menyét sohasem tudná őszintén szeretni. A
                            főhercegnő nem bízik abban, hogy aki leánykorában már egy csomó
                            botránnyal döbbentette meg az európai udvarokat, a külügyminisztereket
                            és nagyköveteket, asszonyfővel bele tudjon illeszkedni a budai
                            nádorcsalád patriarchális erkölcsű, szemérmes és tiszta légkörébe.</p>
					<p>A nádor azonban megismételte:</p>
					<p>- Na, mi az ön véleménye, gróf?</p>
					<p>István gróf kijelentette, hogy neki ebben az ügyben véleményt mondani sem
                            joga, sem képessége nincs. Mindenesetre nagy baj, ha a főhercegasszony
                            ellenzi a dolgot. Nem lehetetlen azonban, hogy a fenséges asszony nézete
                            megváltozik, ha a fenséges úr és a császár őfelsége kapacitálják.
                            Egyébként a fejedelmi házasságok nem szívügyek, hanem világpolitikai
                            sakkhúzások. Itt elsősorban Metternich szava lesz mérvadó.</p>
					<p>A főherceg látta, hogy István gróf csak azért mond üres közhelyeket, hogy
                            az igazi gondolatait eltitkolja.</p>
					<p>- Ne kerteljen, gróf - szólt rá bizalmas zsörtölődéssel. - Ön mindig
                            híres volt arról, hogy eljár a szája. Nos, miért csukja be éppen most és
                            éppen énelőttem? Önnek, látom, nem tetszik a dolog.</p>
					<p>István gróf ezalatt csakugyan végiggondolta ennek a házasságnak minden
                            lehető előnyét és hátrányát a maga szempontjából. Néhány pillanat alatt
                            végigvillant agyán a jövendő egész perspektívája. Pillanatok alatt
                            kiszámította, hogy István főherceg házassága mennyi haszonnal járhatna
                            Pestre, Magyarországra és az egész nemzetre nézve. Most már elemében
                            volt. A házasságot ettől fogva úgy tekintette, mint az egyenlő
                            közteherviselés, a váltójog, a hengermalom vagy a Lánchíd ügyét, vagy a
                            Tisza-szabályozást. Már ebben a pillanatban elhatározta, hogy küzdeni
                            fog azért, hogy ez a házasság létrejöjjön. Nem tartotta ugyan
                            helyénvalónak, hogy egyszerre leplezze le magát, de már éppen mondani
                            akart valamit, amikor a főhercegnek valami hirtelen eszébe jutott:</p>
					<p>- Az orosz udvarnak bizonyos kikötései vannak, amelyek közül különösen az
                            egyik egész közelről érdekli önt is, kedves gróf.</p>
					<p>István gróf szeme tágra meredt:</p>
					<p>- Engem?</p>
					<p>- És önnel együtt az egész magyarságot. A cár csak akkor adja leányát
                            Istvánhoz, ha a nádori méltóság családomban örökössé lesz.</p>
					<p>A főherceg kutatva nézett István gróf szemébe. Most fog kiderülni, vajon
                            a gróf István főherceget akarja-e jövendő nádornak, vagy saját maga
                            vágyik erre a pozícióra.</p>
					<p>A gróf megértette, hogy miről van szó.</p>
					<p>- Fenséges uram, a magam részéről nem tudok elképzelni bölcsebb
                            intézkedést, nagyobb szerencsét és áldást a nemzetre, mint ha a nádori
                            méltóság fenséged családjában örökletessé lesz. Isten engem úgy
                            segéljen, fenség!</p>
					<p>A nádor meghatottan ölelte át István grófot:</p>
					<p>- Ezt vártam öntől, de a nemzet...</p>
					<p>István gróf e pillanatban nem tartotta magához és a helyzethez méltónak,
                            hogy alakoskodjék. Őszintén megmondta tehát véleményét:</p>
					<p>- Fenséges uram, kétségtelennek tartom, hogy a nemzet ezt is megteszi
                            fenséged halhatatlan érdemeinek elismeréséül. Ha azonban ezt az orosz
                            cár kedvéért kellene megtennie... ahogy én a fajtámat ismerem, fenség...
                            ha ezt kikényszerítenék az országgyűléstől, akkor nem tudom... akkor
                            nagyon félek...</p>
					<p>A főherceg egészen elérzékenyedett. Öregesen rezgett a szája, mondani
                            akart valamit, de nem tudta mondanivalóját megfogalmazni. Végül
                            mégiscsak megszólalt:</p>
					<p>- De a természet rendje... no, hát csak nyugodjunk bele, egyszer majd, ha
                            Isten úgy akarja, meghalok én is, maga is... de azt nagyon szeretném, ha
                            utánam a fiam következnék a nádori székben... ön még fiatal, és önben
                            bízom... sokkal jobban, mint a bécsiekben, mint Metternichben... ígérje
                            meg nekem, hogy...</p>
					<p>A főherceg nem tudta a mondatot befejezni. A szemében megcsillant egy
                            könnycsepp. István gróf még sohasem látta ezt az öreg, száraz embert
                            ilyen elérzékenyedettnek.</p>
					<p>- Fenség, nem tartom ugyan időszerűnek, de ha mégis valaha arra kerül a
                            sor, Magyarország nádora nem lehet más, mint István főherceg. Épelméjű
                            magyar nem követhet el olyan merényletet a saját hazája ellen, hogy
                            ebben a kérdésben valami kalandba belebocsátkozzék.</p>
					<p>- Köszönöm önnek - felelte a nádor, és hirtelen kiegyenesedett, mert
                            szégyellte ellágyulását, és úgy érezte, hogy kissé megalázta magát. De
                            aztán hozzátette: - A főhercegasszony mindig mondta... hogy ön...</p>
					<p>Az öreg, piros arcú, fehér hajú Habsburgnak most megint elcsuklott a
                            hangja. Belátta, hogy nem tud uralkodni magán. Összeütötte sarkantyúját,
                            és István grófnak búcsúra nyújtotta a kezét.</p>
				</div>
				<div type="chapter">
					<head>
                          4
                        </head>
					<p>A kancellár dolgozószobájában, amelyben nemrég az aranycirádás fehér
                            ajtókat és ablakrámákat átlakkozták, s nehéz brokátfüggönyöket és
                            bútorhuzatokat felfrissítették, most is éppen olyan finom és átható
                            rózsaillat terjengett, mint húsz évvel ezelőtt. István grófnak eszébe
                            jutott a szép meztelen angyal, Petrovna Katarina, Bagration
                            hercegasszony. A gróf most is éppen olyan selyem taburetten ült, mint
                            amikor először fogadta őt a nagyhatalmú herceg, s katonai attasénak
                            akarta küldeni Apponyi nagykövet mellé, vagy diplomáciai léhűtőnek a
                            szép Nogarolla Teréz grófnő szalonjába.</p>
					<p>A kancellár most már végleg levette az udvaroncok és diplomaták selyem
                            térdnadrágját, selyemharisnyáját és csatos selyemcipőjét. Frakkot sem
                            viselt már, hanem hosszú, térdig érő fekete kabátot, akárcsak Thiers
                            vagy Guizot, s olyan a külseje, akárcsak a miniszterviselt egyszerű
                            német egyetemi professzoroké. Roppant magas állógallér tartja fel az
                            állát, s hosszúra kötött fekete selyemnyakkendőjét, amely kétszer volt a
                            gallérja köré csavarva, a kötés alatt igazgyöngy szorította össze. A
                            termete, amely mintha kissé összezsugorodott volna, keskeny és hajlott,
                            mindazonáltal arányos és utolérhetetlen eleganciával tud még állni,
                            járni, ülni. El sem lehet képzelni finomabb és szellemesebb vonásokat,
                            szebben boltozott homlokot, amely az idők folyamán mindig magasabbra és
                            magasabbra csúszott, de azért néhány szépen fodorított fehér és fényes
                            tincs még mindig emlékeztet az egykori dandyre. Szemöldöke dús és szőke
                            maradt, csak a szemei estek be üregeikbe, amelyek a minden hústól és
                            zsiradéktól megfosztott arcot kísértetiessé tették volna, ha örökké
                            ragyogó ibolyakék szeme és mosolya az arcot nem tenné vonzóvá és
                            elbájolóvá. Orra megnyúlt és meghajlott, mint minden öregember orra s
                            középen kidudorodott, mint a római patríciusok márvány képmásain. Szeme
                            alatt mély árkok, némelykor egészen kékek és lilák, az árkok alatt puha,
                            petyhüdt táskák. Pofacsontjaira szinte rászáradt a bőr, az egész arc és
                            koponya anatómiája kirajzolódott a finom ráncokkal borított bőr alól.
                            Halántékai behorpadtak, beesett a szája is, mintha fogatlan volna, ajkai
                            megkeskenyedtek, felső álla megnyúlt, az alsó megrövidült és
                            előreugrott. Arcán kétoldalt a pofacsontjai alatt barázdák. Fejét kissé
                            oldalt hajtotta, mindig abba az irányba, ahonnan a beszélő szavait
                            leste, mert süketsége annyira elhatalmasodott, hogy néha egészen kínossá
                            vált. Mégis csodálatosan szép volt, fehér és rózsaszín árnyalatokkal,
                            ezüstösen csillogó hajjal, fiatalos mosollyal példátlan tisztaságában és
                            ápoltságában. Az ember szinte azt hinné, hogy mint az öreg kurtizánok,
                            arckrémekkel, masszázzsal vagy régi receptek után készült fiatalító
                            csodaszerekkel teszi üdévé és rózsássá a bőrét. A jobb szeme kissé
                            jobban behunyva, mint a bal, ez az aszimmetria csak még szebbé tette.
                            Festőnek, szobrásznak utolérhetetlen és megfizethetetlen modell. Mindig
                            kissé mélabúsan néz, szája körül van valami kiábrándultság és fáradtság.
                            Látszik, hogy már mindenen túlvan; mindent ismer, mindenütt volt már, és
                            mindenünnen visszajött a maga lelkének derűs, halk elíziumi mezejére.
                            Csakugyan ilyen árnyakat láthatott Dante, amikor Vergilius őt a boldog
                            és dicsőséges antik szellemek ligetén keresztülvezette. Metternich
                            herceg már olyan volt, mintha csupa lélek volna, de ez a lélek töretlen
                            és erős, mint a nagyon bölcs aggastyánoké. Az emberek, ha megöregednek,
                            vagy teljesen elveszítik szellemi képességeiket, és lesüllyednek a
                            gyermekek és félkegyelműek színvonalára, vagy soha nem sejtett
                            magaslatokra emelkednek. Középút nincs. A herceg, ha beszélni kezdett -
                            és még mindig mindenkivel, mindenről fáradhatatlanul és végkimerülésig
                            beszél -, akkor az ember egyszerre elfelejtette, hogy aggastyánnal van
                            dolga.</p>
					<p>- Olyan vagyok, mint egy vén kocsis - mondta István grófnak -, akinek már
                            alig van erő a markában, de a lovak érzik, hogy régi gazdájuk tartja a
                            gyeplőt, nem mernek a csendes ügetésből galoppba felvágni, s nem merik a
                            kocsit elragadni.</p>
					<p>István gróf érezte, hogy ez előtt az ember előtt nincsen már titok, ezt
                            nem lehet misztifikálni, nem lehet “utilizálni”, ezzel legokosabb dolog
                            mindent megbeszélni, s akkor ő is megnyílik, és kitárja bensejét. Vége a
                            komédiának! A színészek nem játszanak már. Lemosták magukról a festéket,
                            ballagnak hazafelé, és útközben a maguk polgári egzisztenciájáról
                            tanácskoznak. Egyforma bajban vannak mind a ketten. Olyan szelek
                            fújdogálnak a világban, amelyek a legerősebb és legrégibb törzseket is
                            tőből kitéphetik. Elsöpörhetik a föld színéről az osztrák császárságot,
                            darabokra szaggathatják a régi Monarchiát - ez a tragédiája
                            Metternichnek, de fölforgathatják Magyarország ősi rendjét is,
                            rázúdíthatják a különböző nemzetiségeket - ez meg Széchenyi István gróf
                            tragédiája. Legokosabb dolog, ha a felforgatás szelleme ellen
                            összefognak és szövetségre lépnek.</p>
					<p>A kancellár és gróf közt e pillanatban a királyi család legbensőbb
                            dolgairól volt szó, de mindketten érezték, hogy ezek az intim családi
                            ügyek a birodalom sorsára is végzetes hatással lehetnek.</p>
					<p>Metternich herceg féloldalt hajtotta a fejét, és jobb szemét egészen
                            behunyva, bal szemével kémlelte István gróf arcát.</p>
					<p>- Ön... tehát, kedves gróf, mindenáron meg akarja házasítani a nádor
                            őfensége fiát, István főherceget.</p>
					<p>- Hercegséged többet tud, mint én.</p>
					<p>A herceg elmosolyodott:</p>
					<p>- Tudok mindent. Olga nagyhercegnőt ön nagyon alkalmasnak tartaná arra,
                            hogy Magyarország nádorának felesége legyen.</p>
					<p>- Nem tagadom - felelte a gróf.</p>
					<p>- Helyes. Tudom, hogy ön egymillió rubel évjáradékot akar kikötni a
                            cártól Olga nagyhercegnő számára.</p>
					<p>- Természetesnek fogja találni hercegséged.</p>
					<p>- Úgy van. Magam is szeretném, ha Pest és Buda felemelkednék a
                            világvárosok sorába. Azonban önnek, kedves gróf, messzebb menő tervei is
                            vannak. Ön valóságos székvárost és valamiféle királyi udvartartást is
                            akar abban a székvárosban.</p>
					<p>- Csak egy világvároshoz méltó, fényes nádori udvartartást.</p>
					<p>A herceg felemelte kezét, hogy beszélni akar:</p>
					<p>- Ön kedves gróf, azon fáradozik, hogy Magyarország mindenben önálló
                            állami életre tegyen szert, hogy fajának egyéni sajátságait
                            kifejthesse.</p>
					<p>- Hercegséged ezen nem csodálkozhatik.</p>
					<p>- Nem is csodálkozom. Hiszen eddig sem tett egyebet, és be kell vallanom,
                            sokkal több sikerrel, mintsem hittem volna. Egyáltalában sok mindent be
                            kell vallanom önnek. Amikor ön először ült itt ezen a helyen, arról
                            beszélgettünk, hogy a király és a nemzet évszázadok óta nem érti meg
                            egymást, nem bízik egymásban... tehát ezen az áldatlan helyzeten
                            valahogy változtatni kell. Ugye erről volt szó? Emlékszik ön, kedves
                            gróf, az Ő beszél egyedül című színdarabra? Ó,
                            csak nem gondolja, hogy én ezért megnehezteltem? Én értem a tréfát, és a
                            szellemességet még akkor is tudom élvezni, ha az én rovásomra megy a
                            tréfálkozás. No, én akkor olyan jelentést tettem a boldogult császárnak,
                            hogy ön közönséges fantaszta, majdnem azt mondtam, hogy futóbolond,
                            akitől nem kell tartanunk, mert csakhamar egyedül marad... Emlékszik ön
                            arra, kedves gróf, hogy ezt is megjósoltam? Egyedül marad... igen, de
                            hát végeredményben valamennyien egyedül maradunk, én is már úgy érzem,
                            hogy egyedül vagyok... Most töredelmesen bevallom bűnömet, rettenetesen
                            tévedtem az ön megítélésében. Ön a legveszedelmesebb ember az egész
                            Monarchiában.</p>
					<p>István gróf elpirult:</p>
					<p>- Hercegséged ezt nem mondja komolyan.</p>
					<p>- A legkomolyabban. Nemcsak a legveszedelmesebb, de az egyetlen
                            veszedelmes ember, mert önnek van koncepciója. Látja, kedves gróf,
                            Kossuthtól például nem félek. Mit tehet Kossuth? Kossuth fellázíthatja
                            az országot, forradalmat szíthat, esetleg meg is csinálhatja. Mostanában
                            mindenütt lehet forradalmasítani az egyes osztályokat, a munkásokat a
                            tőkések ellen, a parasztokat a földesurak ellen, a polgárságot a főurak
                            ellen, a demokratákat a liberálisok ellen és mindenkit a bürokrácia
                            ellen, még Magyarországot is lehet forradalmasítani, ámbár Miklós cár,
                            aki azzal kérkedik, hogy pompásan ismeri az európai népek lelki alkatát,
                            úgy nyilatkozott, hogy Magyarországtól nem kell félni, mert a magyarok
                            csak szónokolnak, kiabálnak, ellenállnak, dacoskodnak és fenekednek, de
                            cselekedni nem ők, hanem majd a csehek cselekednek. Lehet. Mindazonáltal
                            tegyük fel, hogy Kossuth Lajos úr forradalomba tudja kergetni a
                            magyarokat. De hát ez csak a magyarokra nézve volna veszedelmes, nekem
                            csak egy kis kényelmetlenség, a Monarchiának pénz- és véráldozat,
                            kellemetlen gond, Windischgraetznek pedig egyenesen öröm és boldogság.
                            Miklós cárt már jó néhányszor alig tudtam visszatartani, hogy valamiféle
                            ürügy alatt be ne vonuljon hadseregével a Monarchiába. De hagyjuk ezt,
                            kedves cousin, nem erről van szó. Amit Kossuth csinál, az csak bosszúság
                            nekünk, de amit ön, az végzetes katasztrófa lehet a Monarchiára és a
                            Habsburg-házra nézve. Ez a kis házassági ügy, amelyben ön mint a
                            nádorcsalád barátja tanácsokat ad és apró szívességekre vállalkozik, ez
                            például sokkal veszedelmesebb a Habsburg-házra nézve, mint akár egy
                            olasz, akár egy magyar forradalom.</p>
					<p>István gróf már tudta, hogy miről van szó, és meg akarta kímélni a
                            herceget a felesleges aggodalmaktól:</p>
					<p>- Hercegem, ön téved. Én csak azt akarom, hogy a nádor az uralkodóház
                            tagja legyen, és hogy a nádor olyan udvartartást tudjon tartani, amely
                            Budán a királyi székhely hiányát pótolja. Én csak azt akarom, hogy a
                            magyar főurak ne külföldön költsék el a pénzüket, hanem a sugárzó
                            szépségű nádorné körül...</p>
					<p>A herceg ismét felemelte kezét:</p>
					<p>- Ön még a nádorné szépségét is fel akarja használni arra, hogy...</p>
					<p>- Természetes.</p>
					<p>- Sőt még a nagyhercegnő kicsapongó életét és telhetetlen szerelmi vágyát
                            is be akarja állítani az ön terveibe?</p>
					<p>István gróf elnevette magát:</p>
					<p>- Hercegem, egy olyan világszép asszony és egy olyan forró levegőjű,
                            mozgalmas és ragyogó udvari élet...</p>
					<p>- Mondja, kedves gróf, kivel akarja ön összeboronálni a nagyhercegnőt?...
                            Kinek szánja ön a magyar Potemkin szerepét?</p>
					<p>István gróf belement a frivol tréfába:</p>
					<p>- Kedves hercegem, ezt talán bízzuk a nagyhercegnőre. Úgy tudom, hogy
                            ezen a téren eléggé önálló... Nincs szüksége a mi szolgálatunkra.</p>
					<p>A kancellár odanyújtotta kékeres, halvány, vékony ujjait, és István gróf
                            kezét gyengéden megszorította:</p>
					<p>- Remélem, nem értett félre, kedves cousin. Amit mondtam, azzal csak
                            célozni akartam arra, hogy ön, ha az égiek nem válnak be, még a pokollal
                            is hajlandó volna szövetkezni, hogy Magyarországot erőssé, naggyá és
                            széppé tegye. Ez önnek becsületére válik. De nem erről van szó. Önnek
                            sokkal messzebb jár a fantáziája és sokkal mélyebb a koncepciója, mint
                            hogy Olga nagyhercegnő millióival udvari bálokat rendezzen a budai
                            várban. Egészen másról van szó. Ön, kedves gróf, nagyon jó barátságban
                            van a francia királlyal.</p>
					<p>- Túlzás - szabadkozott István gróf -, és nagyon csalódik hercegséged, ha
                            azt hiszi, hogy én az Orléans-i-ház analógiájára az uralkodócsaláddal
                            szemben egy rivális oldalág...</p>
					<p>A herceg arca széles mosolyra derült:</p>
					<p>- Kedves barátom, ön túlságosan hamar kitalálta, hogy én mitől félek. Ez
                            fölötte gyanús.</p>
					<p>István gróf homloka ráncba borult:</p>
					<p>- Nekem pedig eszem ágában sincs, hogy királyjelöltet neveljek a nemzet
                            számára.</p>
					<p>A herceg közbevágott:</p>
					<p>- Elhiszem. A viszonyok azonban oda fejlődhetnek, hogy ez a házasság
                            magától megtermi azokat a gyümölcsöket, amelyekbe Kossuth Lajos úr és
                            Batthyány Louis gróf oly szívesen beleharapnának. Kedves gróf, figyeljen
                            csak ide. Tegyük fel, hogy Csehország, Horvátország és az olasz
                            tartományok egy szép napon fellázadnak, és cserbenhagyják a monarchikus
                            eszmét. A császár elveszti leghűségesebb szolgáit, s nem marad mellette,
                            csak egy csomó Bécsben élő tábornok, udvari léhűtő, miniszter és mágnás.
                            Feleljen őszintén: egy ilyen szituációban milyen álláspontot foglal el
                            az évszázadok óta függetlenségre törekvő magyarság?</p>
					<p>István grófot nem hozta zavarba ez a nehéz kérdés.</p>
					<p>- Ilyesmire volt már példa a történelemben. A magyarság már nemegyszer
                            mentette meg a dinasztiát. Ferdinánd... Mária Terézia...</p>
					<p>Metternich legyintett:</p>
					<p>- De Rákóczi is volt ám, és erdélyi fejedelmek is voltak, és voltak olyan
                            magyarok is, akik szívesebben vállalták a törököt, mint az osztrák
                            császárt. Kossuth Lajos úr lelke mélyén mégiscsak ott van az a titkos
                            ábránd, hogy egyszer valahogyan végleg elszakadjon a Monarchiától és a
                            Habsburgoktól. Bocsánat, még nem végeztem be. Ön éppen ellenkezőleg,
                            nagyon is együtt akarja tartani a Monarchiát, és éppen azért szeretné
                            István főherceget az orosz cár leányával összeboronálni, mert ön nem
                            tartja lehetetlennek, hogy szegény jó, szívbajos uralkodónkat a csehek
                            vagy olaszok egyszer csak mégis elkergetik - és akkor ön a császári és
                            királyi trónon mégiscsak azt a testestől-lelkestől magyar és Béccsel
                            hadilábon álló nádori oldalágat látná a legszívesebben. Ugyanaz az eset,
                            mint amikor X. Károlyt elkergették, és helyébe az Orléans-ház fejét, a
                            királygyilkos Égalité Fülöp fiát, Franciaország leggazdagabb emberét, a
                            király unokatestvérét, Lajos Fülöpöt emelték a trónra. Ön a világért sem
                            akar hűtelen lenni a Habsburgokhoz. De azt senki sem kívánhatja öntől,
                            hogy Magyarországot Ferdinánd kedvéért háborúba keverje olaszokkal,
                            horvátokkal, csehekkel, sőt esetleg Oroszországgal. Nem. Ön ragaszkodik
                            a Habsburgokhoz, de nem Ferdinándhoz. Sőt ön mint a Habsburg-ház
                            megmentője lép fel, csak Ferdinánd helyett Istvánt ülteti a trónra, az
                            uralkodó székhelyét Bécsből átteszi Budára, a Monarchia súlypontját
                            Ausztriából Magyarországba, és a bécsi arisztokráciát, hogy az ön
                            szavával éljek, az egész lengyel, cseh, osztrák, olasz
                            vándorszínésztruppot, átcsalja Pestre, a csodaszép Olga nagyhercegnő,
                            Magyarország királynéja, az orosz cár kedvenc leánya köré, egy új
                            Párizs, egy új Versailles, egy új Trianon, egy új Palais Royal
                            káprázatos pompájú, szépségtől, asszonyi varázstól és szerelemtől
                            fülledt légkörébe.</p>
					<p>A gróf felelni akart, de nem jutott szóhoz.</p>
					<p>- És nem gondolta meg, gróf, hogy önnek jobban kellene félnie a cártól,
                            Oroszországtól és a pánszláv eszmétől, mint Bécstől és Ausztriától?
                            Kérem, még nem fejeztem be. Megengedem, hogy ebben a pillanatban jobban
                            fél, de lesz idő, amikor nem fogja tudni, hogy melyiktől féljen.</p>
					<p>A gróf kitérő feleletet adott:</p>
					<p>- Én nem szeretem a kockajátékot.</p>
					<p>A herceg a vállát vonogatta:</p>
					<p>- Kockajáték, kockajáték... Higgye el, kedves gróf, a mi életünk elejétől
                            végig, születésünktől a halálunkig, nem egyéb, mint hazárd
                            szerencsejáték. Kockajáték az egyéni élet, és kockajáték a népek,
                            nemzetek és fajok élete. Kockajáték volt, amikor a mohácsi vész után I.
                            Ferdinándot, majd Szapolyai Jánost választották meg királyukká,
                            kockajáték volt Rákóczi Ferenc vállalkozása, a francia és török
                            szövetség, és kockajáték lesz az Oroszországgal való kacérkodás is.
                            Nemcsak a magyarok, hanem egész Európa élete szakadatlan kockajáték.
                            Napóleon volt a legnagyobb játékos... és ki tudja, hogy mivé fejlődik a
                            dolog, ha engem a Végzet oda nem állít az ügyek élére, és Napóleont meg
                            nem hajszolom, be nem kerítem és el nem ejtem, mint egy fáradt nyulat?
                            És emlékezzék csak vissza, hogy ezelőtt öt esztendővel Franciaország
                            majdnem háborúba keveredett Törökország miatt egész Európával. Képzelje
                            el micsoda szörnyűség lett volna Napóleon elűzetése után huszonöt
                            esztendővel megint egy világháború... Thiers és Lajos Fülöp kockáztak
                            akkor Franciaország és Európa sorsán, és velük szemben egy gazdag zsidó
                            bankár, Rothschild James báró kockázott... És a bankár nyert... Na, meg
                            kell adni, én is segítettem neki egy kissé, most utólag bevallhatom,
                            hogy nem átallottuk a szerencsét hamiskártyások módjára korrigálni... De
                            hát a játszmát el is lehetett volna veszteni, és végre is Rothschild
                            James báró csak az értékpapírjait és a kihelyezett pénzét féltette... Ön
                            is merész játékos volt, kedves cousin, teljes életében, ön már sokszor a
                            fejével is játszott. Most pedig nem az ön feje, hanem Ferdinánd császáré
                            a tét, és Ferdinánd helyett István főherceg először csak Szent István
                            trónjára ülne - milyen misztikus névazonosság! -, aztán mint az orosz
                            cár szövetségese rákényszerítené hatalmát Bécsre, Prágára és Milánóra
                            is... Kedves gróf, kár minden szóért, ne tiltakozzék, én tudom, hogy ön
                            hűséges alattvalója a magyar királynak, de ha választania kell majd
                            Magyarország és Bécs boldogulása között, ön habozás nélkül és Isten
                            előtt tiszta szívvel választja Magyarországot, aminthogy én éppolyan jó
                            lélekkel a Habsburgok és az osztrák császár érdekét nézem. Kedves gróf,
                            ezért tartom én önt sokkal veszedelmesebbnek, mint akár Kossuth Lajost,
                            akár a legdühöngőbb magyar republikánust. És ezért ne csodálkozzék, ha
                            István főhercegnek az orosz cár leányával való házasságát mindaddig
                            ellenzem, ameddig el nem kergetnek erről a helyről, és még azután is,
                            ameddig fel tudom emelni a kezem, és egyetlen szót ki tudok lihegni öreg
                            tüdőmből... Ne felejtse el, kedves cousin, hogy az osztrák császárságot
                            én teremtettem és én mentettem meg, és én emeltem az európai
                            nagyhatalmak közé, tehát nem engedhetem, hogy életem munkáját akár
                            házasság, akár harc és háború, akár forradalom vagy akármiféle isteni
                            vagy ördögi beavatkozás megsemmisítse.</p>
				</div>
				<div type="chapter">
					<head>
                           5
                        </head>
					<p>
                            1846. április 8.
                        </p>
					<p>A Tisza völgyét rendező központi bizottság Pesten gyűlést tartott a gróf
                            elnöklete alatt, hogy megtárgyalja Vásárhelyi Pál főmérnöknek a
                            szabályozás technikai rendszeréről szóló javaslatait. A gróf rendkívüli
                            érdeklődéssel várta Vásárhelyi előadását, aki a Tisza-völgy térképeit
                            kiteregette, föléjük hajolt, és a vele szemben ülő grófnak magyarázni
                            kezdte a terveket, és hosszú vonalzóval mutogatta a Tisza kanyargásait s
                            a töltések helyét. Az előadásnak egyszerre csak hirtelen vége szakadt. A
                            főmérnök elhallgatott, kiejtette kezéből a vonalzót, fejéhez kapott,
                            először kiegyenesedett, aztán hátradőlt és végigvágódott. Leírhatatlan
                            rémület támadt. A gróf maga is elsápadt, megtántorodott, és attól
                            féltünk, hogy a katasztrófa hatása nála is valami szörnyű tragédiát vált
                            ki. Az emberek nem tudták, hogy kinek segítsenek. Én hirtelen a grófhoz
                            siettem, és jobb karommal átölelve, nagy nehezen kivonszoltam őt a
                            szobából. Éreztem, hogy a gróf egész teste remeg.</p>
					<p>- Meghalt? - kérdezte leírhatatlan borzadállyal.</p>
					<p>- Nem tudom - feleltem, ámbár sejtettem, hogy szegény Vásárhelyit végleg
                            elvesztettük.</p>
					<p>A gróf, aki egyébként is mértéktelenül reagált minden külső benyomásra,
                            Vásárhelyit nagyon szerette, elvesztését az első pillanatban majdnem
                            pótolhatatlannak látta, és amikor magunkra maradtunk, kétségbeesve
                            suttogni kezdett:</p>
					<p>- Vége mindennek!... Ez az isten ujja!... Nem lett volna szabad
                            belekezdenem. Rettenetes dolog a halál... Nem merem megnézni. Iszonyúan
                            félek. Ez is az én áldozatom... Mindenkit megrontok, aki a közelembe
                            kerül. Valamennyien belepusztulunk ebbe az erőlködésbe. Abbahagyok
                            mindent, nem akarom kiirtani magam körül az egész magyarságot...</p>
					<p>Hallgatni is rettenetes volt.</p>
					<p>Amikor a gróf észrevette, hogy mellette vagyok, hirtelen erőt vett magán,
                            fölegyenesedett, összeráncolta homlokát, és kutatva nézett a szemem
                            közé, mintha azt kérdezte volna tőlem, hogy tanúja voltam-e
                            gyengeségének. Én természetesen igyekeztem megdöbbenésemet eltitkolni. A
                            gróf pedig, hogy ellensúlyozza az előbbieket, hirtelen kemény léptekkel
                            visszament a szobába, engem is maga után intett, s ott újra elfoglalta
                            az elnöki széket. Vásárhelyi Pált, akinek holttestét ezalatt már
                            eltávolították, néhány ünnepélyes szóval elparentálta, aztán tollba
                            mondott egy nyilatkozatot, amelyet a választmány tagjaival aláíratott.
                            Ez a nyilatkozat a megrendült lélek ünnepélyes szent fogadalma volt,
                            hogy az ügyet, amelyre vállalkoztak, a sors bármilyen viszontagságai
                            között is rendületlenül fogják szolgálni.</p>
					<p>A gróf e pillanatban csakugyan olyan volt, mint egy próféta, aki ég, föld
                            és az elemek minden tiltakozása ellenére is be akarja vezetni népét az
                            ígéret földjére.</p>
					<p>
                            Április 10.
                        </p>
					<p>A gróf még mindig Vásárhelyi Pál hirtelen halálának áll a hatása alatt.
                            Látszik rajta, hogy azóta nem aludt, nem evett, egész idegrendszerét
                            feldúlta a tragikus eset. Talán maga is érezte, hogy ez a túlságos
                            megrendülés valamennyiünknek feltűnt, s azért ma délben minden bevezetés
                            nélkül ezt mondta nekem:</p>
					<p>- Emlékezzék vissza arra, hogy mit mondtam önnek a dolgok misztikus
                            összefüggéséről. Egy meteor nem hullik a földre anélkül, hogy meg ne
                            indítaná az egymásra ható erők láncolatának működését, s a lánc utolsó
                            szeme az ön sorsába kapcsolódik... Emlékszik?... Csillagjóslás...
                            asztrológia... Vásárhelyi halála rossz ómen... a szerencsétlenségek
                            egész sora követi... Mi az? Ön azt mondja, hogy fatalista legyek? Nem.
                            Mindenbe belenyugszom, amit megértek, de minden felbőszít, amit nem
                            tudok megfejteni. Undorodom a sötétségtől. Az emberek és eszmék, a
                            dolgok és sorsok sötétségétől is. Gyűlölöm a titkokat, amelyek bennünket
                            körülvesznek.</p>
					<p>
                            Július 26.
                        </p>
					<p>A gróf Vásárhelyi Pál utódát már megtalálta. Magyarországba hívta
                            Paleocapa Pietro olasz mérnököt, a velencei közmunkatanács építési
                            főigazgatóját. Az olasz mérnök ötvenhét éves, tehát mindössze két évvel
                            idősebb a grófnál, de olyan törődött és beteges külsejű, hogy amikor
                            első tiszai utunk alkalmával megpillantotta, a gróf halkan odasúgta
                            nekem.</p>
					<p>- Attól félek, hogy az utunk végén ennek az embernek csak a bőrével
                            tudunk beszámolni.</p>
					<p>Valamennyien mindent elkövettünk, hogy közöttünk való tartózkodását minél
                            kellemesebbé tegyük Paleocapának. A gróf kikérdezte minden kívánságát,
                            minden szokását, a ráncos képű, fekete bajuszú és fehér kecskeszakállas
                            kis olasz azonban kijelentette, hogy neki nincsenek szokásai, nincsenek
                            kívánságai, csak azt az egyet kéri, hogy szobájában mindig legyen egy
                            palack jó öreg tokaji bor. A rekkenő júliusi forróságban mi halálos
                            bágyadtsággal, félájultan vánszorogtunk a fedélzeten, s egymás után
                            dobáltuk le magunkról a ruhadarabokat. A kis olasz pedig tetőtől talpig
                            melegen öltözködve, a gőzgép közvetlen közelében egyre frissebb és
                            frissebb, s ahogy napközben fel-felhajt a tokaji borból egy-egy
                            pohárkával, szemlátomást épül és elevenedik. Pedig minden idejét
                            munkában tölti, és a szórakozásokból is derekasan kiveszi a részét. Igen
                            örömest forog a tiszai parasztok között. Nem győzi dicsérni ezt a szép,
                            jól táplált, erőteljes fajtát. Tolmács által szívesen beszélget velük -
                            rendesen én vagyok a tolmács - s közbe-közbe a mozgékony kis olasz
                            nagyokat rikkant:</p>
					<p>- Uram, ez a legértelmesebb paraszt a világon!</p>
					<p>
                            Szeptember 2.
                        </p>
					<p>Remek ember ez a kis kecskeszakállas, sárga arcú öreg. Fáradhatatlan
                            csevegő, és oly egyszerűen és világosan közli gondolatait, hogy a
                            legutolsó falusi bíró is megértheti. Nézetem szerint ilyen a valódi
                            tudós. Semmi nagyképűség a magatartásában, semmi homály a
                            gondolkodásában, az embernek eszébe jut, hogy az egyszerű parasztos
                            észjárás és a legmagasabb rendű szaktudomány egy és ugyanazon anya
                            édesgyermekei. Nur nicht künsteln! - szokta mondogatni. Ma például az
                            ungvári főmérnök, az öreg Lám Jakab keresett fel bennünket Sárospatakon.
                            Féltünk ettől a találkozástól, és a gróf megkérte Paleocapát, hogy
                            legyen elnéző és türelmes ezzel az egyébként érdemes, de konok és mérges
                            öregúrral szemben. Az öreg Lám pedig, ahogy összekerült vele, nagy
                            dohogva rögtön nekitámadt, hogy téves felfogásból indul ki, és
                            elhibázott úton kezdi a munkálatokat. Az olasz türelemmel hallgatta. Az
                            öreg Lám aztán tudományosan be akarta bizonyítani a maga igazságát, és
                            nagy elméleti fejtegetésekbe bocsátkozott. Kijelentette, hogy a baj
                            főokát a Tisza természetellenes folyásában látja. Amint a
                            “természetellenes” szót az olasz meghallotta, mintha kígyó csípte volna
                            meg, ijedten fölugrott:</p>
					<p>- Hát ki csinálta?</p>
					<p>Az öreg Lám meghökkent:</p>
					<p>- Mit?</p>
					<p>- Hát a Tiszát.</p>
					<p>- Geológiai és földrajzi, éghajlati és növényzeti viszonyok...</p>
					<p>- Vagyis a természet, ugye?</p>
					<p>- Úgy van, a természet...</p>
					<p>- De ha a természet csinálta a Tiszát - csattogott Paleocapa éles olasz
                            tenorja -, hát akkor hogyan lehet a folyása természetellenes?</p>
					<p>És ezzel végképp be is fejezte az öreg svábbal való tudományos
                            eszmecserét.</p>
					<p>
                            Szeptember 8.
                        </p>
					<p>Amennyire ingerült a nagyképű szaktudósokkal szemben Paleocapa, annyira
                            kedélyes és elnéző a laikusokkal. Ma például küldöttség jött hozzá,
                            amelynek egyik tagja figyelmeztette, hogy a töltések időnként károkat
                            is tudnak okozni, mint például Hollandiában, ahol egy töltés elszakadása
                            milliós károkat okoz. Paleocapa elmosolyodott, és fehér kis
                            kecskeszakállát simogatva, rámutatott a nagy Tisza menti
                            pusztaságra:</p>
					<p>- Tudja-e, uram, hogy mi a legnagyobb baj?</p>
					<p>- Micsoda?</p>
					<p>- Az, hogy itt semmiféle töltésszakadás sem okozhat milliós károkat.</p>
					<p>- Miért? - kérdezte a derék táblabíró.</p>
					<p>- Azért - nevetett a kedélyes olasz -, mert itten sehol sem látom a
                            milliókat. A milliós befektetéseket. Ezen kellene legelsőbben is
                            segíteni, uram!</p>
					<p>A táblabíró kissé elrestellte magát:</p>
					<p>- Nekünk a kis kár is elég baj.</p>
					<p>Az olasz harsányan kacagott:</p>
					<p>- Nem tagadom. Tőlem sem lophat el senki milliókat, mert nem vagyok
                            milliomos. Pedig nem bánnám, ha egyet-kettőt el is lopnának a
                            millióimból.</p>
					<p>Azután felém fordulva komolyan folytatta:</p>
					<p>- A Tisza, a Tisza... Istenemre mondom, olyan kincs, mint Egyiptomnak a
                            Nílus. Valóságos bibliai áldás. Az Alföldnek sem felületi, sem
                            talajminőségi tekintetben nincsen párja Európában. Maga a folyó már csak
                            lomhasága miatt is a legpompásabb természetes csatorna, amelyhez
                            hasonlót emberi kéz elő sem állíthat. Lassúsága miatt felfelé és lefelé
                            csaknem egyenlő gyorsasággal járhatunk. A völgy földrajzi fekvése olyan
                            öntözési módszert tesz lehetővé, aminőt máshol a világon a legnagyobb
                            áldozatok árán sem lehet létesíteni. Öntözőcsatornákkal behálózhatjuk az
                            egész Tisza-völgyét, és egyetlen csatornából mérföldekre vezethetjük az
                            áldást hozó vizet. A közlekedési érdekek itt szóba sem jöhetnek azokhoz
                            a roppant előnyökhöz képest, amelyet az öntözéstől a mezőgazdaság
                            várhat. Itt nemcsak a vizet, de a folyó gazdag iszapját is messze
                            vezethetjük. Egyszerre öntözhetünk és trágyázhatunk vele. Önök nem is
                            sejtik, hogy milyen jövője van a Tisza-völgynek. Csak arra kell
                            vigyázni, hogy ne fukarkodjunk ártérrel, ne szűkítsük meg túlságosan a
                            folyót a töltések között, és ne szárítsuk ki az Alföldet, mert ebből
                            olyan katasztrófák származhatnak, amelyeket semmiféle tudomány sem lesz
                            képes többé orvosolni. A Tisza-völgy alluviális ritka föld, az a vizet
                            nem nélkülözheti, és ha most túlságosan lecsapoljuk és szárazzá tesszük,
                            csakhamar kényszerítve leszünk öntözőcsatornákról gondoskodni azon a
                            síkságon, amelyen az Úristen a világ legtökéletesebb öntözőművét
                            építette meg.</p>
					<p>A gróf áhítattal hallgatta az olasz mérnök minden kiejtett szavát.
                            Látszott rajta, hogy ez a munka mindenért és mindenkiért kárpótolni
                            tudja. Szeme ragyogott, és az arca az elragadtatás kifejezését vette
                            föl, mintha vallásról vagy szerelemről volna szó - igen, napról napra
                            látom, hogyan hatalmasodik el lelkén ez a szerelem, amely lassan
                            betegséggé fajul. Neki ugyan beszélhetnek európai eszmékről,
                            korszellemről, külföldi példákról, ő rögtön lefordítja azt magyarra,
                            vagyis a nemzet érdekeire. Ebben aztán csodálatos keveréke van a hideg
                            meggondoltságnak és az égő rajongásnak. A gróf a legnagyobb rajongó, de
                            ebben a rajongásban rendszer van, mint Hamlet őrületében. Kis és nagy
                            dolgokban egyaránt megnyilatkozik ez a rajongás, amely vulkanikus erővel
                            tör ki a szívéből, de nem robban és szikrázik szét tűzijátékokban, hanem
                            befűti és azonnal megindítja azt a finom és tökéletes gépet, amelyet a
                            fejében hord: a Széchenyi István gróf agyvelejét. Ez az agy azonnal
                            működésbe jön, dolgozni kezd, és vakító világosságba helyezi a
                            legbonyolultabb és leghomályosabb problémákat. A grófban együtt van a
                            rajongó próféta, az alkotó lángész s a tevékeny munkás, vagyis az a
                            bizonyos hasznos ember, akit ő többre becsül a nagy embernél is. Együtt
                            van benne a tudomány hőse, a hazaszeretet költője és a mindennapi élet
                            mindenes cselédje, a nemzet háziorvosa, hogy az ő szavával éljek. Sok
                            nagy embere van most a magyarságnak. A fórumon csak úgy tolonganak a
                            nagy lelkek, önfeláldozó hazafiak, kitűnő férfiak, bölcsek, rajongók,
                            költők. A kilencszáz esztendős magyar életben nincs olyan korszak,
                            amelyben annyi nagy ember zsúfolódott volna össze, mint most. De az én
                            grófom egészen egyedülálló valaki, senkivel össze nem hasonlítható, még
                            a világtörténelemből sem tudok hozzá méltó egyetemes zsenit. De baj is,
                            hogy az Úristen csak egyetlen példányban teremtette, mert félek, hogy
                            ez az egyedülvalóság mindjobban ránehezedik az ő érzékeny lelkére. Isten
                            óvjon meg bennünket, magyarokat, ettől a szerencsétlenségtől.</p>
					<p>
                            Szeptember 15.</p>
					<p>A gróf ma szegény Vásárhelyi Pált emlegette. Azt mondta, hogy az éjjel
                            álmában megjelent neki, és keserű szemrehányásokat tett a halála
                            miatt.</p>
					<p>Megdöbbenve néztem a grófra. Észrevette és elmosolyodott:</p>
					<p>- Maga is azt tartja, hogy bolond ember az, aki álmait elmondja?</p>
					<p>Zavartan mentegetődztem, mire ő nagy hahotára fakadt:</p>
					<p>- Nem tagadom, hogy babonás vagyok. Vannak dolgok égen és földön,
                            amelyekről bölcselmetek álmodni sem képes, Horatio. Az álmoknak pedig
                            különös jelentőségeket tulajdonítok, de nem előre, hanem visszafelé.</p>
					<p>- Így én is.</p>
					<p>- De szegény Vásárhelyi úgy jelent meg nekem, mintha meg akart volna
                            ijeszteni. Csupa csont az egész, hús és bőr nélkül való koponya, mély
                            szemüregek, a lábai zörögnek, mondhatom, olyan kísértet volt, mint
                            Banquo szelleme. Akármelyik színész megirigyelhette volna. Félelmetes
                            volt. Pedig ez nem minden kísértetnek sikerül - nem gondolja? - A gróf
                            megint oly furcsán nevetett. - Kovács és Paleocapa például nagyon
                            nevetséges kísértet volna, a kis Liechtenstein herceget vagy
                            Schwarzenberg tábornagyot sem tudom elképzelni, hogy valaha mint
                            kísértetek akár egy vénasszonyt is meg tudnának ijeszteni. Öntől azonban
                            borzasztóan félnék, kedves Tasner. Ígérjük meg, hogy holtunk után
                            kölcsönösen békében hagyjuk egymást.</p>
					<p>Én is nevettem.</p>
					<p>A gróf azonban hirtelen elkomolyodott:</p>
					<p>- Ön hisz a túlvilágban?</p>
					<p>- Ha van túlvilági élet, akkor az bizonyára sokkal komolyabb lesz,
                            semhogy az elhunytak árnyai egymást ijesztgessék.</p>
					<p>- Vagyis ön hisz a túlvilágban. Jó. Ez az ön dolga. Én hiszek. És azt
                            hiszem, hogy meghalni mindenesetre nyereség. Mert vagy érzi az ember
                            halála után is, hogy tovább él vagy nem. Ha az első eset következik be,
                            úgy megszabadulunk minden földi bajtól és gyarlóságtól, tehát
                            boldogabbak leszünk. Ha pedig az életünk öntudatlan lesz, akkor...
                            akkor... nem gondolja, Tasner, hogy a világon legjobb dolga az anyagnak
                            van? Még az állatok is, sőt a növények is boldogtalanok. Ne a
                            halottakat, hanem az élőket sajnáljuk, kedves fiam. Magunkat sajnáljuk,
                            mert mi nagyon, de nagyon nyomorultak vagyunk.</p>
					<p>Szegény gróf! Hiába titkolja, hiába alakoskodik, valami nagyon kínozza
                            őt.</p>
					<p>
                            Szeptember 21.
                        </p>
					<p>Ma a gróf születésnapján valamennyien szentmisét hallgattunk. A gróf
                            meggyónt és megáldozott, utána víg és derűs kedve támadt, és együtt
                            reggelizett a családjával. Reggeli alatt a grófné megjegyezte, hogy alig
                            hallott életében olyan művészi orgonahangversenyt, mint ma a szentmise
                            alatt. A gróf is magasztalta az orgonistát, aztán elgondolkodva
                            megjegyezte:</p>
					<p>- Vajon a magasabb lények ott a szférák közt nem beszélnek-e egymással
                            énekben és harmóniában? S vajon még ez a beszéd is nem nagyon anyagias-e
                            az Istennek? Igen, idegeimben érzem, hogy a hangnál és akkordoknál még
                            valami tisztább és mennyeibb formája is van a gondolatok és érzelmek
                            közvetítésének.</p>
					<p>
                            Október 20.
                        </p>
					<p>Balatonfürednek ma nagy ünnepe volt. Vízre bocsátották azt a nagy
                            gőzhajót, amelyet Kisfaludy Sándor tiszteletére Himfy-nek kereszteltek. Gazdám az új hajóval körüljárta a
                            Balatont, s ez alkalommal vele volt a kis Béla fia is, szép, erős,
                            szőke, göndör fürtű gyermek, inkább az édesanyjára hasonlít, mint a
                            grófra, és máris oly büszkén lépked édesapja mellett, mintha csak tudná,
                            hogy ki az a Széchenyi István. A grófot elhalmozták a hódolat és
                            tisztelet minden jelével. A hajón Batthyány Lajos gróf köszöntötte őt
                            mint a legnagyobb magyart. Gróf Keglevichnél megindultak a tanácskozások
                            a mérsékelt vagy konzervatív párt alakításáról, de a grófot nem vonták
                            be a tanácskozásokba. Amikor emiatt csodálkozásomnak adtam kifejezést,
                            ez volt a válasz:</p>
					<p>- Helyesen tették, hogy engem nem hívtak meg. Megérezték, hogy úgysem
                            mentem volna el az értekezletre. Én nem vagyok konzervatív. Amit én a
                            magyar életből konzerválni akarok, az úgy áll ahhoz, amit reformálni
                            kell, mint tíz a százhoz.</p>
					<p>
                            Október 26.
                        </p>
					<p>A Tisza völgyét járjuk, mindenütt fogadás, ünnepeltetés, lakoma, zene és
                            - ahogy a gróf mondja - küklopszoknak való vacsorák. Csodálatos dolog,
                            hogy emellett a gróf szakadatlanul dolgozik, reggel négy órakor már
                            íróasztalnál ül, és nyolc-kilencig egyfolytában ír, aztán a fedélzetre
                            jön, elvégzi velünk hivatalos dolgait, áttanulmányozza a terveket,
                            közben utolérhetetlen szellemességgel és kedvességgel mulattatja
                            vendégeit, jóízűen eszik, hatalmasan iszik, és hellyel-közzel még ahhoz
                            is van kedve, hogy kirúgjon a hámból. Elképesztő, összehasonlíthatatlan,
                            emberfeletti munkaerő. De nemcsak munkabírása, hanem kedélyvilága és
                            élvezőképessége is határtalan.</p>
					<p>Olyan szervezete van a grófnak, aminőt még senkinél sem láttam. A nagy
                            árvíz után lefolyt hosszú betegségét nem számítva, sohasem panaszkodott
                            semmiféle testi fájdalomról, valamennyiünket felülmúl a fáradalmak
                            elviselésében, még most is (ötvenöt éves!) futva fut fel a legmeredekebb
                            hegynek, jéghideg vízben órák hosszat úszkál, remekül hajt és lovagol,
                            pedig alig alszik naponta három-négy órát. Azt hiszem, egyike lesz a
                            Széchenyi-családban nem ritka Matuzsálemeknek.</p>
					<p>Annál érthetetlenebb, hogy hálókabinjában, az ágya mellett levő asztalkán
                            mindig temérdek orvosság hever. Egyszer a grófnő panaszkodott is nekem,
                            hogy a gróf - azt sem tudja, mi ellen és miért - szinte marokszám tömi
                            magába az orvosságokat. Egy időben szerencsére homöopata módszerrel
                            kezelték, s azok az orvosságok ártalmatlanok voltak, de a grófné egész
                            csomó üvegcsét, skatulyát, pasztillát, folyékony és szilárd gyógyszert
                            meg kenőcsöt mutatott, s én elrémülve láttam, hogy azok legtöbbje
                            kisebb-nagyobb méreg, és csodák csodája, hogy még nem tette tönkre a
                            gróf szervezetét. Egypár orvosságot fel is jegyeztem. Aconit, Mercur,
                            Digitális, China, Lycopodium, Calcarea, Pulsatilla, Nux vomica,
                            Arsenicum, Ignatia, Hypecacuana stb. Úristen, vajon mire való ez a
                            töméntelen méreg? Akár képzelt, akár valódi betegségek ellen szedi az
                            orvosságokat, de ezek ellenére is közöttünk ő a legegészségesebb. Az is
                            jellemző, hogy sohasem beszél magáról, egészségéről, idegállapotáról,
                            lelki életéről. Csodálatos ereje ez az önfegyelemnek, zárkózottságnak,
                            férfias büszkeségnek és nagyúri gőgnek. Vagy mindez csak tettetés? Annyi
                            bizonyos, hogy egyikünk sem tudná őt sem ebben a heroikus tettetésben,
                            sem őszinte és igazi heroizmusában utánozni.</p>
					<p>
                            November 10.
                        </p>
					<p>A gróf elkészült legújabb könyvecskéjével, s ezt a címet adta neki: Politikai programtöredékek. Néhány részletét
                            felolvasta nekem, de most, ahogy az egészet megismertem, látom, hogy
                            mintha csak folytatása volna a Kelet népe című
                            könyvének. Valóságos kis remekmű. A könyv elé két mottót tett a gróf, az
                            egyik a tévedések csábító erejéről, s ezzel szemben az egyszerű
                            igazságok ellenszenves voltáról szól, a másik, amelyet Mátyás király
                            történetírójából, a jó öreg Bonfini mesterből vett, erőteljes latin
                            szavakkal ostorozza a mi szkíta fajtánk nyugtalan, nagyravágyó,
                            irigykedésre és viszálykodásra hajlandó természetét. Én inkább Fichte
                            híres jeligéjét tettem volna a mű homlokára: Ich bin Ich. Nem állhatom
                            meg, hogy néhány mondást ki ne ragadjak a gróf könyvéből, amely éppúgy,
                            mint 1841 óta minden írása, tulajdonképpen Kossuth Lajos és az ellenzék
                            taktikája ellen irányul.</p>
					<p>“Nyomorult felfogás és még nyomorultabb ráfogás, hogy én, mivel ebben a
                            pillanatban a kormány mellett vagyok, az egész ellenzéket szeretném
                            gyökerestől kiirtani és megsemmisíteni. Sokszor mondtam már, és ma is
                            aláírom, hogy amióta hazánk vadházasságban él Ausztriával, igazi
                            hazafiságot csak ellenzéki oldalon lehet gyakorolni. Azt, hogy még
                            vagyunk, és hogy még magyarok vagyunk, s hogy valamiféle alkotmányunk
                            van, azt egyenesen a magyar ellenzéki szellemnek köszönhetjük. Politikai
                            pályám kezdete óta a legújabb időkig én is ellenzéki voltam. Ma azonban
                            úgy látom, hogy a kormány oldalán többet tudok alkotni, mint ha az
                            ellenzékkel együtt kiállok a gátra. Nem akarom, hogy az a »nélkületek,
                            sőt ellenetek«-féle bölcs téma, amellyel a mai időben még egy Napóleon
                            sem merne kérkedni, ez a tatár felfogás tönkretegye az országot, mert
                            hiszen halálunk akkor még csak nagyszerű sem lenne, mint ahogy azt
                            Vörösmarty oly édes-keserűen zengi, hanem nevetséges, mert az egész
                            világ látná, hogy egy gyűszűbe férő gyakorlati ésszel el tudtuk volna
                            kerülni.”</p>
					<p>“Sokszor hallottam Bécsben, hogy a Lajtán túl kezdődik a sötétség, és
                            kelet felé a Lajta határolja a civilizációt. Hát én a Lajtán túl is
                            civilizációt akartam teremteni, de ehhez elsősorban azt tartottam
                            szükségesnek, hogy ürítsük ki az önismeret felette keserű serlegét
                            fenékig. Mert valljuk be őszintén, hogy Isten és ember előtt nincs
                            jogunk kizárólag csak a kormány ellen panaszkodni, mert hiszen magunk
                            vetettük ebek harmincadjára legdrágább kincsünket, nemzetiségünk
                            szeplőtlen voltát, alkotmányunkat pedig vagy egyáltalán nem, vagy pedig
                            annak csak nyomorult kiváltságos oldalát őriztük meg, elfeledkezve
                            millió jobbágysorban élő honfitársainkról.”</p>
					<p>“Nem hiszem, hogy néhány őrültet kivéve valaki komolyan elszakadási
                            törekvésekkel foglalkozzék Magyarországon. Ha isten tudja, micsoda
                            különös fátum által Magyarország valahogy kiszakadna a birodalomból,
                            fajtánk kicsiny száma, földrajzi fekvése és legfőbbképpen sokkal erősebb
                            szomszédai következtében régi határait talán tizennégy napig sem tudná
                            fenntartani.”</p>
					<p>“Húsz esztendő óta hiába erőlködnek, hogy pártembert faragjanak belőlem.
                            Utálom a pártéletet. Hatalmi vággyal átitatott gyermeki dac, bizonyos
                            pajkosság, betyárság és pajtáskodás, amely a cimbora szemében a gerendát
                            sem látja, párturalom, amely a pártnak és ennek keretében az uralkodási
                            viszketegnek mindent alárendel - ebből áll az egész. Nincs a föld hátán
                            olyan nemzet, amelynek legkényesebb kérdései körül ez idő szerint annyi
                            tudatlannál tudatlanabb fickó viselne előkelő, sőt vezető szerepet, mint
                            a mi hazánk. Ha ezen a beteg állapoton a közvélemény és a törvényhozás
                            nem tud segíteni - valamennyien belepusztulunk.”</p>
					<p>“Mi a különbség köztem és Kossuth között? Én szerencsétlenségemre nem
                            tudom elfelejteni azokat az aggasztó bonyodalmakat, amelyek között
                            születtünk, és mindig szemem előtt látom azt a vén, recsegő építményt,
                            amelyben élünk, Kossuth Lajos úr ellenben, az ő nagy szerencséjére,
                            tabula rasát lát maga előtt, és bízván a nemzet - tudniillik a párt -
                            lelkesedésében, az ifjú óriás akaratában és főképp keble istenének
                            sugallatában, azt hiszi, hogy egy puszta »teremtettével« új hazát tud a
                            magyarnak teremteni. Én az engesztelésnek, kapacitációnak, kölcsönös
                            érdekkimutatásnak és kibékítésnek, szóval a polgári csendes reformoknak
                            vagyok öreg professzora, s mint ilyen, a mai hosszú szakállú, sőt ősz és
                            fogatlan fiatalság kegyéből kiesett szerencsétlen furulyás vagyok;
                            Kossuth Lajos úr ellenben az izgatásnak, fenyegetésnek, meg nem
                            alkuvásnak, a kormánnyal való legmerészebb ujjhúzásnak, szóval a már
                            csak hajszálon függő forradalomnak sokak által egekbe emelt és bajtársai
                            által istenített hőse. Én gyarló természetemnél fogva a földön lakom, s
                            ekképp nem nyargalok egy magam alkotta fantom után, a dolgokat úgy
                            veszem, ahogy azok vannak, és azt hiszem, hogy győzni csupán elmebeli
                            felsőbbséggel lehet; Kossuth Lajos úr ellenben egy maga bűvölte spanyol
                            kastélyban és valami regényes tündérvilágban forog, mindig másnak látja
                            a dolgokat, mint amilyenek, és úgy látszik, a természetnek mind a négy
                            elemével mindegyre veszekedni és birkózni akar.”</p>
					<p>“Nemsokára már csak a magyarok istenéhez küldött buzgó imádságban kell
                            keresnünk azt az ultima remediumot, amely kiemelhet kiskorúságunkból és
                            abból az ábrándos dilettantizmusból, amely ma az államtudományt
                            helyettesíti. Ha sokáig így tart, a nemzeti lét, amelyért oly sokáig,
                            oly emberségesen, oly hűn s már-már némi sikerrel harcoltunk,
                            alkalmasint utolsó agóniáját fogja élni.”</p>
					<p>“Ön, Kossuth Lajos táblabíró úr, aki azt hiszi, hogy tele van
                            státusbölcsességgel, csak fantáziával és önhittséggel van szaturálva.
                            Nemsokára beigazolódik, hogy ön, amikor prófétának tartotta magát,
                            nemcsak semmit sem látott előre, de még a fennforgó legegyszerűbb
                            eseményeket sem bírta látni elég tisztán; s míglen teremtői illúziókban
                            ringatta magát, soha nem volt egyéb, mint indítványozó és tervezgető,
                            aki mindenbe belefog és mindenbe beleviszi a könnyen hívőket, de
                            egyetlenegy dolgot sem tud derekasan nyélbeütni s azt bevégezni. Amikor
                            ön új politikai messiásnak hitte magát, sohasem bírt magasabbra
                            emelkedni, mint egy jószívű misericordianus szempontjára, aki minden kis
                            sebre írt szeretne kenni, hézagos számítások szerint kenyeret süttetne a
                            szegények számára, és aki borzasztólag előmozdítván a dologtalanságot,
                            meg akarna alapítani egy nagy nemzeti kórházat, de sohasem tud talpra
                            állítani egy nemzetet, amely süllyedésnek indult. Midőn népeket akart
                            boldogítani, zugprókátorok módjára csak fel tudta izgatni őket. Midőn
                            honunk institúcióit rendezni, szilárdítani vélte, azt a legteljesebb
                            zavarba bonyolította; szabadság terjesztése helyett, ami bálványa volt,
                            rabszolgaállapotba süllyesztett bennünket; nemzetiségünket pedig, a
                            bennünk lappangó egyetlen regeneracionális szikrát, nem készakarva tán,
                            de annál alaposabban kioltotta. Ön, táblabíró úr, még abban az
                            illúzióban is csalatkozik, hogy valamiféle kötelességet teljesített.
                            Mert jegyezze meg magának, hogy idétlenségek elkövetése még korántsem
                            kötelességteljesítés.”</p>
					<p>“Kossuth Lajos úr, bármennyire is meg tudja ön szédíteni az ifjúságot, de
                            az okossága olyan parányi, ítélő tehetsége oly elszomorítóan kicsiny,
                            oly nevetségesen csekély emberismerettel rendelkezik, hogy vezérségre
                            éppoly kevéssé való, akárcsak én. Szálljon le a magas paripáról a
                            közlegények sorába, és használtassa fel magát hazánk boldogítására
                            valaki okosabb által; én is a közlegények sorában találom legillőbb
                            helyemet, azok által akarom utilizáltatni csekély tehetségemet s akiket
                            magamnál okosabbnak tartok. Ezt a három szót: modor, tapintat és taktika
                            - ha nem csalódom, én használtam először politikai értekezéseimben. Az
                            emberek egyiktől sem voltak elragadtatva. Az egyik azt mondja: mit
                            nekünk a modor, ha elvben egyetértünk? A másik nem ismerte el a tapintat
                            szükségességét, mert ajtóstól szokott betörni a házba. A harmadik oly
                            eljárásnak minősítette a taktikát, amely nem fér össze a magyar
                            egyenességgel. Most legutóbb az utilizálás ellen zúdultak fel a
                            hetvenkedők. Szomorú tiltakozás! - gondolám magamban. Én biz azt
                            óhajtanám, bár utilizálhatna engem a fejedelemtől lefelé minden koldus,
                            és halálom után még csontjaimnak is bár vehetnék valami hasznát; mert
                            aztán ez adná meg nekem azt a belső megnyugvást, hogy nem egészen
                            értéktelen részecskéje vagyok a hazámnak. Remélem, ez a felhasználási -
                            utilizálási - elv egyszer még polgárjogot nyer a magyar politikában.
                            Mert hasznosítani valakit, ez nem annyit tesz, mint valakit teherhordó
                            öszvér módjára megrakni, hanem a hasznosítás már magában véve
                            feltételezi a hasznos embert, aki hasznos embertársait utilizálva, ezzel
                            a csereberével talán még meg tudná menteni a magyart. Azt mindenki
                            tudja, hogy engem sem megvesztegetni, sem elámítani nem lehet, de
                            ünnepélyesen kijelentem, hogy boldog lennék, ha valaki érdemesnek
                            tartana, hogy utilizáljon. Nem értek a megvesztegetés mesterségéhez,
                            valamint az ámításhoz sem, de ha valakit hazánk érdekében
                            utilizálhatónak tartok, ezzel iránta csak nagyrabecsülésemet akarom
                            kifejezni. Mert minden ember annyit ér, amennyi hasznot tud hajtani
                            embertársainak. A hazának most nem nagy emberekre, hanem hasznos
                            emberekre van szüksége - csak ezt akartam önnek mondani, táblabíró úr!
                            Tudom, ön ennyi igazságot még sohasem hallott egész életében. Éppen ez a
                            szerencsétlensége. Zsenge korától kezdve körülvették önt a hízelgők és
                            tömjénezők. Ilyen körülmények között lehetetlen, hogy a dombocska,
                            amelyre az őt környező vakondtúrások oly bámulattal tekintenek föl,
                            elvégre ne képzelné magát valami alpesi hegyóriásnak.”</p>
					<p>“A haza szent nevére kérem önt, Kossuth úr, sőt nemes érzelmeihez
                            fordulva, alázatosan esedezem: mondjon le a politikai vezérségről... ha
                            azonban ön végig el akarja járni az egyszer felvett »nélkületek, sőt
                            ellenetek«-féle villitáncot: ám tessék. Izgasson fel minden nemzetiséget
                            a magyar nemzetiség ellen a gyűlöletig; vessen égő kanócot a szántóvető
                            lakára, zúdítsa egymás ellen a birodalom minden különböző érdekkel bíró
                            alkatrészét, s hívja ki maga ellen a bosszú és megtorlás dühét, töltse
                            meg csordultig ezt a méregpoharat - de akkor ám látni fogja, hogy átok
                            volt az, mit fejünkre hozott, s nem áldás. És akkor ne mentse magát
                            azzal, hogy a nemzetben senki sem akadt, aki idejekorán, tehetsége
                            szerint megpróbálta volna önt illúzióiból kigyógyítani.”</p>
					<p>
                            1847. január 15.
                        </p>
					<p>Tegnapelőtt József nádor meghalt. Gazdám a legjobb barátját vesztette el
                            benne.</p>
					<p>- Nemzeti csapás - mondta elérzékenyülten -, sohasem hittem volna, hogy
                            egy Habsburg halála ilyen nagy tragédiát jelenthet az ország számára.
                            Attól félek, hogy felbomlik minden. A dolgok most megint cseppfolyós
                            állapotba jutnak. Metternich öreg és beteg, József főherceg itt hagyott
                            bennünket, az udvarnál egész új emberek garázdálkodnak. Clam-Martinitz
                            gróf... Windischgraetz herceg... Abból a rengeteg anyagból, amit az
                            emberek az osztrák birodalomban nem tudnak, több ezer tudós és a
                            bölcsességnek egész enciklopédiája telnék ki. Nekibátorodtam és
                            megkérdeztem.</p>
					<p>- És ki lesz a nádor?</p>
					<p>A gróf nem adott egyenes választ. Elgondolkodott, és halkan, szaggatottan
                            maga elé mormogta:</p>
					<p>- Prágában a vasút megnyitásán találkoztam vele. Nem tetszik nekem.
                            Gyenge és kapkodó fiatalember, akit megcsapott a modernség szele. Nem
                            ismeri sem a Monarchiát, sem Magyarországot, félek, hogy Kossuth úr úgy
                            elbánik vele, ahogyan akar. Az új kancellár pedig, Apponyi György...
                            kitűnő ember, tele vérmes reményekkel. De én nem szeretem az
                            optimistákat.</p>
					<p>Ekkor betoppant a grófhoz Pulszky Ferenc, aki egy idő óta nagy szerepet
                            játszik az ellenzéken. Felvidéki ember, kitűnő koponya,
                            történetbölcselő, archeológus és műtörténész, azt hiszem azonban, hogy
                            a régi kámeákat és a gemmákat jobban ismeri, mint a magyar viszonyokat.
                            Pulszky azzal jött a grófhoz, hogy elfogadná-e a nádorságot. Ha igen, ők
                            Pest megyénél megteszik az indítványt, és melléjük áll az egész ország.
                            Wenckheim Béla grófnak is ez a véleménye.</p>
					<p>A gróf Pulszkynak sem adott határozott választ. Később behívott magához
                            és beszélni kezdett:</p>
					<p>- Apponyi megkínált a kancellársággal, József főherceg a koronaőrséggel,
                            Pulszkyék megkínálnak a nádorsággal. Igazság szerint vállalnom kellene.
                            Ha akkora vagyonom volna, mint herceg Esterházy Pálnak, talán vállalnám
                            is. Szép dolog volna a nádor hatalmával és az Esterházyak vagyonával
                            rendbe szedni ezt az országot. Az én vagyonom azonban csak arra elég,
                            hogy így, ahogy vagyok, semleges függetlenségben folytassam a csendes
                            hangyamunkát, amellyel talán ellensúlyozni tudom Kossuth Lajos úr
                            handabandáit. Ámbár ha egy osztrák főherceg közt és közöttem kellene
                            választani... Egyáltalában nem bizonyos, hogy Kossuth úr és társai... És
                            Batthyányné meg Károlyi Györgyné... egyszóval a most uralkodó
                            hatalmasságok engem választanának.</p>
					<p>- Lehetetlen - hebegtem megdöbbenve.</p>
					<p>- Jegyezze meg magának, kedves Tasner, a magyar ember nem engedi, hogy
                            magyar ember túlságosan magasra nőjön... kivéve egyetlenegyet, és az
                            mindig saját édesmaga. Batthyány Louis csak Batthyány Louis-t tudná
                            elképzelni a nádori székben, és Kossuth Lajos úr csak Kossuth Lajost.
                            Egyetlen ember volt, akinek megengedtetett az égig emelkednie, de az meg
                            viszont nem kérdezte, hogy megengedik-e neki, vagy nem.</p>
					<p>- Hunyadi Mátyás.</p>
					<p>- Igen. De ő gazdagabb volt, mint Rákóczi Ferenc, és mögötte állott
                            Szilágyi Mihály, negyvenezer katonájával. Hunyadi Mátyás független ember
                            volt. Pénze és katonája volt. Magyarország is csak akkor lesz független,
                            ha saját magának pénze és katonája lesz, de ezért természetesen előbb
                            dolgoznia is kellene egy kicsit. A Tisza, a Tisza...</p>
					<p>A gróf szeme szinte delíriumos fényben ragyogott, nekem pedig most megint
                            eszembe jutott, hogy nem lehet előtte egyetlen gondolatot sem felvetni,
                            hogy ő azt oda ne vezesse a Tiszához, az Alföldhöz, a magyarság
                            gazdasági jövendőjéhez.</p>
					<p>De nem hagyott gondolkodni:</p>
					<p>- Tehát legyen István főherceg a nádor. De akkor össze kell házasodnia a
                            cár leányával. Nem szabad a küzdelmet feladni. Nem hagyom magamat.
                            Prágában is megmondtam neki, hogy menjen el Bécsbe, rendelje magához
                            Metternich herceget, vágja magát főhercegi pózba, várakoztassa meg a
                            herceget egy ideig az előszobájában, húzza ki magát, legyen kemény,
                            határozott, ellentmondást nem tűrő, ijesszen rá a kancellárra. Tiltsa
                            meg neki, hogy akármiféle diplomáciai ürügy alatt közéje és a császár
                            közé tolakodjék, elvégre is ő a császár kedvence...</p>
					<p>- És a főherceg elfogadta?</p>
					<p>- Megköszönte, és azt mondta, hogy így fog cselekedni. De az arcán
                            láttam, hogy fél Metternichtől. Vagy ha nem Metternichtől, akkor fél az
                            orléans-i herceg szerepétől. Csalódtam benne.</p>
					<p>
                            Január 20.
                        </p>
					<p>A gróf napról napra sötétebbnek látja a helyzetet. A napi politikával
                            immár alig törődik. A nemzet országgyűlés elé néz, de a gróf egyáltalán
                            nem érdeklődik a pártok szervezkedése iránt. Nagy bajnak tartom, hogy
                            annyira utálja a pártrendszert, és annyira megveti a pártembereket.
                            Igaz, hogy ez természetesen folyik egyéniségéből, amely a tökéletes
                            lelki függetlenséget tartja az ember legnagyobb kincsének. Makacs és
                            ortodox individualista. Ha nem volna ez az ötlet annyira frivol, úgy
                            képzelem, hogy legszívesebben az egész nemzetből egy nagy
                            részvénytársaságot csinálna, amely tisztán gazdasági célokra
                            szövetkezve, fittyet hányna minden közjogi kérdésnek, birodalmi
                            elhelyezkedésnek. Ha jól meggondoljuk, ez volna egyúttal a legjobb
                            alkotmány is, mert ez a gazdagság és jólét eszközeivel amúgy is vezető
                            szerephez juttatná a magyarságot a Monarchiában. De mivel ez így
                            egykettőre nem megy, hát inkább marad a réginél, és ez az oka, hogy ő
                            most egész múltjával szakítva, mindenki ámulatára alkotmányos
                            kérdésekben konzervatív, és a jogfolytonosság védője lett a radikális
                            ellenzékkel szemben. A fennálló alkotmányt védi, mert nem akarja a
                            nemzet erőit akadémikus jellegű közjogi szőrszálhasogatásokban
                            elpazarolni. Ezt a látszólagos paradoxont alig érti meg valaki az
                            országban. Némelyek azt mondják, hogy csökönyösen ragaszkodik az elavult
                            közjogi dogmákhoz, mások pedig azt, hogy nincs előtte semmi más
                            szentség, mint a haszon, a gazdagság, a pénz. Az ő paradoxonját csak ő
                            tudja megmagyarázni. Például a múltkor azt mondta Batthyány grófnak:</p>
					<p>- Azt hiszed, hogy az angolt a pénz teszi azzá, ami? Nem. Vedd el a pénzt
                            az angoltól, de hagyd meg józan utilitárius szellemét, s viszont adjátok
                            Anglia pénzét Magyarországnak, de hagyjátok meg Kossuth úr
                            bilincseiben: minden a régiben marad.</p>
					<p>Ha jól megértettem, ezzel a gróf azt akarta mondani, hogy valamely nép
                            gazdagsága nem a kincseiben, hanem abban van, hogy miként tudja ezt a
                            kincset kamatoztatni. A mi tejjel és mézzel folyó Kánaánunk azért van a
                            koldusok sorsán.</p>
					<p>
                            Január 25.</p>
					<p>Ma egy hete megjelent az uralkodó dekrétuma, amelyben István főherceget
                            királyi helytartóvá és Pest megye főispánjává kinevezi. Ez várható volt,
                            és mindenesetre azt jelenti, hogy az udvar István főherceget akarja
                            látni a nádori székben. De a választás a nemzet joga. És a nemzet máris
                            nyilatkozott. Gazdám csalhatatlanul ismeri a saját fajtáját. Pest megye
                            gyűlésén Kossuth Lajos átvette a nemzet képviseletét, és indítványozta,
                            hogy István főherceget válasszák nádorrá. Kossuth Lajosnak ezt a
                            beszédét kinyomtatták, és az egész országban elterjesztették.</p>
					<p>
                            Február 6.
                        </p>
					<p>A gróf január 30-án Gräfenbergbe ment rövid üdülésre, és onnan tegnap
                            tért haza. Ezalatt úgy az ellenzéki, mint a konzervatív országos
                            politikai párt programja elkészült, mind a kettő a gróf megkérdezése
                            nélkül és hozzájárulása nélkül. Nem vettem észre, mintha ez a
                            legcsekélyebb mértékben is bántaná a grófot. Neki úgyis megvan a
                            programja, s ennek a programnak csak egyetlen pontja van. A Tisza. Az
                            Alföld.</p>
					<p>
                            Március 2.
                        </p>
					<p>István főherceg házassági terve a cár leányával végképp meghiúsult. A
                            gróf ezt a maga személyes kudarcának érzi. Újabban azt veszem észre,
                            hogy mindazt, ami az országban történik, a maga egyéni sorsával
                            azonosítja - ez a lángész mindent magába olvasztó abszolutizmusa -, de
                            egyúttal határtalan szubjektivitással mindenből érzelmi kérdést csinál,
                            mindenre olyan erővel reagál, mintha az ő saját egyéni boldogsága is
                            attól függne. Ez már a lángész beteges egocentrizmusa, amiből, félek,
                            hogy egyszer tragédia lesz. Kossuth is megjósolta neki, hogy egyre
                            növekedő izgatottságának téboly vagy öngyilkosság lesz a vége. Erről a
                            kegyetlen prognózisról, amelyet Kossuth már évekkel ezelőtt, a Kelet népe után állított fel, a napokban értesült
                            a gróf, s akkor a szörnyű kijelentésekre ragadtatta magát:</p>
					<p>- Ez a Macbeth-jóslat lehet, hogy teljesülni fog. Ez esetben a dolgok nem
                            is misztikus, hanem nagyon átlátszó összefüggése így alakul: a vágy
                            megszüli a jóstehetséget, a jóslat pedig megszüli a beteljesedést. Nem
                            gondolja, Tasner, hogy ilyen módon bárkit a halálba lehet kergetni?</p>
					<p>- Kivéve az olyan erős egyéniségeket - feleltem jóakaratúlag, de
                            meggyőződés nélkül -, mint aminő excellenciád.</p>
					<p>A gróf elmosolyodott:</p>
					<p>- Köszönöm önnek, hogy a maga részéről egy ellenkező Macbeth-jóslattal
                            akarja biztosítani az életemet.</p>
					<p>Reszkettem attól, hogy elpirulok. Hiába, a gróf keresztüllát az ember
                            koponyáján, és szabad szemmel elolvassa legtitkosabb gondolatainkat.</p>
					<p>
                            Szeptember 2.
                        </p>
					<p>Tegnapelőtt volt Pest megye közgyűlése, s ekkor lépett István főherceg
                            először a nyilvánosság elé. Gazdám is elment az ülésre, és kocsiján gróf
                            Batthyány Lajost vitte magával. A két gróf, éppúgy, mint Kossuth, fekete
                            atillában és pantallóban volt. Gazdám keserű humorral odafordult
                            Batthyány Lajoshoz:</p>
					<p>- Hála isten, ebben az egyben legalább megegyezünk.</p>
					<p>Batthyány gróf tovább folytatta az élcelődést:</p>
					<p>- Te pedig Kossuth Lajost nem nevezheted többé sansculotte-nak.</p>
					<p>A főherceg kissé váratott magára. Ezt lámpaláznak vették, pedig nem volt
                            az, hanem még reggelizett. Egyébként egész viselkedése, magatartása,
                            tiszta magyarsága a legjobb benyomást tette mindenkire. Az a hír pedig,
                            hogy önálló, hazafias és szabadelvű gondolkodása van, egyszerre a
                            legnépszerűbb emberré tették az országban. Csak a gróf nem tudott
                            felmelegedni. Figyelmeztetett, hogy a fiatal főherceg szája körül van
                            valami szomorú vonás.</p>
					<p>- Ezt vagy eltemetjük - suttogta magában -, vagy ő temet el minket.</p>
					<p>Ülés után nagy ebéd Buda várában a főhercegnél. Este mindenki a
                            színházban, egész nap ovációk, tapsok, éljenzések. A várost
                            kivilágították. Gazdám ismét Batthyány grófot vitte, éjfélig az utcán
                            kocsikáztak. Amikor hazajött, én még a Tisza-völgy rendezéséről szóló
                            jelentés német fordításán dolgoztam.</p>
					<p>- Mi az, maga nem is ünnepli a főherceget? - kérdezte tőlem
                            enyelegve.</p>
					<p>- De igenis, most készítem számára a helytartótanácsi jelentést.</p>
					<p>Az utca még akkor is hangos volt az ünnepléstől.</p>
					<p>- A tömeg valósággal őrjöng a jövendőbeli nádor iránt való szerelmében -
                            mutatott ki ablakán a gróf. - Mit gondol, Tasner, mikor fog őrjöngeni a
                            gyűlölettől?</p>
					<p>
                            Szeptember 3.
                        </p>
					<p>Tegnap volt a pest-szolnoki vasút ünnepélyes megnyitása. A villásreggelin
                            Kossuth felállt az asztalra, s úgy köszöntötte a főherceget, aztán
                            pedig nyomban Ullmann Móricra, a vasút főrészvényesére mondott
                            pohárköszöntőt. Kossuth rekedtté beszélte magát, csak a közel állók
                            hallották a hangját. A mozdony sípja gúnyosan fütyült a beszédhez.</p>
					<p>Villásreggeli után odajött hozzám a gróf, és szomorúan mondta:</p>
					<p>- Mint ember nevetem ezt a tréfát, de mint magyar, sírhatnék felette. Ez
                            a Kossuth belezavar minket a legnagyobb bajokba.</p>
					<p>A gróf ilyen bús sejtelmekkel indult el a számára készen álló Pannónia gőzhajón ismét a Tiszára, ott hagyva
                            Pest megye országrendező szónokait és államférfiait. Olvasmányul magával
                            vitte Lamartine Girondistái-t, s azonkívül
                            Cobdennek legújabb munkáját, amelyet a szerző dedikálva küldött meg
                            neki.</p>
					<p>
                            Október 18.
                        </p>
					<p>Megérkezett Pestre Ferenc József főherceg, Ferenc Károly főherceg fia, a
                            leendő osztrák és magyar király, hogy mint királyi biztos, István
                            főherceget a nádori méltóságba iktassa. Nagy beszédek, ünnepélyes
                            fogadtatás, omló könnyek, rajongás, hízelgés. Ferenc József főherceg jó
                            benyomást tett. István főherceg kissé színészkedett. Este magához
                            hívatott a gróf, és sokáig beszélgetett velem a sorsdöntő
                            eseményekről.</p>
					<p>Tele volt szarkazmussal és keserűséggel.</p>
					<p>- Íme, két fiatal osztrák főherceg könyv nélkül betanul néhány magyar
                            szót, és a hű magyar nép már elájul a hódolattól és lojalitástól. Úgy
                            örülünk, mint a halálos beteg, aki végre már annyira vitte, hogy egy
                            tojást meg tud emészteni.</p>
					<p>
                            Október 20.
                        </p>
					<p>Tegnapelőtt Kossuth Lajost Pest vármegye követévé megválasztották. A
                            választás Batthyány Lajos grófnak és ellenzéki mágnástársainak állítólag
                            százezer forintjába került. A korteskedésből a Batthyány- és
                            Károlyi-szalonok hölgyei is kivették a maguk részét, és Károlyi Györgyné
                            a saját tűpénzéből kétezer pengőt adott a választás költségeire. A gróf
                            keserű gúnnyal élcelődik a nagy esemény fölött, amely pedig - hiába
                            titkolja - egész a kétségbeesésig megdöbbentette.</p>
					<p>- Látja, Tasner, Károlyi Györgyné kétezer forintjáért tiszta szívből
                            irigylem Kossuth táblabíró urat. Amit az asszonyok akarnak, azt az Isten
                            is akarja. Nekem utoljára húsz esztendővel ezelőtt ajánlotta fel
                            támogatását olyan embertársam, aki szoknyát viselt, de az is túl volt az
                            ötvenen. S méghozzá cserébe elvárta volna tőlem, hogy elcsábítsam.</p>
					<p>- Az ötvenesztendős hölgyek nem szokták ezt megkövetelni - vetettem
                            közbe, hogy valamit mondjak, mert lelkem mélyéből sajnáltam és féltettem
                            a grófot, hogy a csapás ismét túlságosan megrázza idegrendszerét. A gróf
                            szemmelláthatólag szenvedett, de mindenáron leplezni akarta, hogy
                            szenved.</p>
					<p>- Asszony sohasem lehet sem elég öreg, sem elég romlott, hogy ne
                            áhítozzék az elcsábított ártatlanság szerepére. Asszony számára nincs
                            nagyobb diadal, mint egy kis erőszak, amelynek megadhatja magát. Ez
                            egyébként némely politikusnak is leghőbb vágya, sőt vannak egész
                            nemzetek, amelyek csak akkor boldogok, ha erőszakot követ el rajtuk akár
                            egy Caesar, akár a tömeg.</p>
					<p>A grófból tehát mégis kicsordult a keserűség, s én, hogy más irányt adjak
                            a gondolatainak, megkérdeztem, mikor megyünk le a Tiszára. A gróf arca
                            elborult:</p>
					<p>- Lehet, hogy soha.</p>
					<p>- Csak nem mondja komolyan excellenciád?</p>
					<p>- Félek, hogy többé nem lesz szükség rá. Bécsből nem kapok pénzt, én
                            pedig lemondok az állásomról.</p>
					<p>- Ez katasztrófa volna.</p>
					<p>A gróf arca mindjobban elsötétült:</p>
					<p>- A katasztrófa elkerülhetetlen. Az országgyűlés most Kossuth úr vezetése
                            alá kerül, és mindenről lesz ott szó, de Tisza-völgyre és más efféle
                            stefferliádára többé a kutya sem gondol.</p>
					<p>Ezt a szót: stefferliade, Metternich mondta egyszer a gróf valamelyik
                            alkotására... régen volt, azóta Metternich már nem beszél Stefferlről és
                            stefferliádákról - ezt a szót már mindenki elfelejtette Magyarországon,
                            s hogy most éppen Széchenyi István grófnak jut az eszébe... ez szinte
                            félelmetes és baljóslatú. Ebből is látom, hogy a gróf lelkét mennyire
                            feldúlták a legutóbbi napok. Néhány pillanatig mindketten hallgattunk,
                            aztán a gróf rekedt hangon - amikor túlságosan szenved, mindig egészen
                            bereked -, szomorú és remegő elszántsággal megszólalt:</p>
					<p>- Én is fel akarok lépni... én is megválasztatom magamat... ha grófnék
                            nem is adnak pénzt... Tasner, én is be akarok jutni az alsóházba...</p>
					<p>
                            Október 20.
                        </p>
					<p>Sopronban megbuktunk. Széchenyi István gróf vármegyéje Simon Jánost és
                            Pál Jánost választotta meg követéül. Szeretném tudni, milyen érzése
                            lehet egy ilyen Jánosnak, amikor megkapja a hírt, hogy a legnagyobb
                            magyart kibuktatta. Ezek a Jánosok egyébként derék, becsületes férfiak;
                            nézetem szerint nem érdemelték meg, hogy a történelem ilyen rútul
                            csúfolódjék velük. A Sopron megyei nemesek nyilván belekerülnek a
                            világtörténelembe. Barabbást akarjuk, Barabbást akarjuk! Nem tudok róla,
                            hogy a jeruzsálemi bocskoros nemesek ezt megindokolták volna, a Sopron
                            megyei farizeusok azonban így korteskedtek a gróf ellen: Széchenyit
                            akarjátok megválasztani, aki a nemeseket akarja megadóztatni? Aki
                            négyszázmilliót akar az osztrák adósságból az országra róni? Aki ezért a
                            bécsiektől egymilliót kap? Aki csak azért akarja magát az alsóházba
                            beválasztatni, hogy ott Kossuthot ledorongolhassa? Ó, nép, a te
                            dicsőséged örökkévaló! Te egyrészt azért nem akarod Széchenyi Istvánt
                            követül, mert ő a nemeseket meg akarja adóztatni, másrészt pedig, mert
                            azt akarod, hogy Kossuth Lajos minden dorongolás ellen biztosítva,
                            kénye-kedve szerint hozhasson olyan törvényeket, aminőket akar. Ó, nép,
                            talán csak nincs titkos értesülésed arról, hogy Kossuth - minden
                            ellenkező híresztelés dacára - irtózik a nemesség megadóztatásától? Nem
                            szép tőled, ó, felséges nép, hogy így kompromittálod a te bálványodat.
                            Az én öregapám birkásgazda volt, és apámnak sincs szavazati joga a
                            vármegyeházán, most nagyon büszke vagyok, hogy ők kívül vannak az
                            alkotmány sáncain, az isten tiszta, becsületes, szép, szabad ege
                            alatt.</p>
					<p>
                            Október 21.
                        </p>
					<p>Mégis bejutott az alsóházba Moson vármegye szívességéből: az ellenzék
                            azonban kifütyülte őt. A grófot kissé idegesítette ez a megtiszteltetés,
                            de erőt vett magán, és szép beszédben köszönte meg a mandátumot. Erre
                            felállt Keglevich János gróf, és otrombán nekirontott a gróf
                            személyének. Elmondta őt bécsi miniszternek, kegyelmes lakájnak,
                            valóságos belső titkos pecsovicsnak, és megismételte a soproni
                            kortesszólamokat.</p>
					<p>A gróf a beszédet nála szokatlan hidegvérrel és közönnyel hallgatta
                            végig. Én azonban, aki pillanatról pillanatra nagyobb aggodalommal
                            figyeltem a grófot, láttam, hogy egy pillanatra belülről borzasztó
                            izgalom és keserűség rázza. Szinte hallottam a foga vacogását. Aztán
                            egyszerre megkövült, halottsápadt és merev lett az arca, sőt mosolyogni
                            kezdett. Ez a mozdulatlanság és mosoly kísérteties volt, mert hiszen
                            egyébkor legcsekélyebb támadásra szeme villámlani kezdett, arcvonásai
                            eltorzultak, egész teste megremegett, és az ájulásig menő dühvel,
                            könnyes ellágyulással vagy kíméletlen szarkazmussal reagálni szokott.
                            Minden emberi indulatnak és lelki feszültségnek van azonban egy olyan
                            végső határa, amelyen vulkanikus kitörés helyett néma és mozdulatlan
                            dac jelentkezik. Bizonyos hőfokon felül az izzó vas azonnal harmadfokú
                            égési sebeket okoz, és ezek a sebek nem járnak semmi fájdalommal, a
                            bőrrel együtt az izmok és zsigerek, mint valami rongycafatok foszlanak
                            le a bőrről, de az öntudat tudomást sem vesz erről a rombolásról.</p>
					<p>Amikor Keglevich gróf beszéde véget ért, a közgyűlési teremben egyszerre
                            halálos csend támadt. A támadás olyan hirtelen jött, és oly brutális
                            volt, hogy a jelenlevők majdnem kővé meredtek a megdöbbenéstől. Ránéztem
                            a grófra. Szerettem volna megragadni és elhurcolni a merénylet
                            színhelyéről. De ő csak mosolygott, de bevallom, volt ebben a mosolyban,
                            akárcsak a Metternichében, valami mephistophelesi. Mosolygott, a kezeit
                            beledugta nadrágja zsebébe és csípőjét ringatva a bal lábára nehezedett,
                            mint valami hetyke huszártiszt. Ilyen lehetett ő katonakorában,
                            számtalan párbaja előtt a kihívás vagy a kiállás pillanatában.
                            Mosolyogva nézett farkasszemet választóival, és egyszerre csak beszélni
                            kezdett:</p>
					<p>- Uraim! Ezelőtt három esztendővel a kormánynak az az ötlete támadt, hogy
                            gyarló személyemet a haza számára hasznosítsa, hivatalos állással kínált
                            meg, és én ezt elfogadtam. Elfogadtam, mert azt hittem, hogy egy és más
                            dolgot így hamarabb és jobban tudok nyélbe ütni, mint ha megmaradok
                            magánembernek. Így lettem én helytartósági tanácsos. - A gróf e szónál
                            leírhatatlan gőggel és gúnnyal legyintett egyet. - Uraim! Ha huszonöt
                            éves koromban egy kissé utánajárok, ezt a címet gyerekjáték lett volna
                            megszereznem. De most már ötvenhét vagyok, uraim, és mit gondolnak önök,
                            hogy ami sihederkorában esetleg kellemes lett volna, az a felnőtt,
                            erősen őszülő és kopaszodó Széchenyi István gróf számára is rangot és
                            kitüntetést jelent? Mi? Hát van az előttem szóló grófon kívül önök
                            között egyetlen épelméjű ember, aki csak ilyen kicsinyre taksálja az én
                            ambíciómat? - A gróf oly megsemmisítő fölénnyel nézett végig a
                            választókon, hogy azok ereiben meghűlt a vér. - És mit gondolnak önök,
                            nem voltam én tisztában azzal, hogy ezzel a hivatalvállalással
                            népszerűségben, tekintélyben és rangban csak veszthetek, és alkalmat
                            adok a meggyanúsításra és ostoba mendemondákra? - Keglevich a gróf felé
                            kiáltott: - Ezért felelni fog! - A gróf kacagva ütött a zsebére: - Akár
                            most rögtön, fiatalember, magammal hoztam a pisztolyaimat. - Az emberek
                            öklüket rázták Keglevich felé, de a gróf leintette a fenyegetőket. -
                            Uraim! Hivatalt vállaltam, fizetés nélkül dolgoztam, s ezért hála és
                            köszönet illet meg, nem pedig gáncs és gyanúsítás. - Éljen Széchenyi
                            István! - tört ki az emberek szívéből a lelkesedés. - Dolgoztam, mert az
                            a meggyőződésem, hogy csak olyan országban mennek jól az ügyek, ahol
                            minden szabó, csizmadia és gróf szentül hiszi, hogy az ő munkáján fordul
                            meg a haza üdve. Vagy azt akarják elhitetni velem, hogy nemcsak
                            Keglevich Jánosnak, de egyetlen grófnak sem szabad dolgoznia? - Viharos
                            derültség: - Éljen a gróf! Le a rágalmazókkal! - Uraim, én tagadom, hogy
                            a nemesember egyetlen és legszentebb kötelessége, hogy lopja a napot
                            és pöffeszkedjék, mint egy tatár kán. - Nyugtalan mozgás. - Báró Sina
                            Györgynek egyszer megvételre ajánlottam egyik birtokomat, és a
                            sokmilliós excellenciás úr azt felelte: “Nem akarom magam eltemetni
                            durva és előítéletes emberek között; egy főherceggel könnyebb
                            összebarátkozni, mint egy magyar nemes kegyeibe jutni.” - Néhányan
                            halkan mosolyogtak. Micsoda beszéd ez? A gróf láthatóan gyönyörködött a
                            megrökönyödésben. - A bárónak igaza volt, uraim, én csak azt tehetem
                            hozzá, hogy a nemesi kúriákban uralkodó gőgnél csak a hivatalszobákban
                            találunk - a legkisebb kutyánál is - felfuvalkodottabb pávadölyföt. - A
                            hallgatóság elkényszeredetten nevet és tapsol. - Valaki itt arról
                            beszélt, hogy én a kormány cselédje vagyok. - Le vele! Gyalázat! Éljen a
                            legnagyobb magyar! - Nem, uraim, ha már mindenáron cselédnek kell
                            lennem, akkor szívesen vagyok a nemzet cselédje. - Éljen! Ez aztán a
                            beszéd! - az emberek a kucsmáikat a levegőbe hajigálták, és csizmáik
                            sarkával verdesték a padlót. - Ha pedig azt kérdeznék tőlem, hogy miért
                            vagyok bizalommal a kormány iránt, hát kijelentem, hogy én soha
                            semmiféle kor-mányban nem bízom, aminthogy nem bízom önökben sem, én
                            csak egyedül Istenben és magamban bízom. - Az arcok megnyúltak, de
                            néhány tenyér azért összeverődött. - Uraim! Én őszülő és hatalmasan
                            gyérülő hajammal járomba fogattam magam. Miért? Azt gondoltam, hogy
                            szemesé a vásár. A kormány engem, én a kormányt akartam utilizálni. Az
                            alkalmakat mi nem teremtjük, a mi hivatásunk csak az, hogy azokat jól
                            felhasználjuk. A Tisza-völgy rendezésének nagy munkáját megindítottam.
                            Azt hittem, hogy a kormányban lesz elég belátás és erő, hogy ezt a
                            munkát anyagilag megfelelőképpen támogassa. Nem volt sem elég akarat,
                            sem elég pénz. Abba kellett hagyni, éppúgy, mint az al-dunai
                            munkálatokat. - Le a kormánnyal! Éljen Széchenyi! - és az arcok ismét
                            kiderültek. - Most már tudják önök, hogy miért nem bízom a kormányban,
                            és miért nem léptem be a konzervatív pártba. - A lelkesedés mondatról
                            mondatra nőtt, ami a grófot láthatólag idegesítette. - Nyíltan kimondom,
                            hogy én a nemzet regenerálódó erejét az ellenzékben látom. - Viharos
                            taps és tomboló helyeslés; az emberek majd agyonnyomják egymást a
                            tolongásban; a gróf arca elsötétül. - De azt sem akarom, hogy húszévi
                            munkám a meddő ellenzékieskedés miatt füstbe menjen. - Megnyúlt arcok,
                            halk morgás: Mi ez? - Akarják tudni, hogy mit jelent ez? Hát én ezt is
                            megmondom önöknek nyíltan. - Reszketni kezdek a grófért, most Kossuthról
                            lesz szó, és a gróf végképp elrontja a beszéd hatását; halljuk, halljuk!
                            - kiabálnak azok, akik be akarják ugratni valami végzetes nyilatkozatba;
                            a gróf rendületlenül farkasszemet néz a rendekkel. - Uraim! Az ellenzéki
                            szerep és a bizalmatlanság azonban még nem kötelez arra, hogy minden
                            módon iparkodjunk a kormány minden munkáját lehetetlenné tenni, anélkül
                            hogy a leghalványabb sejtelmünk volna a kormány programjáról. Ez még a
                            parlamentarizmus hazájában sem kötelező, mert azok az égbekiáltó fontos
                            reformok, amelyek Angliát oly naggyá tették, az ellenzék és a kormány
                            közös erőfeszítéséből születtek meg. Az ellenzékieskedésnek azt a
                            felfogását, uraim, amelyet Kossuth Lajos és társai akarnak
                            meghonosítani, ha keresztre feszítenek is, akkor sem tudom helyeselni,
                            de még csak megérteni sem. - Néma csend, csalódás; az emberek egymásra
                            néznek; néhányan Kossuthot kezdik éljenezni; a gróf arca fájdalmasan
                            megvonaglik. - Nem így képzeltem én, uraim, az ellenzék szerepét, amikor
                            a nemzetet álmaiból felébresztettem, és az egész főnemességet, amely
                            már-már elhidegedett a saját hazájától, néhány elvetemült lakáj
                            kivételével visszavezettem a magyar oldalra, mely egyet jelentett az
                            ellenzékiséggel. - Néhány bágyadt éljen. - De a nyíl, amelyet kilőttem,
                            úgy látszik, messzebbre repült, mint ahogy az szándékomban volt. Én
                            ellenzéki voltam szükségből és józan megfontolásból, most vannak
                            ellenzékiek magáért az ellenzékieskedés gyermekes fitogtatásáért, a
                            tömeg tapsáért és a Keglevich Jánosok elismeréséért. - A teremben kínos
                            feszengés. Hol van Keglevich? A fiatal gróf eltűnt. - Én reformokat
                            követeltem és reformokat létesítettem, most vannak egyesek, akiket
                            inkább a kor divateszméinek szenvedélyes tisztelete, semmint a célok és
                            lehetőségek helyes ismerete vezérel. Uraim! Lehet, hogy ez is az én
                            bűnöm. Én hoztam a világra a reformokat, amelyeket most szívesen
                            visszacsinálnék, csak hogy megállítsam a katasztrófa felé való őrült
                            száguldozást. Uraim, úgy érzem, hogy a saját magam építette bábeli
                            torony meginog, és a fejünkre készül szakadni. Én vétkem, én vétkem, ó,
                            én igen nagy vétkem. - Dermesztő csend, halk lihegés, mindenki szemében
                            meghatottság és elérzékenyedés, a gróf pedig, aki az utolsó szavakat
                            szinte a gyónás szentségének áhítatával mondta ki, most hirtelen
                            felkapta a fejét, és dacosan megtagadja a bánat és erős fogadás
                            kötelezettségét. - De hiába történt így, én mégis kénytelen vagyok
                            kijelenteni, hogy legcsekélyebb megbánást sem érzek amiatt, hogy az
                            Istentől rám bízott tőkét fajtám megmentése és felemelése végett,
                            amennyire bírtam, a lehető legnagyobb uzsorára kamatoztattam. Áldom a
                            sorsomat, hogy hazámnak nem voltam sem korcsa, sem heréje, s ha még
                            egyszer jönnék a világra, főbb vonásokban ugyanazt cselekedném, amit
                            cselekedtem. Ha azonban gyarló emberi felfogásom következtében mégis
                            tévútra kerültem, és a magyart olyan utakra csábítanám, amelyekről
                            nincs visszatérés és e gyászos borút én idézném fel hazánk egére: ám
                            akkor törjék velőmet ketté, érje nevemet átok, legyen rajtam az utálat
                            bélyege, szél hordja el por gyanánt halandó részemet, legyen sorsom a
                            megsemmisülés: eltűröm. Saját dicsőségemet és felmagasztalásomat nem
                            szomjúhoztam, e bűntől ment vagyok. Szándékom őszinte és nemes volt.
                            Hiszem, hogy minden erőltetett krízis nélkül elérhetjük legszentebb
                            céljainkat, és nincs szükség arra a taktikára, amelyet némelyek az
                            országra rá akarnak kényszeríteni. Ha még van idő, a megtévelyedettek az
                            érzelmek fáklyája helyett gyújtsák fel az értelem mindent felvilágosító
                            napját, és akkor engem minden ceremónia nélkül, ahogy nekik tetszik,
                            akár szét is téphetnek - azzal a boldog érzéssel halok meg, hogy
                            megtettem a kötelességemet.</p>
					<p>Őrjöngő taps és éljenriadalom követte ezeket a végső mondatokat, a
                            teremben levők elfelejtették, hogy itt valaki félórán keresztül játszott
                            az önérzetükkel, és megforgatta kését agyuk és szívük legtitkosabb
                            rekeszeiben, gúnyolódott hitük és hajlamaik fölött, hogy itt egy kemény
                            kéz megleckéztette és megkorbácsolta őket, mint vásott gyermekeket, és
                            átadták magukat a nagy ember előtt való hódolat édes
                            gyönyörűségének.</p>
					<p>A gróf pedig ezalatt elhagyta a termet, beült a kocsijába, s választói
                            felé hátra sem nézve, elhajtatott. Az emberek, amikor magukhoz tértek az
                            eksztázis bódulatából, egymásra néztek nyugtalanul és sértődötten,
                            mintha azt kérdezték volna: Úristen, mit tett ez velünk?</p>
					<p>Én pedig elszomorodva gondoltam arra, hogy ez az ember egész életén úgy
                            száguldott át, és úgy fog keresztülnyargalni, mint ahogy most a kocsija
                            elrobogott vele: egyedül, árván, meghökkenést, titkokat és olyan
                            kérdéseket hagyva maga után, amelyekre soha senki sem tud
                            megfelelni.</p>
				</div>
				<div type="chapter">
					<head>
                            6
                        </head>
					<p>Sokat habozott: vajon kizárólag közgazdasági dolgaival foglalkozzék-e, és
                            hagyja Kossuth Lajost a maga útján - hiszen egyszer csak kimerül majd,
                            és lejárja magát, mint az óra, amelyet elfelejtettek felhúzni -, vagy
                            pedig minden téren felvegye vele a versenyt, mint ahogy nemrég még
                            újságírónak is felcsapott, hogy a Pesti Hírlap
                            vezércikkeit ellensúlyozza. Olykor arra gondolt, hogy akármennyire meg
                            is veti a népszerűséget, Kossuthnak abban mégis igaza lehet, hogy a
                            népszerűség a siker egyik feltétele, siker nélkül pedig a legszentebb
                            fáradozás és önfeláldozás is hiábavaló. A magyarnak úgyis az a baja,
                            hogy kilencszáz esztendő óta a sikertelenségek kultuszában él; akiket
                            szeret és bálványoz, azok mind mártírok voltak. Mátyás királyról
                            tökéletesen elfelejtkezett, mert az a siker embere volt, de Rákóczit az
                            egekig emeli, mert élete műve mártíromságba roskadt. A népszerűségre nem
                            sokat ad, de a sikerre igen. Azok a magyar történelmi utak, amelyek
                            kilencszáz esztendő óta jó szándékkal vannak kikövezve, rendesen a
                            pokolba vezetnek. Nohát, ha már pokolról van szó, akkor inkább
                            szövetséget köt a pokollal, csak hogy a sikert biztosítsa. Azaz még a
                            népszerűséggel is.</p>
					<p>Ez okból keresni kezdte társaságát azoknak az embereknek, akikért eddig
                            csak dolgozott, de személyes érintkezésben bizony csúful elhanyagolt.
                            Emiatt mondják rá, hogy dölyfös arisztokrata, aki nemcsak a nép nyelvén,
                            de még a köznemesség nyelvén sem ért. Elhatározta, hogy a Kaszinón kívül
                            is részt vesz a társadalom életében. Meghívatta magát a szép Mayerffy
                            özvegy szalonjába, kereste a polgárok társaságát, s amikor meghallotta,
                            hogy az irodalmi világ két ismert és jómódú tagja, Petrichevich Horváth
                            Lázár és Kuthy Lajos estélyeket adnak, és szalonjaikban a tudomány,
                            művészet s a pénz emberei, gazdag zsidó kereskedők és bankárok művelt
                            vagy műveltséget szenvelgő feleségei megjelennek, Tasner Antal útján
                            ezekre is meghívatta magát. Aztán eszébe jutott, hogy politikai pályája
                            kezdetén, amikor a Hitel-t és a Világ-ot írta, gyakran érintkezett az irodalom embereivel, sőt
                            mint az Akadémia másodelnöke egyszerre negyven-ötven tudóst és költőt is
                            meghívott magához, s bár ezek a demokratikus kirándulások nem valami
                            nagyon sikerültek, most mégis elhatározta, hogy megismerkedik a legújabb
                            irodalommal is. Mindenekelőtt előfizetett az összes politikai és
                            szépirodalmi lapokra, először műveikből akarta megismerni a szellem
                            embereit, hogy aztán a társadalmi érintkezésben kinek-kinek értéke
                            szerint adja meg az őt megillető rangot. Látta, hogy az arisztokrácia,
                            amely néhány évvel ezelőtt még vezérszerepet vitt a publicisztikában,
                            most teljesen visszahúzódott, és helyökbe Madarászok, Táncsicsok, Vas
                            Gerebenek, Sárossyk léptek - egy okkal több, hogy ezek között magát
                            népszerűvé tegye. A szépirodalmi lapok - Pesti
                                Divatlap, Honderű, Életképek - azonban nem tetszettek neki. A
                                Pesti Divatlap-ot nagyon nyárspolgáriasnak
                            találta, Petrichevich Horváth Lázár lapjában, a Honderű-ben pedig bosszantotta az az ízetlen talpnyalás,
                            amellyel a főrangú világnak akart hízelegni. Az öregebb írók kissé
                            untatták, a fiatalok idegesítették. Az Életképek-et, amelyet Jókai Mór fiatal ügyvéd és a népieskedő
                            fiatalság bálványa, valami Petőfi Sándor nevű vagabund költő szerkeszt,
                            mindig bizonyos félelemmel és gyanakvással vette a kezébe. Hallotta
                            különben, hogy az Életképek-et az ellenzék
                            pénzeli, de az ellenzék finnyásabb tagjai sem szívesen vállalnak
                            közösséget vele. Beszélték, hogy Kossuth is cikket adott az Életképek-nek, de amikor a lap munkatársai között
                            meghallotta Petőfi nevét, cikkét visszakérte azzal az indokolással, hogy
                            ő amolyan színészféle emberekkel nem ír egy lapba. Erre meg Petőfi
                            pattant föl, és azt felelte Kossuth Lajosnak, hogy tartsa dicsőségnek,
                            ha a neve az övével egy lapban jelenhetik meg. Ez egy kissé
                            rokonszenvessé tette a szemében Petőfi Sándort, de megvallja, hogy
                            költeményei közül csak keveset ért, bár néhányat a nagy nyugati
                            lírikusok verseivel is össze merne hasonlítani. Egyébként azonban erre a
                            Petőfire, aki oly nagy port vert föl az irodalmi világban, őszintén
                            kíváncsi. És megkérte Tasnert, hogy ha lehetséges, mutassa be neki.</p>
					<p>Hogy az új irodalom embereivel megismerkedjék, még arra is rászánta
                            magát, hogy néha-néha majd benéz a kávéházakba. A kirándulásra -
                            gondolta - majd elviszi magával Tasnert, hogy legyen, akitől
                            megkérdezze, hogyan viselkedjék az ember az ilyen helyen. Tasner Antal
                            sem járatos ugyan a Kemnitzer vagy a Pilvax táján, de ismer néhány írót,
                            szerinte Petőfi egyike a legnagyobb lángelméknek, költészete pedig a
                            magyar lélek legteljesebb kivirágzása. Nagyobb költő, mint Vörösmarty,
                            nagyobb, mint Leopardí, nagyobb, mint Puskin, és nagyobb, mint
                            Heine.</p>
					<p>A gróf elnézően mosolygott:</p>
					<p>- Akárcsak magamat hallanám, a huszonöt éves Stefferlt, amikor Byronról
                            lelkendezik. Pedig - ha igaz - a maga Petőfijénél sokkal nagyobb
                            költő... hogy is hívják csak?...</p>
					<p>Tasner szomorúan horgasztotta le a fejét:</p>
					<p>- Hiador?</p>
					<p>- Igen. Petrichevich Horváth Lázár úr mondta. Ki az a Hiador?</p>
					<p>- Derék, becsületes ember, lelkész Törökbecsén, Jámbor Pálnak hívják. A
                                Honderű mindenáron ezt az egyébként finom és
                            kedves, de középszerű embert akarja Petőfi ellen kijátszani. Ne engedje
                            magát félrevezetni, kegyelmes uram. Hiador ügyes rímelő, Petőfi pedig
                            lángész.</p>
					<p>A gróf vállat vont:</p>
					<p>- De úgy hallom, hogy republikánus.</p>
					<p>- Republikánus? - ismételte a kérdést mosolyogva Tasner. - Gondolja meg,
                            kegyelmes uram, hogy Petőfi mindössze huszonnégy éves. Huszonnégy éves
                            és lángész és a franciák barátja. A Pilvax-kávéházban úgy beszélnek
                            róla: ez az igazi francia! Még a szakállát is franciásan hordja.
                            Barátaival együtt falja a francia irodalmat, szobája francia képekkel és
                            könyvekkel van tele. Béranger, Victor Hugo, André Chénier a bálványa. A
                            franciákon kívül pedig Byron, Shelley, Burns, Heine és Leopardí. A
                            zsenik rokonsága ez.</p>
					<p>A gróf elnevette magát:</p>
					<p>- Ami azt illeti, engem is jakobinusnak hívtak fiatal huszárkapitány
                            koromban Bécsben. Azért, mert nagy embernek tartottam Napóleont.</p>
					<p>- Fiatalember, fiatalember... - ismételgette Tasner úr, és szeme szinte
                            ragyogott a szeretettől és büszkeségtől, mintha testvéréről vagy fiáról
                            volna szó. - Azt hiszi magáról, hogy republikánus. Inkább vállalja,
                            hogy rossz költő, de elvárja, hogy szigorú erkölcsű embernek tartsák,
                            ami nála egyértelmű a republikánussal. Egyszer azt mondta nekem:
                            republikánus vagyok vallásosságból is; a Monarchia emberei nem hiszik,
                            vagy gátolni akarják a világszellem fejlődését és az egyenlő az
                            istentagadással. A világszellem lassan halad, de miért is sietne? Ráér,
                            övé az örökkévalóság. Most éppen újra emeli a lábát, hogy egyet
                            lépjen... a monarchiából a republikába. De Kossuth úr fűzfapoétának,
                            csavargó parasztköltőnek tartja, és nem akar vele egy lapba dolgozni -
                            tette hozzá ravaszul, hogy ezzel a grófot Petőfivel szemben
                            megpuhítsa.</p>
					<p>A fegyver visszafelé sült el. A gróf haragosan csóválta a fejét:</p>
					<p>- Micsoda anarchista lehet, aki még Kossuthnak sem kell! Bizonyára valami
                            nemzetközi titkos társaság tagja. Azt magam is észrevettem, hogy nagyon
                            sokat firkál a világszabadságról és az emberi jogokról. Ez mindig
                            gyanús.</p>
					<p>Tasner szinte könyörgő szemmel nézett a grófra:</p>
					<p>- Ugyan, kegyelmes úr, hogy mondhat ilyet? Világszabadság, emberiség...
                            ezek csak szólamok. Fiatalember, fiatalember. A gyermekkorát
                            átcsavarogta, katonakorát átdideregte, és színészkorát átnyomorogta. Mi
                            legyen más, mint humanista és republikánus?</p>
					<p>- Ha republikánus, akkor... az ördögbe is, most jut eszembe - tette hozzá
                            a gróf fanyar nevetéssel -, sihederkoromban, ha jól emlékszem, én is
                            sokat fecsegtem köztársaságról, én sem szerettem a királyokat s azt a
                            vándorszínésztruppot, amely Európa nyakába akasztotta magát, de azért jó
                            hazafi voltam. Ez a Petőfi azonban, úgy látszik, voltaképpen szocialista
                            agitátor, nála a költészet csak álarc.</p>
					<p>Tasner arca elvörösödött:</p>
					<p>- Az istenért, ne mondjon ilyet, kegyelmes uram. Petőfinél inkább minden
                            egyéb álarc, csak a költészet, egyedül a költészet az ő igazi arca.
                            Iskolában, őrhelyen, színpadon, úton-útfélen, kávéházban, otthon,
                            nyomorban, kényelemben, mindig csak költő, és mintha minden csak azért
                            történnék vele, hogy költővé tegye. Vannak tilalomfák, kegyelmes uram,
                            amelyek jobbra-balra elzárják az utat, és csak egyetlen ösvényt hagynak
                            nyitva, és az ember, ha belepusztul is, kénytelen azt járni.</p>
					<p>A gróf elgondolkodott. Tilalomfák... berekesztett utak... Ez a Tasner
                            fején találta a szöget. Ő is ilyen berekesztett utak között járt egész
                            életében. Hiába akart néha-néha kitörni, megszökni, és valami
                            kényelmesebb és könnyebb útra térni. Hiába fenyegette meg Metternich
                            herceg, hogy ez az út a pokolba vezet, hiába jósolta Kossuth, hogy az út
                            végén őrültség vagy öngyilkosság várja, hiába könyörög neki Crescence,
                            hogy hagyjon mindent abba, éljen saját magának és családjának, hiába
                            próbálta meg az utat néha balra a rebellis kurucok felé, néha jobbra, az
                            udvar felé, hiába akarja a hazáját így vagy úgy, ilyen vagy olyan úton
                            szolgálni, hiába csődít maga köré embereket, és hiába keresi fel ő a
                            csődületeket... minden ilyen erőlködés után be kellett látnia, hogy
                            előtte csak egyetlenegy keskeny kis gyalogút maradt nyitva, s ezen az
                            úton kell haladnia egyedül... egyedül... nem tudja, milyen végzet
                            felé... E pillanatban valami rokonságot érzett avval a szegény csavargó
                            költővel, és elhatározta, hogy mindenáron meg fog ismerkedni vele.</p>
					<p>- Gyerünk a Pilvax-kávéházba! - döbbentette meg Tasnert ezzel a hirtelen
                            ötlettel, de Tasner arcán nemigen szokott mutatkozni semmiféle indulat,
                            és most is csak udvariasan bólintott:</p>
					<p>- Ahogy parancsolja, kegyelmes uram. Ez a Petőfi úgyis egyenes utódja a
                            szegény Csokonainak, akit excellenciád kegyelmes apjaura támogatott nagy
                            nyomorúságában. Petőfi Sándor nem szorul támogatásra, és ha rászorulna,
                            akkor sem engedné a gőgje, hogy azt elfogadja. Nagyon szép volna, ha
                            Széchenyi István gróf és Petőfi Sándor az életben legalább egyszer kezet
                            szorítanának...</p>
					<p>Megindultak a Pilvax felé. Útközben egyszerre csak szembejött velük egy
                            nyurga, hányiveti legény, akinek a gróf már a külsején is elmosolyodott.
                            Megállt, és alaposan szemügyre vette. Ő maga is különc volt, az ő
                            ruháján is sokat mosolyogtak Pesten, de most úgy érezte, hogy van
                            valaki, akivel nem tud versenyezni. Ez a csodabogár spencert és
                            Csokonai-mentét viselt, a fején kerek kalapot, a lábán térdig érő
                            csizmát, olyan volt, mint aminőnek ő Gvadányi peleskei nótáriusát
                            elképzelte. Aztán megnézte az arcát. Nem valami csinos legény - gondolta
                            magában -, ennek ugyan nem sok sikere lehet az asszonynépnél.</p>
					<p>A fiatalember most levette kalapját, s a kezében lóbálta, miközben vékony
                            lábaival olyan hosszúakat lépett, mint valami ripacs a színpadon.
                            Tiszta, szép, világos délután volt, s ezek a ferde sugarak a furcsa
                            ember arcát élesen megvilágították. Sovány és halvány volt ez az
                            ábrázat, színe sárgásbarna, szemei aprók, feketék, villogók, a
                            szemöldökei pedig kissé fölfelé szaladtak, ami diabolikus kifejezést
                            adott az arcának. Római szabású orra szép lett volna, ha el nem rontja
                            az, hogy a tövénél behorpadt, a végén pedig túlságosan kihegyesedett.
                            Homloka, amelyet szemöldökei között két függőleges barázda szántott
                            végig, nagyon alacsony volt, sűrű, bozontos, felfelé fésült haja
                            szénfekete, viszont ritkás, vékony bajusza és kecskeszakálla azonban
                            majdnem szőke. Pofacsontjai kiálltak, alsóajka duzzadt, szája kicsiny,
                            gúnyos, démonikus volt - egészben véve ellenszenves benyomást keltett
                            mindenkiben, aki először megpillantotta.</p>
					<p>Ez a torzonborz ember feléjük sem nézett, magában morgott, egyik kezében
                            fokosát, a másikban kalapját lóbálta, és mérföldcsizmás léptekkel ment,
                            ment vakon, gőgösen, mint egy garabonciás.</p>
					<p>Tasner ránézett a grófra, és aggodalmasan leste arcán a benyomást. A gróf
                            hirtelen megállt, és a Csokonai-mentés parlagi legény után mutatott:</p>
					<p>- Ez ő!</p>
					<p>Tasner elpirult:</p>
					<p>- Petőfi Sándor.</p>
					<p>- Bolond?</p>
					<p>- Lángész!</p>
					<p>- Züllött ember? Beteg lélek? Fantaszta rajongó? Erkölcstelen, útszéli és
                            trágár?</p>
					<p>- Szemérmes, tiszta, finom és ábrándos. Tudatosan utánozza a francia
                            sanszonokat, őszinte, nyers szavú és népies kedélyű, rajong Heine
                            cinizmusáért és Byron túlfűtött szenvedélyeiért, utálja a nyafogó
                            szentimentalizmust - de azért szerelmi verseiben még csak nyoma sincs
                            semmi frivolitásnak vagy trágárságnak.</p>
					<p>- És az életében?</p>
					<p>- Testben és lélekben egészséges, szereti és tiszteli az asszonyt és a
                            szerelmet, de erről is, arról is igazi magyar szeméremmel beszél.
                            Szilaj, de erkölcsös, nincsenek viszonyai, s messze van attól, hogy mint
                            Burns, a nagy beszélő és lebilincselően szellemes paraszt, meghódítsa a
                            szalonokat, hogy Shelley módján a démonikus rombolás, istentagadás és
                            embergyűlölet apostola vagy Heine és Leopardí szerencsétlen
                            szenvedélyeinek áldozata legyen. Kegyelmes úr, ennek az embernek semmi
                            szégyellnivalója nincs az életében.</p>
					<p>A gróf Tasner karja alá fűzte a magáét:</p>
					<p>- Kedves fiam, tetszik nekem ez a rajongás, de nem tetszik nekem az a
                            hetyke legény. Most már láttam, és bevallom, ha a verseit olvasom, kissé
                            zavarni fog ez az impresszió. Okosabbnak tartom, ha nem ismerkedem meg
                            sem vele, sem barátaival. Gyerünk haza, Tasner!</p>
				</div>
				<div type="chapter">
					<head>
                         7
                        </head>
					<p>Amikor zöld dolmányban és aranyzsinóros huszárnadrágban, dús hajfürtökkel
                            és kimeríthetetlen életvággyal először járta ezeket a görbe, ódon
                            sikátorokat, akkor is ilyen tiszta, hideg tél volt, és Pozsony egészen
                            eltűnt a csillogó, tejfehér hólepel alatt. Ezernyolcszázhuszonötöt írtak
                            akkor, tehát huszonhárom év suhant el azóta a feje fölött, de most
                            minden apró mozzanat újra él az emlékezetében. Reggel nyolc órakor
                            kiugrott az ágyból, és az ablakhoz szaladt. Átpillantott a szemben levő
                            Consílium-házra, s mosolyogva látta, hogy a második emelet ablakai már
                            tárva-nyitva vannak. Zichyéknél korán kezdődik a nap - gondolta magában
                            -, Crescence grófnő már a reggelinél ül...</p>
					<p>A szemben lévő Consílium-házban pedig Zichy Károlyné Seilern Crescence
                            grófnő a második emeleti második ablak mögül időnként ugyancsak egy-egy
                            félénk pillantást vetett az átellenben levő Jeszenák házra, amelynek
                            egyik vagy másik ablakában megjelent Széchenyi gróf huszárkapitány
                            jellegzetes feje. Néha a tekintetük összetalálkozott, ilyenkor a sápadt,
                            olajbarna férfiarc elpirult és kiragyogott; a fő megbiccent, és
                            tiszteletteljesen köszönt; az ajkak mosolyogtak, a szemek sóvárgó
                            tekintete a szívekbe nyilallt.</p>
					<p>Így volt ez ezelőtt huszonhárom évvel. Most a két ház összeolvadt. A
                            huszárkapitány és a tárnokmester felesége most együtt laknak a Fővárta
                            mellett levő Jeszenák házban, a gróf régi lakásában, és Crescence-t gróf
                            Széchenyi Istvánnénak hívják. A daliás huszárkapitányból erősen
                            kopaszodó, sötét arcú, ingerlékeny, szeszélyes és szomorú öregedő úr
                            lett, a híres szép Crescence-ből kissé elhízott, puha testű, szép, de
                            hiú és gőgös matróna lett. A két lélek, amely huszonhárom esztendővel
                            ezelőtt olyan vérző szívvel vágyakozott egymásra a föld két sarka felől,
                            most túlságosan közel került egymáshoz. Azonban az egyik közel jár a
                            hatvanhoz, a másik az ötvenhez; szívükből rég kitört a vulkán, és
                            lávahamu borította el az ifjúság buja tavaszi vegetációját.</p>
					<p>István gróf az országgyűlés idejére megint a Jeszenák házat vette bérbe,
                            amelyet most az ő mosoni követségére célozva Hotel Wieselburgnak
                            neveznek Pozsonyban. A Hotel Wieselburgban súlyos gondok laknak együtt
                            a mosoni követtel. Valami hír jött Párizsból, hogy ott a nép forrong,
                            valami csekély parlamenti kérdésben megmozdult az utca, és olyan a
                            hangulat, mintha az 1830-i júliusi forradalom készülne megismétlődni. A
                            hírt a Bécsben tartózkodó Bagration hercegasszony kapta - hiába, ennek a
                            csodálatos nőnek még most is éppen oly jó diplomáciai hírszolgálata van,
                            akárcsak Metternichnek, sőt hamarabb kapja a sürgönyöket, mint a bécsi
                            börze vagy a külügyi hivatal! Itt még senki sem tud semmit, de őt
                            módfelett felizgatja ez a párizsi dolog. Nem tud megszabadulni attól a
                            rögeszméjétől, hogy Magyarország sorsát nem Pesten, nem Pozsonyban, de
                            még csak nem is Bécsben döntik el, hanem Párizsban és Londonban és
                            Szentpétervárott, mindenhol egyszerre, a világpolitikai
                            konstellációkban vagy talán a bolygók járásában, az égitestek között
                            kitört konfliktusokban... Tasner ezt a maga száraz nyelvén úgy fejezné
                            ki, hogy ismerni kell azokat a nagy összefüggéseket, azt a szövevényes,
                            roppant távirati dróthálózatot, amely az európai népeket összeköti.
                            Bagration hercegasszony távirata szerint a francia nép a választójog
                            kiterjesztését követeli, és reformlakomákon ünnepli az ellenzék eszméit.
                            Köztársaságiak, szocialisták, kommunisták, legitimisták és bonapartisták
                            versenyeznek, hogy Lajos Fülöpöt kapzsisága miatt gúny és gyűlölet
                            tárgyává tegyék. A felsőbb körök romlottsága, a hatalmon levő gazdag
                            polgárság korrupciója, a súlyos adóterhek, a konzervatív Guizot-kormány
                            szűkkeblű politikája felingerelte a francia népet. A nép nagy részét a
                            régi választói törvény kirekesztette a parlamentből, a nép tehát
                            közvacsorákon és nyilvános ünnepélyeken csinált magának külön
                            parlamentet. Ez ideig csak a vidéken. Most Párizsban is meg akarták
                            rendezni az első reformbankettet, de Guizot, akinek még mindig az öreg,
                            ványadt, viharvert Lieven hercegnő adja a tanácsokat, betiltotta. Emiatt
                            egész Párizs hallatlan izgalomban van. Mindenütt tüntetnek, és a titkos
                            klubok forradalomra izgatják a népet.</p>
					<p>István grófnak eszébe jut, hogy Galíciában csak néhány hónappal ezelőtt
                            verték le a forradalmat, amelyben a lengyel nemesség két tűz, a császári
                            csapatok és a felizgatott jobbágyság között rettenetesen megégette
                            magát. Egy részüket Windischgraetz lövette agyon, a többit a parasztok
                            akasztották fel. Lombardiában is újra kigyúltak a forradalmi lángok, s a
                            szép milánói asszonyok szerint most egyenesen az Isten akarja, hogy
                            lerázzák magukról az osztrák igát. Maga a pápa, az erélyes és lángeszű
                            Pio nono is liberális, és az ő arcképét viselik mellükön a lombard
                            asszonyok. Metternich is említette, hogy öt-hat hónap múlva nagy
                            események várhatók... Úristen, csak nem érkezett el az a pillanat,
                            amelyet Metternich jósolt?</p>
					<p>Nem. Magyarországon minden csendes. Az országgyűlés megnyitásakor a
                            király magyar nyelven üdvözölte a rendeket. Sokan könnyekre fakadtak. Az
                            egész nemzet megint csupa enthuziazmus volt. A terem egy sarkában
                            csendesen félrehúzódva maga is azt hitte, hogy most egy új és boldogabb
                            korszak következik Magyarországra. Aztán elkezdődtek a tanácskozások.
                            Már az első napon kitűnt, hogy Kossuthé a szó, övé a tér, és minden
                            hatalom az övé. Az ő akarata lenyűgözi az egyéni véleményeket. Az első
                            ülések egyikén már indítványozta István főhercegnek nádorrá való
                            választását, az országgyűlés megnyitását követő napon pedig követtársa,
                            Szentkirályi Móric mondott felköszöntőt a magyar nemzet hajnali
                            csillagára, a deli és reményteljes ifjú Ferenc József főhercegre. A két
                            Pest megyei követ így hízeleg az uralkodóháznak. A követek egy része
                            ugyan megsokallja a Kossuth-féle terrort, és Eötvös József báró, a
                            centralisták s a fiatal mágnások azt kívánják, hogy Apponyi mondjon le,
                            és Széchenyi legyen a kancellár, és Kossuth úgy tesz, mintha ezt ő maga
                            sem ellenezné. De annál inkább Bécs. Ami azt illeti, neki ugyan esze
                            ágában sincs azt elfogadni. Mások szabadelvű középpártot akarnak
                            alapítani, de helyette csak titkos összejövetelek, gyanúsítások,
                            sugdosások, furcsa mendemondák, apró cselszövények láttak napvilágot.
                            Nem dolgozik senki, egyedül csak ő, aki törvényjavaslatokat terjesztett
                            be a magyar közlekedési ügyek rendezéséről. Ezt a hatalmas munkát Kovács
                            Lajos, Clark Ádám és Tasner segítségével pár hét alatt ütötte nyélbe, s
                            egy pillanatra megint elkápráztatta vele honfitársait, sőt megrémítette
                            magát Kossuthot is, aki abban kedvenc eszméjének, a vukovar-fiumei
                            vasútnak bukását látta. Ez a bukás pedig, ha bekövetkezik, nemcsak
                            hatalmi pozíciójának, hanem anyagi egzisztenciájának összeomlását is
                            maga után vonná, tehát a harc most már életre-halálra megy köztük.</p>
					<p>István gróf egy pillanatra elfelejtette Bagration hercegné párizsi
                            híreit, az országgyűlést, a pártok bűneit, és minden csepp vére felforrt
                            a vukovar-fiumei vasút gondolatára. Ő a pest-fiumei vonalat akarja
                            kiépíteni, és ezzel kapcsolatban olyan közlekedésügyi programot adott az
                            országgyűlésnek, amelyben a vaspályák, vízi és szárazföldi utak Pestről
                            indulnak ki, Pestre térnek vissza. Ezzel a Pestet mint az ország szívét
                            sugár alakban koncentrikusan tápláló hálózattal szemben Kossuth egy
                            Horvátországból kiinduló, levegőben lógó, a rác és illír vidékekre
                            hasznos, de a magyar érdekek szempontjából káros, sőt veszélyes tervet
                            erőszakol, s az akciónak még olyan szépséghibája is van, hogy a
                            Vukovar-Fiumei Vasúttársaságnak Kossuth Lajos fizetett igazgatója, és
                            Kossuth ebből az igazgatói fizetésből él.</p>
					<p>A gróf magamagában beszélni kezdett. Ha ebben is Kossuth győz, s az én
                            közlekedésügyi javaslatom megbukik, akkor pillanatnyi habozás nélkül
                            főbe lövöm magam. Akkor már nem érdemes élni Magyarországon. Én össze
                            akarom kötni Magyarországot az európai nagy kereskedelmi központokkal,
                            utat akarok építeni, amely Nyugat-Európát összeköti a Kelettel, tehát
                            Magyarországon át akarom vezetni a népek országútját. A magyarországi
                            vasúthálózatot úgy akarom megteremteni, hogy mindenkinek, bárhova
                            igyekezzék, Pesten vigyen keresztül az útja. Ez Pestből fél század alatt
                            világvárost teremt; ez Magyarország európai fontosságát beláthatatlan
                            mértékben emeli; ez Magyarország idegen nyelvű lakosait a magyar elemmel
                            gyakori és mellőzhetetlen érintkezésbe hozza, megteremti a kedélyek
                            kiengesztelődését és a nemzetiségek automatikus, észrevétlen
                            megmagyarosodását. Ezt megérti mindenki, s a gróf reménykedni kezdett,
                            hogy a nemzet egyszer végre-valahára mégis meghajol az ésszerűség, a
                            nagyvonalúság és a realitások előtt, és véget vet az ellenzéki
                            demagógiának. Csakugyan úgy látszott, mintha Kossuth kezdené elveszíteni
                            a népszerűségét. Az emberek már arról beszélnek, hogy Kossuthot Pest
                            vármegye visszahívja az országgyűlésről. Ez azonban megint csak hiú
                            ábrándnak bizonyult. A liberális középpárt nem tud megalakulni az
                            országgyűlésen, és a kerületi üléseken a követek képtelenek minden
                            komoly tanácskozásra; Kossuth viszi a szót, és az országgyűlési ifjúság,
                            valamint a karzat, mint egy szervezett jakobinus klakk, mindenkit
                            lehurrog, aki a komoly munka mellett szól, és mindenkit egekig
                            magasztal, aki a szája íze szerint beszél. Az országgyűlésen a karzaté a
                            hatalom és az erkölcsi istenítélet joga. Sokszor még Kossuth is
                            megsokallta, de nem tudja vagy nem meri ezt a terrort megsemmisíteni.
                            Szentkirályi Móric hiába kérte, követelte, parancsolta, hogy a tomboló
                            ifjúságot elhallgattassák. Széchenyi maga is hiába tett indítványt a
                            tárgyalások rendje, az ülésterem békéje, a szabad véleménynyilvánítás és
                            a higgadt tanácskozások megóvása érdekében, minden tiltakozás hasztalan
                            volt e zsarnoki hatalom ellen. Sokan kijelentették, hogy mindaddig, amíg
                            szabad sajtónk nem lesz, a karzatok és az utcai tömegek fékentartását
                            nem szabad erőltetni, és a hóbortos Bónis követ egyenesen a Szentírásra
                            hivatkozott, amelyben meg vagyon írva, hogy sírni kell a sírókkal és
                            nevetni kell a nevetőkkel.</p>
					<p>István gróf látta, hogy ezzel a tömeggel szemben ő és barátai
                            tehetetlenek. Ez a terror már az ülés megnyílta előtt átvette az uralmat
                            az országgyűlés felett. Valóságos vesszőfutás konzervatív embernek
                            megjelenni az országgyűlésen. A reformifjúság népítéletet tart fölöttük,
                            és erkölcsileg meglincseli vagy forradalmi rögtönítélő bíróság módjára
                            halálra ítéli a mérsékelteket és a kormánypártiakat. A grófnak eszébe
                            jutott most Bagration hercegasszony távirata a párizsi titkos klubokról
                            és a szervezetlen, de annál hatalmasabb és kérlelhetetlenebb
                            népuralomról. Elkeseredve kérdezte magától, hát mire való ez az egész
                            komédia kormánnyal, országgyűléssel, kerületi ülésekkel, pártokkal és
                            tanácskozásokkal, hiszen már itt is csak egyetlen hatalom van, és az a
                            karzatokon, utcákon, kávéházakban és korcsmákban handabandázó,
                            garázdálkodó, habzó szájú reformfiatalság. Csodálatos hatalom! És még
                            csodálatosabb, hogy semmiféle más hatalomnak nincsen sem kedve, sem
                            ereje, sem bátorsága ezzel szembeszállni.</p>
					<p>A gróf elhatározta, hogy felutazik Bécsbe. Ott meg kell tudnia, mi
                            történik Párizsban, mert érezte, hogy minden attól függ, hogy a francia
                            nép mit fog cselekedni. Egész Európa Párizs felé néz. Öt-hat hónap múlva
                            történik valami - jósolta Metternich. - Negyvenhétben felfordul minden -
                            mondotta ugyancsak a kancellár ezelőtt hat esztendővel, és István gróf
                            úgy érezte, hogy a kancellár csak talán néhány hónapot tévedett.</p>
					<p>Tele lett a lelke fájdalommal. Látta, hogy a nemzet legjobb fiai
                            elméletben neki adnak igazat, de mégsem mernek melléje állni, s nem
                            mernek kiállani Kossuth Lajos ellen. Különösen fájt, hogy Andrássy Gyula
                            gróf, akinek pedig már csak az édesanyja miatt is gyűlölnie kellene
                            Kossuthot, kettőjük közül mindannyiszor, amikor szavazásra vagy tettre
                            kerül a sor, nem őt, hanem Pest megye követét választja. Pedig hogy
                            szerette ezt a fiatal grófot! Már gyermekkorában jósolta, hogy nagy
                            szerep vár rá a haza történetében. Amikor Andrássy Gyula tizenhat
                            esztendős korában Pesten súlyosan megbetegedett, és sem apja, sem anyja
                            nem voltak mellette, egyedül ő gondoskodott ápolásáról és
                            gyógyíttatásáról. Órákat töltött a beteg ágya mellett. Megtörtént, hogy
                            valamelyik nap orvosa, Almási Balogh Pál, akivel a fiatal grófot is
                            gyógyíttatta, késő estig nem jött a beteghez. Ez eleinte türelmetlenné
                            tette, aztán módfelett felizgatta, és végül dühbe hozta. Elküldött érte,
                            és amikor Almási Balogh Pál megjelent, egész felháborodását kiöntötte
                            rá, és végül ezzel a meglepő kérdéssel fejezte be szemrehányásait: -
                            Kedves doktor, szereti ön a hazáját? Azért kérdezem - folytatta -, mert
                            ön a hazájával nem tehet nagyobb jót, mint ha e fiú egészségét
                            helyreállítja. - Évekkel később, amikor az Andrássyak fészkében,
                            Tiszadobon járt, a szabolcsi alispán azzal akart bókolni neki, hogy nagy
                            dicsősége lesz, ha a Tisza-szabályozás nagy művét be tudja fejezni. -
                            Nem én fejezem be - felelte. - Ő - és rámutatott az ott levő, húszéves
                            Andrássy Gyulára -, az a gyerek ott ni, az fejezi be az én művemet. -
                            Most minden eszébe jutott, és megfájdult a szíve. Az ő Andrássy Gyulája,
                            s az ellenzékkel tart, pedig nemegyszer mondta neki, hogy ő az a
                            tengely, aki körül ennek az országgyűlésnek meg kell fordulnia.</p>
					<p>Hiába... Nemcsak az ellenfelei, de a barátai sem hallgatnak már reá. Itt
                            már véget ért az ő missziója... De Párizsban, úgy látszik, megint
                            forradalom készül, és Bécsben nagyon jól tudják, hogy ha forradalom üt
                            ki Párizsban, akkor a Monarchia olasz, szláv, lengyel és cseh
                            tartományait semmi sem fogja visszatartani attól, hogy fel ne
                            lázadjanak. Ez új helyzetet teremt. Ez az a kozmikus beavatkozás az
                            emberiség dolgaiba, ez az az égitestek között kitört konfliktus,
                            amelytől annyira reszket, és neki közelebbről kell látnia ezt a
                            világtragédiát.</p>
					<p>Ebben a pillanatban, mintha csak misztikus összefüggése volna az ő
                            idegrendszerének más emberek idegrendszerével, belépett hozzá gróf
                            Andrássy Gyula és Eötvös József báró.</p>
					<p>- Valami történt Párizsban.</p>
					<p>A gróf felugrott:</p>
					<p>- Kitört a forradalom?</p>
					<p>- Arról még nem tudunk - felelte Eötvös József báró, akinek sok barátja
                            volt Párizsban, és ezek egyike megsürgönyözte neki az eseményeket.</p>
					<p>- Hát akkor mi történt, az isten szerelmére?</p>
					<p>- Csak annyi bizonyos, hogy Párizsban megint felfordult minden. A kormány
                            betiltotta a reformlakomát.</p>
					<p>A gróf türelmetlenül kopogott:</p>
					<p>- Ennyit én is tudok.</p>
					<p>- A lakoma elmaradt, de ez mélyen sértette a polgárságot. Ehhez
                            csatlakozott a diákság is, amelyet azzal bőszítettek fel, hogy a Collège
                            de France tanárát, Michelet és Quinet történetírókat és Mickiewicz
                            lengyel költőt a tanszékükről eltávolították.</p>
					<p>- Ostobaság!</p>
					<p>- Guizot, aki ellen húsz esztendővel ezelőtt oly gyalázatosan jártak el a
                            Bourbonok, most bűnt lát a szabadságszeretet hirdetésében - jegyezte meg
                            epésen a fiatal Eötvös báró.</p>
					<p>Andrássy Gyula gróf közbeszólt:</p>
					<p>- Sokkal fontosabb ennél, hogy a szicíliai felkelés győzelmesen halad, az
                            tüzeli a párizsi proletárságot.</p>
					<p>Most Crescence grófnő is belépett a szobába. Amikor megpillantotta István
                            gróf feldúlt arcát, ijedten kérdezte:</p>
					<p>- Mi történt, uraim? Miért nem kímélik István idegeit?</p>
					<p>István gróf szó nélkül kirohant a szobából, hogy megtegye az
                            előkészületeket a bécsi utazásra.</p>
					<p>A fiatal Andrássy gróf odafordult a grófnő felé:</p>
					<p>- Pedig még nem is mondtunk el neki mindent.</p>
					<p>És odaadta Crescence grófnőnek a Párizsból kapott levelet, amelyből a
                            grófnő sápadtan olvasta:</p>
					<p>- Guizot bukása általános örömet keltett, a népszerű minisztérium
                            kinevezése lefegyverezte az összes pártokat. A polgárság önkéntes
                            kivilágítással fejezte ki örömét, a boulevard-okon ujjongó, tréfálkozó
                            sokaság tolongott, énekelve a Marseillaise-t. Egy
                            ilyen daloló csoport szerdán este tíz óra felé eljutott a
                            külügyminisztériumhoz, Guizot lakásához. A nép fraternizálni kezdett az
                            ott felállított két századdal; a parancsnok, hogy ezt megakadályozza,
                            négyszögbe állítja fel csapatát. Egyszerre a tüntetők sorából lövés
                            dördül el; a parancsnok sortüzet ad, vagy ötvenen esnek össze holtan
                            vagy sebesülten. A csoport jajgatva szétoszlik, majd visszatér a
                            halottjaiért, szekérre rakja a hullákat, és bosszút kiáltva járja be az
                            utcákat. A barikádok még állottak, a köztársasági párt egészen a maga
                            részére fordítja a hangulatot a nép gyilkosai ellen. A harangokat
                            félreverik, a fákat kivágják, az utcákat üveggel szórják tele a lovasság
                            feltartóztatására. Közös haragban összeolvad a nemzetőrség és a nép,
                            mindenki fegyverkezik, a vasrostélyokból dárdákat készítenek. A
                            katonaság nem tesz semmit, mert a király nem bír határozni...</p>
				</div>
				<div type="chapter">
					<head>
                           8
                        </head>
					<p>Kemény februári hideg volt, nagy, üveges batárban utazott, amely az úti
                            málhákon kívül tele volt külföldi és magyar újságokkal, füzetekkel,
                            röpiratokkal, útközben egész nap olvasott, kis és nagy dolgok zagyva
                            zűrzavara bontakozott ki a nyomtatott papírlapok betűtengeréből, s
                            agyában összevissza kavarogtak a hírek, amelyek az utóbbi hetek
                            eseményeit jelentették... “Bécs és Pozsony között elkészült a telegraf
                            dróthuzal, amelyen villamos erővel szempillantás alatt lehet a két város
                            között írásbeli izenetet váltani... Itáliában háborog a nép, s emiatt
                            nagyon sok katonát szállítanak arrafelé... Viktória angol királynő a
                            közeli jövőben várja lebetegedését, és Simpson tanárt Edinburghból
                            Londonba hívták, hogy az általa feltalált kloroform segítségével
                            megkímélje a királynőt a szülés fájdalmaitól. A skót és anglikán
                            lelkészek azonban a Bibliára hivatkoznak, amelyben meg vagyon írva:
                            fájdalommal szüljed a te gyermekedet... A Lánchídon a rendkívüli hideg
                            ellenére is szorgalmasan dolgoznak, és a tíz év előtt megkezdett munka
                            közeledik a befejezéshez... Az egyik könyvkereskedő hirdeti, hogy a
                            napokban három érdekes olvasmány jelenik meg, éspedig Eötvös József báró
                                Magyarország 1514-ben, Kemény Zsigmond báró
                                Gyulai Pál és Kuthy Lajos Hazai rejtelmek című regényei... A Journal
                                des Débats-ban George Sand írja az új folytatásos regényt...
                            Vörösmarty Mihály és Petőfi Sándor le akarják fordítani Shakespeare
                            összes műveit...” Hát az a hányaveti, ösztövér peleskei nótárius angolul
                            is tud?</p>
					<p>“...Bécsben nagy pompával temették el Mária Lujza főhercegnőt, aki többek
                            között Napóleonnak is felesége volt...” Már ilyen hangon mer írni egy
                            francia lap az osztrák császár leányáról. Ez az idők jele. A nép, úgy
                            látszik, nemcsak Lajos Fülöpnek, de szövetségeseinek is fölmondta a
                            barátságot. István grófnak eszébe jutott, hogy az első párizsi béke után
                            ő vitte meg a hírt Dijonba Ferenc császárnak... aztán Windischgraetzcel
                            és Bagration hercegasszonnyal együtt utazott Bécs felé...
                            Sainte-Aulaire gróf és Mária Lujza papucsai... “Andrássy Károlyné
                            grófnő fényes bált adott Pesten...” vajon szegény Etelka grófnő
                            meghívja-e arra Kossuth Lajost? Aztán elmosolyodott, mert azt olvasta,
                            hogy Széchenyi István gróf lakásába ismeretlen tettesek betörtek, és sok
                            drága ruhaneműt vittek el magukkal... Ez a kis kellemetlenség azért
                            bosszantja, mert Crescence valósággal vigasztalhatatlan, napokig
                            kétségbeesetten dúlt-fúlt haragjában, Pozsonyból vissza akart menni
                            Pestre, s amíg ő az országgyűlési zavarok, a párizsi hírek s az egész
                            Európában lejátszódó baljóslatú események miatt kétségbeesve tépelődött
                            - Crescence a maga kicsinyességében ezt a kis betörést és ruhatolvajlást
                            tartotta a világ legnagyobb eseményének. Párizsban forradalom készül,
                            akárcsak 1830-ban, amikor X. Károly elűzetése megbolondította a
                            lengyeleket, s azok harakirit követtek el magukon, a történelem ismétli
                            magát, lehet, hogy most meg a magyarok fognak megbolondulni - Crescence
                            ellenben néhány ellopott szőnyeg, felöltő és ringy-rongy ruhadarab
                            miatt sír és jajveszékel. Rettenetes az, hogy minden nappal messzebb
                            kerülnek egymástól ők ketten, akik tizenegy esztendeig sóvárogtak az
                            egyesülésre. Mindennap bizonyosabb lesz, hogy az utaik szétválnak, és
                            mind a ketten egyedül cipelik az élet terhét. Hiszen nem volna baj, ha
                            cinikusan tudnák azt cipelni, az ő korukban máshol már csak a gyermekek,
                            a közös anyagi és erkölcsi érdekek tartják össze a házastársakat, de
                            Crescence láthatóan szenved, és ő nem tudja ezt a szenvedést
                            érzéketlenül nézni. Ha nem törődnének egymással, mind a ketten boldogok
                            lehetnének; minthogy azonban szeretik és sajnálják egymást, ennélfogva
                            mind a ketten boldogtalanok. Igaza van Bagration hercegasszonynak, hogy
                            ami a szeretkezést a szerelemtől megkülönbözteti, az a szenvedés és a
                            boldogtalanság. Emiatt mind a ketten izgatottak, ami folytonos perpatvar
                            és gyűlölködésre vezet... “Egy firenzei újság közli azt a valósággal
                            jakobinus modorban szerkesztett proklamációt, amelyet a livornói
                            elégületlenek tettek közzé a toscanai kormány megbuktatására.
                            Szicíliából is újabb zavargásokat jelentenek, és nápolyi hírek szerint
                            Messinában és Cataniában az elégedetlen nép már durva erőszakoskodásra
                            vetemedett...” Ez azonban a magyar ellenzékieket cseppet sem aggasztja.
                            Ők lelkesen készülnek a Redout termében tartandó farsangi mulatságra...
                            “Nápolyban a csavargók a város több részében gyújtogatnak...” Így
                            gyújtogatnak Kossuth és társai... “Bécsből aggasztó híreket írnak a Duna
                            áradásáról. Már az egész Glacis víz alatt áll” ...csak a párizsi
                            forradalom hullámai ne árasszák el Bécset, akkor lesz majd csak
                            menekülés a császárvárosból... “Kossuth Lajos beteg, nagy láza van, és
                            félrebeszél...” Igen, igen, igen, már esztendők óta félrebeszél, és
                            félő, hogy attól az egész nemzet delíriumba esik... “Kossuthnak már
                            semmi baja, nagy beszédet tartott Európa forrongó állapotáról...” lám,
                            lám, Kossuth is érzi, de nem tudja levonni a következményeket...
                            “Nápolyban az alkotmányt kihirdették, Pesten pedig az ifjak egyre-másra
                            kérnek útlevelet Olaszországba, hogy részt vehessenek a
                            forradalomban...” Kezd mutatkozni a delírium. Itáliában forradalom a
                            Habsburgok ellen, s ebből a forradalomból tüntetőleg részt kérnek az
                            ifjú Magyarország kolomposai... “Magyarország felső vidékén egy Tatran
                            nevű társulat gyűléseket rendez a magyar nemzetiség ellen. A mozgalom
                            vezetője Hodza Mihály lutheránus pap, aki nyíltan meri a társulat
                            évkönyvében megfenyegetni a magyarságot: magyarok, mi megmondjuk nektek
                            az igazat, mi utálunk benneteket, és szégyenkeznünk kell miattatok.
                            Miért? Azért, mert rossz, gőgös, önző, istentelen, irigy, erőszakoskodó,
                            uralkodásra vágyó és kegyetlen emberek vagytok...” Íme, megmozdultak a
                            nemzetiségek... Metternich már hét esztendővel ezelőtt mondta neki:
                            agyonveretlek benneteket a nemzetiségiekkel és a parasztokkal... És
                            amikor a két akadémiai beszédében figyelmeztette a nemzetet ezekre a
                            mozgolódásokra, kigúnyolták, lepisszegték, lehazaárulózták, és
                            macskazenét rendeztek neki. Ó, irtózatos vakság... “A dán király
                            meghalt... Halála előtt levelet írt Lajos Fülöpnek, hogy háború esetén
                            védje meg tehetetlenül maradt családját...” Ah, milyen gúnyja a sorsnak!
                            Lajos Fülöp védjen meg valakit... Csak azt szeretné tudni, hogy mi
                            történik most Párizsban, van-e elég ereje Lajos Fülöpnek és Guizot-nak,
                            hogy a forradalmi mozgolódásokat csírájában elfojtsa?</p>
					<p>A pozsony-bécsi út keményre fagyott, s a lovak egyenletes, gyors
                            ügetésben közeledtek a császárváros felé. Olyan hideg volt, hogy a batár
                            ablakait vastagon elborították a jégvirágok, s délután három órakor már
                            nem lehetett látni. Jobbra-balra hó födte a mezőket, csend borult a
                            tájra, de erről a csendről is csak az jutott eszébe, hogy egész Európa
                            ilyen csendben és dideregve várja, mit hoz a jövendő. A türelmetlensége
                            már-már elviselhetetlen volt, és úgy érkezett Bécsbe, a szorongó
                            aggodalomtól és izgalomtól olyan kimerülten, mintha hetek óta gyötörnék
                            az út fáradalmai.</p>
				</div>
				<div type="chapter">
					<head>
                           9
                        </head>
					<p>Szombaton este hat óra tájban érkezett Bécsbe. Lajos bátyja lakásán
                            szállt meg, de csak a sógornőjét találta otthon, aki panaszkodott, hogy
                            az ura már napok óta minden idejét a főhercegnő szolgálatában tölti. Úgy
                            látszik, a helyzet válságos, mert Ferenc Károly, Lajos és Ferenc József
                            főhercegek, valamint Metternich herceg és Kolowrath szakadatlanul
                            tanácskoznak.</p>
					<p>Belátta, hogy hivatalos emberektől ma már nem tudhat meg semmit.
                            Elszaladt Rothschild báróhoz, aki csak néhány pillanatot szentelhetett
                            neki. A pénzfejedelem megnyugtatta, hogy politikailag még nincsen semmi
                            baj, de aztán elárulta, hogy a tőzsde nagyon élénken reagál a párizsi
                            eseményekre. A gróf magában azt gondolta, hogy vigye el az ördög a
                            tőzsdét, ő most politikai híreket szeretne hallani, de a báró, ki tudja,
                            mi okból, e részben nagyon begombolódzott.</p>
					<p>- Mit szól mindehhez Metternich? - kérdezte végül türelmetlenül.</p>
					<p>A báró a vállát vonogatta:</p>
					<p>- Azt mondta a herceg, hogy maga előtt látja a poklot, de nem lát maga
                            körül senkit, aki a pokol ellen való harcban becsületesen támogatná.</p>
					<p>- A magyar viszonyokra vonatkozólag?</p>
					<p>A báró csodálkozó arcot vágott a kérdéshez:</p>
					<p>- Az a Monarchia sorsától függ. Apponyi György gróf őexcellenciája
                            szeretetreméltó gavallér, de beteges ember...</p>
					<p>A gróf belátta, hogy Rothschild bárót faggatni tovább nem érdemes. Tehát
                            menni készült. A báró azonban visszatartotta:</p>
					<p>- Hanem egyebet mondok, kegyelmes uram. Amit excellenciád közgazdasági
                            téren művelt Magyarországban, az egyenesen a csodával határos. Én bankár
                            vagyok, nem vagyok költő, nem tudom magamat szép szavakban kifejezni, de
                            én rajongója vagyok a gróf úrnak - ennél többet nem tudok mondani. A
                            politikához is csak annyit értek, hogy adni kell-e papírt, vagy venni.
                            Nem mondom, James báró, a testvérem, az már mélyebben belelát a politika
                            rejtelmeibe, de én csak pénzember vagyok, én excellenciád iránt való
                            hódolatomnak csak azzal tudok kifejezést adni, ha megsúgom, hogy most
                            adni... adni... adni...</p>
					<p>A gróf nagy szemeket meresztett:</p>
					<p>- Adjam el a papírjaimat?</p>
					<p>- Nemcsak azt, ami van - hunyorgott a báró -, hanem főként azt, ami
                            nincs... vagyis játszani, gróf úr, játszani à la baisse... Nézetem
                            szerint most minden kockázat nélkül nagyon sokat lehetne nyerni... Tudja
                            mit, gróf úr, én magamra vállalom a kockázatot, én akár százezer vagy
                            kétszázezer, vagy mondjuk félmillió forint ára papirost eladok... Semmit
                            sem kérek, semmi fedezetet, csak egyszerű megbízást, csak úgy bejegyzem
                            ide a jegyzőkönyvembe... Rothschild boldog volna, ha Széchenyi István
                            grófot is a megbízói közé számíthatná... Nem kerül rossz társaságba
                            excellenciád, többet nem mondhatok, mert én bankár vagyok, és éppen úgy
                            tudok titkot tartani, mint az orvos vagy a gyóntató pap, tehát én nem
                            mondok neveket, de nagyon magas körökben... Mit mondok?... Nagyon magas
                            körökben? A legmagasabbakban, a legfenségesebbekben, már nem is lehet
                            magasabbat elképzelni. Én mindenféle körben otthon vagyok... Hát ilyen
                            társaságba kerülne, ha be méltóztatnék állani megbízóim közé... A
                            differenciáról majd elszámolok...</p>
					<p>A gróf összecsapta a kezét:</p>
					<p>- Hát még ezt is meg kellett érnem! - kiáltott indulatosan, és kirohant a
                            báró irodájából.</p>
					<p>Aztán felkereste Sina Simon bárót, majd egynéhány magas ismerősét, de
                            senki sem volt otthon. Ekkor eszébe jutott, hogy talán mindenki közül
                            Bagration hercegasszony tudna neki a legtöbbet mondani. Kocsiba ült és
                            elvitette magát a Hotel Erzherzog Karlba. A hercegnő otthon volt, és
                            kérdésére leizente, hogy szívesen fogadja.</p>
					<p>- Éppen most ment el tőlem Kelemen herceg - szólalt meg a gyéren
                            megvilágított, túlságosan díszes és túlságosan illatos szoba sarkából
                            egy vékonyka, siránkozó hang. - Nem találkozott vele a lépcsőn?</p>
					<p>István gróf úgy érezte, mintha valami föld alatti Venus-barlangba,
                            Perszephoné eleusziszi szentélyébe vagy Püthia titokzatos csarnokába
                            lépett volna be, ahol mindjárt elkezdődik valami borongós és groteszk
                            istentisztelet. A szobában virágok nyíltak, mint mágikus indiai
                            laboratóriumokban, ahol nincsenek évszakok, ahol télen is rügyeznek és
                            gyümölcseiket máról holnapra termik meg a fák, ahogy azt a mágia
                            papnőjének éppen kedve tartja. A legfinomabb párizsi parfümök
                            keverékéből, keleti olajok és füstölők átható és bágyasztó nehéz
                            kigőzölgéséből összevegyült illatok egyszerre fojtogatni kezdték. Az
                            ájulás környékezte. Régen volt az, amikor az effajta asszonyok fészkének
                            szaga az orrát kellemesen csiklandozta. Szeme csak lassan szokott hozzá
                            a félhomályhoz. Apránként vette észre, hogy a szobában, amelyben egy
                            roppant kerevet foglalta el az ablak mellett levő sarkot, fantasztikus
                            rendetlenségben hevertek drága prémek, csipkék, selymek, brokátok,
                            virágok, könyvek, ékszerek, újságok, levelek, intim toalettedények,
                            csipkés fehérneműk, pihével és hermelinnel szegett házicipők, selyem
                            topánkák, utazókendők, lábzsákok, bundák - borzasztó volt ez a zűrzavar,
                            ez a szag, ez a félhomály és az a síri és gyermekded hangocska, egy
                            beteg madár csipogása onnan a kerevetről, amely a szoba sarkában
                            terpeszkedett.</p>
					<p>- Már régen vártam magát, a barátaim egymás után meglátogattak, csak még
                            ön volt hátra... Milyennek találta Kelemen herceget?... Istenem, hogy
                            eljár az idő... Én alig ismertem rá, megrokkant és megöregedett.
                            Csodálatos, hogy némely ember milyen hamar összeomlik... Maga, kedves
                            Széchenyi gróf, egyáltalán alig változott valamit, maga csaknem olyan,
                            mint amikor utoljára láttam. Mikor is volt az? Ha jól tudom, X. Károly
                            koronázása alkalmával... Aha, most már pontosan emlékszem... Éppen
                            szegény Galicin herceg volt nálam... Csekélység, mindössze... ah, a
                            világért se mondjuk meg, hogy hány év telt el azóta, mert bízvást
                            letagadhatjuk, rajtunk ugyan nem látszik meg az idők múlása, bámulatos,
                            hogy ön is milyen pompásan tartja magát. Hány éves ön, kedves Széchenyi
                            gróf? Negyvennyolc? Na, mondjuk, legfeljebb ötven. Ön csak alig pár
                            évvel idősebb, mint én.</p>
					<p>A hercegnő cérnahangocskája már majdnem egészen elhalt. Látszott, hogy
                            nehezére esik minden szó, de attól is fél, hogy ha elhallgat, öregebbnek
                            látszik, vagy legalábbis alkalmat ad, hogy vendége alaposabban szemügyre
                            vegye. A gróf azonban így is megmérte a tekintetével hosszúságban és
                            szélességben, körvonalakban és súlyban, mintha csak a tenyerén
                            emelgetné, és megállapította, hogy az egész asszony nem nyomhat többet
                            nyolcvan fontnál. Arra is elmosolyodott, amikor a köztük levő
                            korkülönbséget emlegette. Igaz, hogy ez mindössze nyolc év, de a
                            hercegnő hátrányára. Eszerint Petrovna Katarina most éppen hatvanöt
                            esztendős. Meg kell adni, ebből a hatvanötből tízet valahol elrejtett.
                            Amilyen kivételes teremtése ő az Istennek, ezt a tízet csakugyan el is
                            veszítette, de ebből szegénykének nincs semmi haszna. Ha ötvenötnek
                            akarna látszani, nem volna még baj; kissé összeaszott, megviselt ötvenöt
                            éves asszonynak látszanék, ami még nem volna szerencsétlenség. De ő
                            negyvenéves démont szeretne játszani, s ez kétségbeejtő. Az arca, mintha
                            emaillal volna bevonva, semmiféle kifejezés nem tud azon kirajzolódni.
                            Bőre kifeszítve, rózsásan és fehéren csillog, mint a viaszbábuk a
                            panoptikumban. Nagy, mandulavágású, világos szeme, amellyel annyi embert
                            megbabonázott, az a rövidlátó, titokzatos és buja georgiai szem mintha
                            már egészen vak volna. Tekintete belemered a levegőbe, csillogva az
                            atropintól, mint valami drágakő, de a világért sem jutna eszébe
                            senkinek, hogy ez a drágakő - szegény naiv költők hite szerint - a lélek
                            tükre. És a legborzasztóbb az, hogy ez a kis roncs, ez a gyermekded,
                            sovány kis test még mindig a meztelen angyal szerepét játssza. Nincs
                            rajta más, csak csipke és fátyol, mint valami odaliszkon. Kicsinyke,
                            öreg, meztelen angyal... Azért nem lehet mondani, mintha ez a test
                            összeomlott volna. Már Párizsban csodálkozott azon, hogy a hercegné
                            alakja - pedig már akkor is túlvolt a negyvenen - tökéletes kis tanagra,
                            kicsinységében is klasszikusan arányos és szép. Testének minden része
                            puha, mintha bőre alól az izmok, zsigerek már teljesen kiolvadtak volna,
                            de azért mégsem petyhüdt, sőt ruganyos a bőre, mint egy felfújt
                            gumibaba, amelyet levegő feszít ki. El sem tudja képzelni, mi adja meg
                            karjainak, lábainak és különösen kislányos kebleinek feszességét és
                            gömbölyűségét - ez vagy a természet, vagy pedig a párizsi kozmetikai
                            művészet örök titka marad. A vén meztelen angyal azonban bágyadtan
                            csipog, mint egy haldokló madárka. Borzalmas látvány, és borzalmas az,
                            amit beszél. István gróf már megbánta, hogy ide betette a lábát. De
                            mégis szeretett volna egyet-mást megtudni a párizsi dolgokról.</p>
					<p>- Jöjjön csak közelebb kedves gróf - lihegett a szoba sarkában a hercegnő
                            hullája -, így ni, csak bátran. Üljön ide a kerevet szélére. Maga még
                            mindig fél tőlem?</p>
					<p>István gróf szégyellte magát, de mégsem tudta elhatározni, hogy rögtön
                            rátérjen a politikára. Kínjában nem tudott mást kipréselni a torkán,
                            mint hogy egészsége felől kérdezősködött.</p>
					<p>A szobában pokoli volt a hőség, mert a kis meztelen angyalnak, úgy
                            látszik, nagy külső hőmérsékletre volt szüksége, hogy meztelen és angyal
                            tudjon lenni.</p>
					<p>- Nem panaszkodhatom. Kellemesen telnek a napjaim. Barátaim nem feledtek
                            el, és még mindig vannak, akik szeretnek. Szeretnek, de félnek is tőlem.
                            Kelemen herceg ma volt itt először, pedig már hónapok óta készül, hogy
                            felkeressen. Úgy látszik, hogy felesége, a kis Zichy Melanie papucs
                            alatt tartja. A kis tömzsi asszonyka... mit szól hozzá, micsoda falusi
                            szakácsnét vett el ez a Clemens. Csodálatos, hogy a legnagyobb emberek
                            tévednek leginkább a házasság körül. A szerelem, az más. Kelemen nem
                            szeretett mást soha életében, és nem is fog szeretni, egyedül engem; és
                            meglátja, kedves Széchenyi gróf, emlékezzék vissza szavaimra, Kelemen és
                            én mégiscsak egymásé leszünk. Ó, nekem van türelmem várni. Elvégre
                            egyszer mindenki meghal, a kis Melanie sem fog örökké élni, és akkor
                            Kelemen mégis észre tér, és nem engedi magát befolyásoltatni. Igaz,
                            Kelemen túlságosan megöregedett, de annak is az a szerencsétlen házasság
                            az oka. Hallom, a kis Melanie valóságos fúria, mégpedig a legrosszabb
                            fajtából, a tüzes magyar menyecskék közül való gonosz kis boszorkány.
                            Képzelem, hogy csalja Kelement! Kérem, ne lovagiaskodjék! Én jobban
                            ismerem a nőket. És amellett, hogy csalja, még egész nap gyötri is azt a
                            szegény beteg embert. No de mindegy, egyszer majd ennek is vége lesz, s
                            akkor Kelemen bizalommal menekülhet hozzám. Ha mindenki elhagyja, én
                            akkor is kitartok mellette.</p>
					<p>A gróf hátán végigfutott a hideg, ahogy ezeket a szavakat hallotta.
                            Kezdett félni tőle. Nem hitte volna, hogy ez a szikrázóan okos asszony
                            vénségére ennyire elveszti az eszét.</p>
					<p>A hercegnő ezalatt fáradhatatlanul csipegett tovább:</p>
					<p>- Bámulatos, hogy azok a primitív asszonyok, azok az ostoba kis falusi
                            libák mily gyönyörűen meg tudják csinálni a karrierjüket. Igen, igen,
                            semmihez sincs eszük, de magukhoz való eszük, az több van, mint nekünk.
                            Hát mivelünk mi lesz, kedves kapitányom? Hát mi mikor találjuk meg a
                            párunkat?</p>
					<p>István gróf nevetett:</p>
					<p>- Madame, én már tizenkét esztendeje házasember vagyok, van két szép
                            kisfiam, és ha az Isten úgy akarja...</p>
					<p>A hercegnő úgy tett, mintha örülne:</p>
					<p>- Látja, ez szép, ez becsületére válik önnek, kedves grófom. Ámbár volt
                            idő... no, de ezt hagyjuk.</p>
					<p>István gróf végre elszánta magát:</p>
					<p>- Petrovna Katarina, ön szíves volt nekem sürgönyt küldeni... Köszönöm,
                            nagyon hálás vagyok, de most, ha megengedi, nagyon érdekelne, hogy vajon
                            a párizsi eseményekről vannak-e újabb értesülései?</p>
					<p>A hercegnő felsóhajtott:</p>
					<p>- A párizsi dolgok... Higgye el, nem tudom elfelejteni az ön utolsó
                            látogatását Párizsban. Mit gondol, kedves gróf, ha én akkor kissé
                            erőltettem volna... nem is lett volna rossz házasság... eh, de ezt
                            hagyjuk. Önt a párizsi forrongás érdekli. Kelement is nagyon érdekelte,
                            nézze csak, kedves barátom, ott vannak a legutolsó értesüléseim... óh
                            nem ott... igen, a fésülőköpenyem bal zsebében... megvan?... Na, hála
                            isten.</p>
					<p>István gróf kezében remegett a papírlap, ahogy a párizsi híreket
                            olvasta.</p>
					<p>“...Csütörtökön reggel az egész város visszhangzott a csatakiáltástól:
                            Éljen a köztársaság! Louis Blanc a katonaság lefegyverzését és
                            eltávolítását követelte, Proudhon pedig ezt a rövid proklamációt
                            osztotta ki: Lajos Fülöp gyilkoltat benneteket, mint X. Károly; menjen
                            hát X. Károly után. A nép cselekedett, a Tuileriákban tétováztak. Thiers
                            bejárta az utcákat, hogy lefegyverezze a népet. De már elkéstek. A
                            katonaság, mivel nincs kormány, amely parancsolna, nem támadta a
                            barikádokat. A város a felkelők kezébe került, kik nagy tömegben
                            közeledtek a Tuileriákhoz. Csak a Château d’Eau kaszárnyájánál állott
                            ellen a városi rendőrség. De a házat felgyújtották, a védők
                            elpusztultak. Már áthallatszott a puskaropogás és a haldoklók kiáltása
                            a Tuileriákba. Ekkor, az utolsó pillanatban, férfias elhatározásra
                            jutott a vén király: személyes megjelenésével akarta megtartani a trónt,
                            melyet tizennyolc évvel ezelőtt ugyanezekkel az eszközökkel szerzett
                            meg. Lóra ült, és megmutatkozott a katonaságnak. Ezzel is elkésett. A
                            nép már behatolt a Palais Royalba, az Orléans-ok régi palotájába, majd a
                            Tuileriákba is. A szuverén nép nem lop, nem is rombol, csak Lajos Fülöp
                            arcképeit pusztítja. De a trónt kivitték a Bastille terére, ott sorban
                            felültek rá az utcai gyerekek, aztán megégették a királyság jelvényét. A
                            Tuileriák úgyszólván kardcsapás nélkül vesztek el. Párizs erődítései,
                            40000 katona, 80000 nemzetőr, minden hiába. Nem volt ember, aki Lajos
                            Fülöpért kockára tette volna az életét.”</p>
					<p>- Végünk van! - kiáltott föl István gróf rekedt rikácsolással, s
                            megfeledkezve minden udvariasságról barnára sült, kemény, izmos
                            markában összegyűrte a táviratot, és a földhöz vágta. - Végünk van!</p>
					<p>A kereveten pihegő beteg madárka halkan csipogni kezdett:</p>
					<p>- Téved, kedves gróf, most kezdődik minden.</p>
					<p>- A forradalom nem áll meg Párizsban.</p>
					<p>- Forradalom? Ez is forradalom?</p>
					<p>- Metternichnek megint igaza lett. Lángba borul egész Európa.</p>
					<p>A haldokló kis öreg, meztelen angyal kacagni kezdett:</p>
					<p>- Mitől? Ez a párizsi farsangi mulatság borítja lángba Európát? Ez a kis
                            gyertyaláng? Ez a kis szentjánosbogár?</p>
					<p>István gróf magánkívül rikácsolt tovább:</p>
					<p>- De ezt a gyertyalángot egy puskaporos hordó alatt gyújtották meg. Egész
                            Európa olyan, mint egy puskaporos hordó. Úristen, ha ezt Kossuth és
                            Batthyány Louis megtudják!...</p>
					<p>A hercegnő mintha nem is hallotta volna ezt a felhördülést, magamagában
                            csipogott tovább:</p>
					<p>- Azért, őszintén szólva, kedves gróf, nem hittem volna, hogy derék, öreg
                            körtefejű barátomnak ilyen csúf vége lesz. Néhány nappal ezelőtt még
                            rajongtak érte a franciák vagy legalábbis a parlament tagjai. Tudja,
                            hogy nevezték őt?</p>
					<p>- Ördög vigye el...</p>
					<p>- Az eszesek legeszesebbjének. Szép epitheton. A legokosabb francia...
                            gyönyörű királyi melléknév.</p>
					<p>István gróf elsápadt:</p>
					<p>- Gúnynév lett belőle. Engem is elnevezett valaki a legnagyobb magyarnak.
                            Ebből is gúnynév lesz. És mint Lajos Fülöp, én is vehetem az esernyőmet,
                            karomra fűzhetem a feleségemet, és magam előtt terelve két kisfiamat,
                            mehetek a pokolba, akárcsak a franciák királya. Petrovna Katarina,
                            micsoda parfümje van önnek? Az embert megőrjíti!</p>
					<p>És a kalapját, botját, felöltőjét a szobában hagyva, kifutott a
                            Venus-barlangból, és lerohant a lépcsőn, ki az utcára, az Isten szabad
                            ege alá.</p>
					<p> Vasárnap és hétfőn hiába kereste Metternichet. Ezeket a napokat
                            átlézengte. Nappal az újságokat és folyóiratokat bújta, az éjszakákat
                            pedig átdorbézolta Lichnovszky Eduard herceggel, aki most is
                            szorgalmasan írta a Habsburgok történetét, és szorgalmasan látogatta
                            Bécs legaljasabb mulatóhelyeit. Szomorú volt, hogy ezeket a kritikus
                            napokat azzal az emberrel kellett eltöltenie, akit ifjúsága óta utált és
                            megvetett, és hallania kellett az erkölcstelen és lelkiismeretlen
                            kéjenc nagyképű politikai fejtegetéseit. És ami a legfájdalmasabb,
                            ezekben a fejtegetésekben, amelyek természetesen nem az ifjú
                            Magyarország, hanem az egész új Európa megszületésének vonaglásait
                            tárgyalták, sok volt az igazság, amellyel még csak vitatkozni sem volt
                            ésszerű. Hallgatnia kellett Eduard herceg monológjait Schopenhauer
                            pesszimizmusáról és cinizmusáról, a materializmusról, Saint-Simon gróf,
                            Fourier és Owen Robert utópista kísérleteiről, a proletariátus
                            szervezkedéséről, a német munkások lezülléséről, Weitling Vilmos német
                            szabólegényről, aki most könyvet adott ki ilyen cím alatt: A szegény bűnös ember evangéliuma. - Olvastad? -
                            kérdezte a nagy homlokú Eduard herceg. - Nem. - Hát ügyes egy fiú ez a
                            szabólegény, azt meg kell adni. Párizsban megismerkedett a francia
                            szocialisták tanaival, aztán német és svájci emigránsokkal együtt
                            megalapította az Igazak titkos társaságát, és megírta evangéliumát. Az
                            új szentírásban tiltakozik a hazafias hazugságok ellen, amely mögé a
                            kiváltságosok most gyáván elbújnak, nyíltan kiabálja, hogy az
                            úgynevezett haza iránt semminemű szeretettel nincs. (Ezt egyébként
                            nyilván a bécsi arisztokráciától sajátította el.) A házasságról is
                            eredeti módon nyilatkozik. Szerinte a szerelem a mag, a házasság a héja,
                            és a pénz a féreg, amely a magot megrontja. El kell tehát dobni ezt a
                            héjat, a szerelem legyen szabad, a gyermekek nevelése a társadalom
                            gondja. Azt különben - tette hozzá Eduard herceg cinikusan -, hogy a
                            szerelem szabad, nem kellett éppen ennek a szegény szabólegénynek
                            kitalálnia, erre az emberiség már évezredek óta rájött és gyakorolja.
                            Weitling mester azonban nem szorul az évezredek tapasztalataira. Csak
                            szét kellett egy kicsit néznie az uralkodóházban, az egyik főherceg
                            fényes példával szolgált neki. Tudod, melyik főhercegről van szó? Na,
                            hát ez a főherceg halálosan beleszeretett egy stájer kocsmáros leányába,
                            akivel vadászatok alkalmával csőszkunyhóban szokott találkozni. Megható
                            idill. A lánynak azonban vőlegénye is volt, mit gondolsz, kicsoda?
                            Eltaláltad, úgy van, a tudós szabólegény, aki a szabad szerelmet úgy
                            magyarázta, hogy a kocsmárosleánynak csak őt szabad szeretni, a
                            főherceget nem, és emiatt meg akarta ölni menyasszonyát. A leányzó
                            elmenekült, és most itt él Bécsben. Metternich herceg pedig annyira
                            megöregedett, hogy már ezen a csekélységen is felháborodik, és szörnyű
                            haragra lobbant - nem ugyan a főherceg, hanem a szabólegény és az összes
                            mesterlegények, a gyári munkások, a szocializmus, szabadgondolkodás és
                            a szabad szerelmet kivéve az összes szabadságelméletek ellen. Barátom, a
                            világ megváltozott. A főhercegek s mesterlegények között kenyértörésre
                            került a sor, és ezt mind Angliának köszönhetjük, ahol Palmerston és
                            Disraeli védőszárnyai alatt a munkásságból valóságos nagyhatalom lett.
                            Tudod ki ez a Disraeli? Dandy, aki az ifjú Angliát kitalálta, spanyol
                            származású zsidó gyerek, regényíró, de azért Izsák fiának van magához
                            való esze, és egy roppant gazdag özvegyet vett el feleségül. Az ifjú
                            Anglia vezérférfia képviselő, és hozzá még konzervatív, és nem adok neki
                            egy esztendőt, magához ragadja a büszke tory lordok vezérletét. Remek
                            egy kétkulacsos fickó, a regényeiben valóságos szocialista, mint
                            politikus azonban ortodoxabb a legmaradibb konzervatívoknál, és Peel
                            Robertot, akinek miniszterelnökségét az öreg Wellington egykor
                            fontosabbnak tartotta az egész angol alkotmánynál, úgy kipenderítette a
                            hatalomból, hogy a lába sem érte a földet. Új világot élünk, kedves
                            barátom, és ebben a világban a rablók a zsandár szeme előtt fosztják ki
                            a gazdagokat és hatalmasokat. Angliában a trade-unionok nélkül nem lehet
                            kormányozni, és Anglia a szárazföldet is megmételyezi. Mindenütt
                            alkotmányt követel a nép, egész Európa alá van aknázva, és hiába minden
                            erőlködés, a szociális forradalom útban van, előbb-utóbb kitör,
                            Franciaországban már győzött is, négy-ötszáz ember a föld alá került, s
                            most viharos gyorsasággal közeledik felénk. Lombardia el akar szakadni,
                            és Károly Albert szardíniai királyhoz csatlakozik. IX. Pius helyesli az
                            elszakadást és liberális törekvéseket, Párizsban a mágnásfiúk együtt
                            harcolnak a proletárokkal, és a pápai nuncus őszinte, mély megelégedését
                            nyilvánította az események fölött, és biztosította a forradalmárokat,
                            hogy a szentatya Isten áldását fogja kérni Franciaországra.</p>
					<p>Ezekután Eduard herceg végigkalauzolta őt Bécs éjjeli tivornyatanyáin, s
                            amikor reggel mámoros fővel, émelygő gyomorral, undorral és csömörrel
                            telve kijutottak a napfényes utcára, falragaszokat pillantottak meg,
                            amelyeket titokzatos kezek ragasztottak föl: “Polgártársak! Egy hónapon
                            belül Metternich megbukott! Éljen az alkotmányos Ausztria!” A város
                            egyébként is feldúlt állapotban volt. Az ellenzéki körök mindenütt
                            gyűlést tartottak, a bécsi bank előtt óriási volt a csődület, mert az
                            osztrák pénzjegyek iránt végképp megrendült az emberek bizalma. A
                            császárvárosból az idegenek már menekülnek, mert félnek a
                            forradalomtól.</p>
					<p>- És Metternich? - kérdezte István gróf kábultan és
                            lelkiismeret-furdalások között a herceget.</p>
					<p>- A kancellár látja, hogy Franciaországot végképp elvesztette.
                            Franciaországra nem lehet számítani. Az öreg különben úgy érzi, hogy
                            minden összeomlik, de azért még meggyőződése ellenére is teljesíteni
                            akarja kötelességét. Új szövetségeseket keres az ifjú Európa ellen.</p>
					<p>- Hol?</p>
					<p>- Szentpétervárott, Berlinben és a pokol fenekén.</p>
					<p>István grófnak eszébe jutott, hogy a kancellár milyen felháborodással
                            tiltakozott István főhercegnek Olga nagyhercegnővel való házassága és az
                            Oroszországgal való kacérkodás ellen. Eszébe jutottak Metternich szavai
                            a pánszláv veszedelemről, az orosz császári seregek beözönléséről... ha
                            tehát most a kancellár mégis a cárhoz menekül, akkor csakugyan vége
                            mindennek...</p>
					<p>És lemondva arról, hogy Metternich herceggel tanácskozzék, elhatározta,
                            hogy lóhalálban siet vissza Pozsonyba a követek közé. Szinte köszönés
                            nélkül faképnél hagyta Eduard herceget, és rohant vissza Lajos bátyja
                            palotájába.</p>
					<p>Lajos gróf véletlenül éppen otthon tartózkodott. A két testvér megölelte
                            egymást, s mialatt a kocsiba befogtak, István gróf az udvar véleménye
                            felől kérdezősködött.</p>
					<p>- Rettenetes jövőnek nézünk ezúttal elébe. Egyetlen reményünk a cár -
                            mormogta Lajos gróf, és a homlokát törölgette. - De most bocsáss meg, át
                            kell öltöznöm.</p>
					<p>Bejött a grófné talpig feketében, kisírt szemmel, és halkan közölte
                            sógorával, hogy el kell menniök a Lichnovszky-palotába.</p>
					<p>- Mi történt? - kérdezte István gróf, és összeszorult a szíve, mintha
                            eszébe jutott volna, hogy valamit elmulasztott, valakiről
                            megfeledkezett, s egyszerre kínzó lelkiismeret-furdalás kezdte
                            gyötörni.</p>
					<p>- Nem is tudod? Szegény kis Sel meghalt. Most megyünk a temetésére.</p>
					<p>István grófnak elakadt a lélegzete. Hát még élt? - majdnem ez a kérdés
                            szaladt ki a száján, de hirtelen olyan erős fájdalom és rémület fogta
                            el, hogy beszélni sem tudott. A kis Selt bizony már régen elfelejtette.
                            Sógornője szeméből megint kicsordult egy könnycsepp, és halkan mondta
                            István gróf fülébe:</p>
					<p>- Szörnyű tragédia. Nem a halálára értem, hanem az életére, hiszen már
                            évek óta haldoklott szegényke. Az Isten jót tett volna vele, ha már
                            évekkel ezelőtt magához veszi. A teste már régen összeomlott, de a lelke
                            nem tudott beleegyezni az elmúlásba. Tegnapelőtt azonban érezte, hogy
                            nem bírja tovább. Összecsomagolta a leveleit - tudod, hogy évek óta
                            rögeszméje volt ez a levelezés, s valamennyit elküldötte Clam-Martinitz
                            grófnak, az urának. Néhány sorban elbúcsúzott tőle, panaszkodott, hogy
                            meg kell halnia, nem mintha valami súlyos baja volna (szegény kis Sel
                            minél betegebb lett, annál egészségesebbnek hazudta magát), hanem mert
                            évek hosszú sora óta névtelen levelek üldözik, amelyek minden utat
                            eltorlaszoltak, csak egyetlenegyet hagytak nyitva, egy keskeny kis
                            ösvényt, amelyen elmenekülhet a halálba.</p>
					<p>István gróf halálos rémülettel kérdezte:</p>
					<p>- Megölte magát?</p>
					<p>- Nem volt rá szükség. Szép csendesen meghalt.</p>
					<p>- És a levelek?</p>
					<p>A grófné szeme megtelt könnyel:</p>
					<p>- Szegény kis Sel egész életében rá akarta venni a grófot, hogy olvassa
                            el a leveleit, különösen azokat, amelyeket névtelenül kapott.
                            Clam-Martinitz sohasem volt erre hajlandó. Most aztán végre
                            egyikbe-másikba belenézett. Nem is jó beszélni róla... Érthetetlen,
                            megfejthetetlen... el sem hinném, ha a gróf egy ilyen levelet nekem is
                            meg nem mutatott volna... Szörnyű dolgok voltak a levélben a kis Sel
                            bűneiről... és többek közt rólad is... érthetetlen misztifikációk...
                            Amíg a szegény Lichnovszky Christiana hercegasszony élt, addig azt
                            hittük, hogy mindenkinek, Selnek is, ő írja ezeket a borzasztó
                            leveleket... de a hercegnő már tíz éve meghalt, és a levelek még mindig
                            jöttek-mentek... most már tudjuk, hogy...</p>
					<p>- Ki írta?</p>
					<p>- Szegényke ő maga...</p>
					<p>- Őrült volt? - kiáltott fel rémülten István gróf, és a fejéhez
                            kapott.</p>
					<p>A grófné vállat vont:</p>
					<p>- Soha semmi rendellenességet nem vettünk észre sem a beszédén, sem a
                            cselekedetein. Gyenge idegzetű asszony volt teljes életében, de a feje
                            tiszta, a lelke erős, és a gondolkodása bámulatosan logikus volt utolsó
                            pillanatáig. Senki sem érti... Titkát magával vitte a sírba...
                            csodálatos dolgok vannak az életben... De most sietnünk kell, István, a
                            temetésre. Nem jönnél el velünk?</p>
					<p>István gróf lehorgasztotta a fejét, és némán nemet intett.</p>
					<p>- Nem tudok... nem merek... az utóbbi időben nekem is olyan rosszak az
                            idegeim... megyek vissza Pozsonyba... most ott van a helyem.</p>
				</div>
			</div>
			<div type="group">
				<head>
                        HARMADIK RÉSZ
                    </head>
				<div type="chapter">
					<head>
                           1
                        </head>
					<p>Az óriási utazóbatár, amelyet szombaton Bécs felé röpítettek Széchenyi
                            István gróf híres angol félvér ügetői, az utána következő szerdán
                            Pozsony felé robogott vissza. Az üvegablakok mögött sápadtan, öt fontot
                            megsoványodva, megint újságok, levelek és táviratok közé temetkezve,
                            mélységes töprengések között vívódott magával a hintó magános utasa.
                            Forradalom, Párizs, Bagration, Selina, Kossuth... egyszerre kínozták az
                            agyát és szívét, és egészben véve tele volt pesszimizmussal és
                            kétségbeeséssel. Fáradt volt, úgy érezte, hogy legszívesebben lepihenne
                            Cenken jó öreg ágyában, amelyet huszárkapitány korában hozatott
                            Londonból. Eszébe jutott, hogy életében egyszer vagy kétszer már érezte
                            ezt a halálos kimerültséget; néha le is fektette valami betegség, máskor
                            újjáéledt egy-egy szenzációban. Most nem következhetik be sem az első,
                            sem a második eset. Most a kötelesség tartja talpon, sőt érzi, hogy csak
                            most kezdődik el az igazi munka. Miféle munka? Még nem is tudja. Lehet,
                            hogy az országgyűlésen, lehet, hogy fegyveres erővel a forradalomban
                            vagy a forradalom ellen. Minden attól függ, hogy mi történik Bécsben, és
                            mi lesz Pozsonyban. Bécstől minden őrültség kitelik, s a magyarok is
                            hajlamosak arra, hogy az elhatározó pillanatban őrültségeket kövessenek
                            el. Neki pedig az a kötelessége, hogy ellene szegüljön minden
                            őrültségnek, akármelyik oldalról közeledik az. A helyzet a lehető
                            legrosszabb. A párizsi forradalom kitörése óta lépésről lépésre úgy
                            történik minden, ahogy azt előre elképzelte. A februáriusi párizsi napok
                            hatása már az egész világon megmutatkozik. Bécsben titkos gyűléseket
                            tartanak, amelyeken egy Bach Sándor nevű ügyvéd viszi a szót. Ez a Bach
                            veszedelmes ember, lakásán a párizsi forradalmak híre óta mindennap
                            tanácskoznak a radikálisok. A német államokban mindenütt alkotmányozó
                            gyűléseket tartanak. Piemontban Carlo Alberto királyt roppant
                            lelkesedéssel ünneplik, mert alkotmányt adott a népeinek. A lombard
                            velencei tartományokban a rögtönítélő bíróság kihirdetése s a párizsi
                            események következtében utcai harcok folytak, amelyeknek számos polgár
                            áldozatul esett. Ebből baj lesz.</p>
					<p>Pestről is rossz híreket kapott. A Pilvax-kávéház törzsvendégei - fiatal
                            írók, színészek és jurátusok - együtt konspirálnak az Ellenzéki Körrel,
                            amelyben Klauzál Gábor és Nyáry Pál, Pest megye másodalispánja viszi a
                            szót. A fiatalság vezérei Petőfi Sándor és Jókai Mór. Petőfi már
                            egyenesen republikánus, és forradalommal fenyegetőzik, akárcsak Bécsben
                            Bach Sándor, a jakobinus ügyvéd.</p>
					<p>Az idő, amely néhány nappal előbb még szibériai hideggel fenyegetett,
                            most hirtelen megenyhült, és az országút, valamint a jobbra-balra
                            elterülő mezők az olvadó hó és jég piszkos levében vigasztalan látványt
                            nyújtottak. István grófnak eszébe jutott a cseppfolyós állapot és a nagy
                            kozmikus összefüggések elmélete - gyalázatosan nyirkos hideg, ocsmány
                            pocsolyák és nátha, köhögés, csúz és idegfájdalmak -, nyilván láza van,
                            minden csontja fáj... hol vacog a foga a hidegleléstől, hol le kell
                            magáról dobni a bundát, mert elájul a belső forróságtól...</p>
					<p>A határon a magáéhoz hasonló nagy utázóbatárral találkozott.</p>
					<p>- Nem a főherceg nádor kocsija az? - kérdezte a vén Ambrus kocsist.</p>
					<p>- Abbiz a, méltóságos gróf.</p>
					<p>- Álljunk meg!</p>
					<p>Nemsokára még két-három urasági hintó érkezett a vámsorompóhoz.</p>
					<p>- Kedves gróf, forduljon vissza, és jöjjön velünk Bécsbe - kérte őt a
                            fiatal István főherceg, aki elmondta, hogy a király Bécsbe hívatta a
                            magyar országnagyokat, hogy velük az országgyűlés feloszlatásáról és az
                            általános helyzetről tanácskozzék.</p>
					<p>István gróf kocsija megfordult, ő maga beszállt Mailáth György
                            országbíróhoz. A magyar urak nem látták a helyzetet olyan sötétnek, mint
                            ő. Az országbíró fölényes gúnnyal jegyezte meg:</p>
					<p>- Az egész országban csak két ember beszél forradalomról: Széchenyi
                            István gróf, aki retteg tőle, és Petőfi Sándor, aki meg szeretné.</p>
					<p>István gróf indulatosan visszavágott:</p>
					<p>- Engem egy világ választ el attól a vándorszínésztől, de akár tetszik
                            nekünk, akár nem tetszik, mégis neki lesz igaza. Forradalom lesz, mint
                            tizennyolc évvel ezelőtt Lengyelországban.</p>
					<p>- Rémlátás. Agyrém. Egyszerűen fel kell oszlatni az országgyűlést.
                            Apponyinak is ez a felfogása. A többit bízzuk a kormányra.</p>
					<p>A gróf keserűen nevetett:</p>
					<p>- A nyolcvannégy éves Radetzky és a hetvenhárom éves Metternich, ezek a
                            mi mentő horgonyaink. A csata elveszett. Batthyány a romlás démona, és
                            Kossuth, az enthuziaszta, máris a fejünkre nőtt. Metternich nagyon
                            veri a mellét, hogy a rendet fenn tudja tartani a Monarchiában. Majd
                            meglátjuk, kinek lesz igaza. Metternichnek és Kossuthnak, vagy
                            Széchenyinek és Petőfinek?</p>
					<p>A gróf arcára megint kiült a diabolikus kifejezés, amely őt ilyenkor
                            valósággal ijesztővé tette.</p>
					<p>Valaki megjegyezte:</p>
					<p>- Kossuth Lajos nem azonosítja magát a pesti kávéházakkal, s különösen
                            gyűlöli a te Petőfidet. Kossuth kezességet vállalt, hogy nem lesz
                            forradalom.</p>
					<p>A gróf felhördült:</p>
					<p>- Kezességet vállalt? De vajon ér-e még valamit az ő kezessége? Ez az
                            ember nem eszik, nem alszik, csontig lesoványodott; ez az ember belsőleg
                            már nyakig van a forradalmi fanatizmusban.</p>
					<p>A zászlósurak nem végeztek semmit. Megjelentek Metternich előtt, aki
                            kijelentette, hogy amíg ő miniszter lesz, addig szó sem lehet
                            alkotmányról, felelős minisztériumról és bármiféle engedményről. A gróf
                            úgy érezte, mintha ez az ember azért kiabálna, hogy hangjával magát
                            felbátorítsa. A kancellár tegnap óta fél. Utcai suhancok beverték az
                            ablakait, s a herceg úgy, ahogy volt, hálósipkában és mezítláb kiszaladt
                            a hálószobájából, fellármázta a cselédséget, és futárt küldött a
                            rendőrfőnökséghez. Annyira megrémült, hogy egy udvari szobában
                            virrasztott reggelig, és akkor vágtatva hajtatott a Burgba, és védelmet
                            kért a császártól. Ma már kettőzött őrség vigyáz a kancellária
                            palotájára.</p>
					<p>István gróf szomorúan nézte az öreg herceget, aki valamikor nemcsak az
                            eleganciának, okosságnak és fölényességnek, hanem a férfias bátorságnak
                            is mintaképe és neki húszesztendős kora óta emberi és férfiúi ideálja
                            volt... Most már nem irigyli, de úgy érzi, hogy a Metternich-ideál
                            összeomlásával sok minden más illúzió is összeomlott, ami a lelkét
                            táplálta.</p>
					<p>A kihallgatás után Metternich herceg István grófot megkérte, hogy
                            látogassa meg a hercegnét.</p>
					<p>- Bon jour, citoyen - üdvözölte őt fanyar humorral Melanie hercegné -,
                            üljön le, hogy van?</p>
					<p>- Merci, délicieuse sans-culotte - felelte szintén elkényszeredett
                            mosollyal a gróf.</p>
					<p>- Kelemen herceg óhajt magával négyszemközt beszélni.</p>
					<p>A herceg már ott is volt, és István grófot leültette maga mellé egészen
                            közel a kanapéra, mert a fülébe kellett kiabálni, hogy az ember
                            megértesse magát. Egyébként erre ritkán volt szükség. A kancellár
                            beszélt és mosolygott, és hol a gróf arcáról leste a hatást, hol Melanie
                            hercegné szép fekete szeméből merített lelkierőt a mondanivalóihoz. A
                            kancellár beszélt a rendszerről, az európai egyensúlyról, a forradalmak
                            lélektanáról, Napóleonról, a nyúlról, akit ő halálra kergetett és végül
                            leterített, a magyar alkotmányról, a történelmi igazságszolgáltatásról
                            és az erkölcsi világrend győzelméről, és végül megpendítette azt az
                            eszmét, hogy ha valaki most, akár mint kancellár, akár mint teljhatalmú
                            királyi biztos átvenné a diktatórikus hatalmat Magyarország fölött,
                            akkor...</p>
					<p>István gróf megértette. Bólintott.</p>
					<p>A herceg beszélt és mosolygott. István gróf pedig ezalatt arra gondolt,
                            hogy ez az öregember most utilizálni akarja őt, mégpedig a tőle
                            megszokott zseniális elgondolással. Ez a megrokkant világfi, aki még
                            férfias bátorságát is elvesztette, egyet nem vesztett el: agyának, annak
                            a tökéletes remekműnek bámulatos munkaképességét. Ámde az elbűvölő
                            beszéd és elbűvölő mosolygás alatt az ő agya is elkezdett dolgozni, és
                            itt, a pillanat hatása alatt, egyszerre összefoglalta mindazt, ami eddig
                            történt, ami várható volt, amit sejtett, amitől félt, és majdnem
                            hangosan kezdett gondolkozni. A forradalom elkerülhetetlen. A császár
                            minden tartománya lángba borult. A birodalom, amelynek központja
                            nincsen, csak szélei vannak - van egyáltalán a világon Ausztria? -, ezek
                            a fegyverrel összetákolt területek az első megmozdulásra darabokra
                            hullanak szét, mint ahogy ő azt ulánus kapitány korában a prágai
                            kórházban megjósolta. A Habsburg-háznak már meggyűlt a baja itáliai
                            tartományaival, aggasztó mozgolódások fenyegetik Csehország és
                            Horvátország felől - a dinasztia kénytelen lesz a magyarok karjaiba
                            vetni magát, és a magyarság magához ragadhatja a hegemóniát a
                            birodalomban. Ehhez semmi sem kell más, mint hogy egy időre függessze
                            fel közjogi követeléseit, tüntesse fel magát a Habsburg-ház megmentője
                            gyanánt, hallgasson, legyen résen, és várja ki, hogy az uralkodó, aki
                            osztrák tartományainak kénytelen alkotmányt adni, az ezeréves
                            alkotmánnyal bíró Magyarországnak önként adja meg a nemzeti
                            függetlenséget. Ez világos és logikus feltevés. A Monarchia végre
                            központot kap. És ez a központ Magyarország lesz. Hiszen a napóleoni
                            háborúk alatt Metternich maga is helyesnek vélte, hogy az uralkodóház
                            tegye át székhelyét Budára, hű magyarjai közé, akik, mint egykor Mária
                            Terézia idejében, most is meg fogják menteni a katasztrófától.</p>
					<p>István gróf alig bírt magával. Ami István főherceg házasságával esetleg
                            csak félig sikerülhetett volna, az most teljes egészében megvalósulhat.
                            Sőt meg is valósul, ha Kossuthot és az ellenzéket meg tudja nyerni ennek
                            a tervnek. A kancellár aforizmákkal és paradoxonokkal, Melanie hercegnő
                            finom francia pálinkával, csemegével, szivarral, kávéval tömte, ő pedig
                            ezalatt gyötörte az agyát, hogy vajon Kossuth és az ifjú Magyarország
                            megérti-e ezt a gondolatot. Rájött, hogy mindegy, Kossuth már nem ura a
                            helyzetnek, ő csak vezére az ifjú Magyarországnak, de nem a vezetője. Ki
                            a vezetője? Batthyány Lajos? Vagy valamelyik mágnásasszony? Vagy talán
                            Petőfi Sándor? Nem. A dolgok most már maguktól mennek, vezérre nincs
                            szükség... a kozmikus erő... itt már emberek beavatkozása nem segít, itt
                            csak az istenek...</p>
					<p>Aztán hirtelen felkapta a fejét. A kancellár beszélt és mosolygott, ő
                            pedig arra gondolt, hogy hátha... talán az istenek szerepét mégis át
                            tudná venni egy elszánt ember... ej, egy Napóleon annak idején át tudta
                            venni az istenek szerepét... most is talán meg lehetne állítani a Végzet
                            rohanását erős kézzel, könyörtelenül, ha kell, véres diktatúrával,
                            kegyetlenséggel, mint ahogy Krónosz felfalta a saját gyermekeit, és
                            Zeusz megsemmisítette a Titánokat... Talán... talán... Ez egyszer talán
                            ő tudná utilizálni Metternichet.</p>
					<p>A herceg beszélt, Melanie hercegné mosolygott, ő pedig egyszerre
                            felcsattant:</p>
					<p>- Igen, ezt talán kötelességem volna megkísérelni...</p>
					<p>A hercegi pár arca felragyogott:</p>
					<p>- Tehát igen?</p>
					<p>A gróf megtántorodott.</p>
					<p>- Ma még nem adhatok választ. Holnap... vagy holnapután... de addig is a
                            legszigorúbb titoktartást kérem.</p>
					<p>A hercegné rimánkodva nézett rá, és alig tudta kimondani:</p>
					<p>- És ha holnap késő?</p>
					<p>István gróf sötét arca egészen elborult:</p>
					<p>- Akkor már úgysem érdemes.</p>
					<p>Két napig gyötrődött a szállásán Lajos bátyja palotájában. Harmadnap
                            Lajos gróf, ahogy Zsófia főhercegnőtől egy órára szabadságot kapott,
                            lehívatta őt a vacsorához, és ott szomorúan közölte vele, hogy Lajos
                            főherceg, Zsófia főhercegnő és Windischgraetz Alfréd ellenzésén
                            hajótörést szenvedett a Metternich-féle terv, amely Széchenyi István
                            gróf kancellárságával akarta Magyarországon a rendet helyreállítani.</p>
					<p>István gróf elképedt:</p>
					<p>- Ki beszélt erről?</p>
					<p>- Az udvari körökben mindenki tud róla.</p>
					<p>István gróf arca lángvörös lett, hörögni kezdett, de nem tudott egyetlen
                            értelmes szót kipréselni a torkán, csak egy eszeveszett nagyot
                            káromkodott.</p>
					<p> A főurak pénteken, március 10-én dolguk végezetlen mentek vissza Bécsből
                            Pozsonyba, és azon a napon Pesten az Ellenzéki Kör francia mintára
                            lakomát rendezett... szabadságlakomát, reformbankettet... és azon
                            felolvasták a magyar nemzet kívánságait tizenkét pontban. Tizenkét pont!
                            István grófnak eszébe jutott Galicin herceg tizenkét pontja, amelyet X.
                            Károly koronázásakor Bagration hercegasszony bíborselyem kárpitos
                            szobájában hallott. Galicin herceg azóta már régen halott. Társai
                            szintén halottak, fiaik a szibériai ólombányákban görnyednek... a
                            tizenkét pont is ott van eltemetve. Oroszországban sohasem volt olyan
                            féktelen zsarnokság, mint most és Miklós cár, amikor Lajos Fülöp bukását
                            meghallotta, gyermekesen ugrált és tapsolt, s örömében azt kiáltotta:
                            Úgy kellett neki! Miklós cárnak még Lajos Fülöp is szabadelvű,
                            forradalmár és illegitim volt, és Miklós cár most Metternich
                            szövetségese. Úristen, mi lesz a sorsa az Ellenzéki Kör tizenkét
                            pontjának, amelyeket Perczel Mór, Jókai és Petőfi fogalmaztak meg?... És
                            mi lesz a sorsa Magyarországnak?</p>
					<p>A gróf még Bécsben maradt. Este felment a Jockey-klubba, ahol legnagyobb
                            ámulatára őt mint jövendő kancellárt, királyi biztost és diktátort
                            ünnepelték régi barátai, a Lichnovszkyak, Windischgraetzek,
                            Schwarzenbergek, Liechtensteinok s az a néhány magyar mágnás, akik nem
                            tudván, hogy hol fenyegeti őket nagyobb baj: Bécsben vagy Pesten, az
                            udvarhoz tartották magukat azzal a titkos eltökéléssel, hogy a szegény
                            beteg, tétova Ferdinánd császárral és a hatalmas, egészséges és
                            rendületlen lelkű Zsófia főhercegnővel fognak majd annak idején együtt
                            elmenekülni. A Jockey-klub fényűző termeiben, ahol kártyáról, kutyáról,
                            lóról, asszonyról most is több szó esett, mint a Monarchia helyzetéről,
                            minden szem a gróf felé fordult.</p>
					<p>A kis Liechtenstein Vencel, aki éppen bankot adott, és utolsó aranyát is
                            elvesztette, kipirult arccal felugrott, s a grófot megölelte:</p>
					<p>- Becsületszavamra mondom, hogy addig, amíg Stefferlt látjuk, a
                            Monarchia... izé, hogy is mondják... mindegy, én ismerem Stefferlt...
                            Kérek egy üveg fanyar Moët et Chandont... hihihi, ugye jól emlékszem,
                            hogy ezt szereted, Stefferl? Én nem félek a hogy is mondják, izé...
                            forradalomtól, de pezsgőben, asszonyban, lóban mindig Széchenyi
                            Stefferlnek volt a legjobb ízlése, és ő nem... izé... engedi, hogy a
                            csőcselék... hogy is mondják, éljen!</p>
					<p>A társaság tagjai közrefogták, koccintottak, ittak, s a kis Liechtenstein
                            herceg lelkesedésében a pohara nyakát leharapta. István gróf szomorúan
                            nézett végig régi barátain. Az egyik Schwarzenberg herceg azt
                            indítványozta, hogy a Monarchia különböző tartományaiból a királyhű
                            főurak szövetkezzenek, és a legitimista francia főnemesek mintájára
                            alapítsák meg a császári ligát. Egetverő éljenzés és tombolás követte
                            ezt az indítványt, a poharak összecsendültek, és Liechtenstein herceg
                            örömében a magáét ízzé-porrá harapdálva, a pezsgővel együtt
                            lenyelte.</p>
					<p>Végre István gróf is szóhoz jutott.</p>
					<p>- Barátaim - mondta halottsápadtan és rekedten a mély megbotránkozástól
                            -, az én hivatásom nem a palotákban, az élvezetekben és a kényelemben
                            való hentergés, engem hagyjatok meg a magam szerepében, hogy mint az
                            igavonó barom húzzam a terhes szekeret. C’est ma gloire. Ha ki tudom
                            rántani a sárból, szívesen áldozom az életemet érte. C’est digne de
                            moi.</p>
					<p>Esterházy Pál herceg, aki csendesen ült és szótlanul szívta a szivarját a
                            terem egyik sarkában jéghideg arccal, mint akit a maga sodrából egy
                            földrengés sem tudna kihozni, halkan és udvariasan megszólalt:</p>
					<p>- Hogy méltóztatod ezt gondolni, kedves István? Parancsolsz ebből a
                            Havannából? Az egész Monarchiában csak mi ketten értünk a szivarhoz.
                            Mindig büszke vagyok arra, hogy ízlésem a tieddel egyezik. Mi lesz most
                            Magyarországon? Úgy tudom, hogy a kancellár, sőt a császár is nagyon
                            számít rád.</p>
					<p>István gróf fanyarul mosolygott:</p>
					<p>- A kancellár és a császár lehet, hogy számítanak rám, de ők ketten már
                            nem számítanak.</p>
					<p>Esterházy herceg felnézett a mennyezetre, aztán lebocsátotta a
                            szempilláit:</p>
					<p>- Bocsáss meg, kérlek alássan, te még mindig a régi pesszimista vagy.</p>
					<p>István gróf összevonta bozontos szemöldökeit:</p>
					<p>- Most olyan emberek uralkodnak a Monarchiában, akik majd csak akkor
                            fognak belém kapaszkodni, amikor egy halk, de hatalmas szózat a fülükbe
                            súgja: trop tard... már késő...</p>
					<p>Liechtenstein Vencel, aki ezalatt már legalább két üveg pezsgőt ivott
                            meg, és öt poharat harapott darabokra, roppant érdeklődés mellett
                            mesélte, hogy Lola Montez, a bajor király szeretője, férfiruhában
                            Münchenbe érkezett. Micsoda asszony, uraim, micsoda tüneményes asszony!
                            Nem tudom, szépségét vagy táncművészetét vagy hogy is mondják, a
                            hősiességét... akarom mondani, izé, szóval, éljen gróf Széchenyi
                            Stefferl!</p>
					<p>- Halljuk, halljuk, mi történt Lola Montezzel? - kiabáltak a szoba minden
                            részéből.</p>
					<p>- Münchenben forradalom van, már a katonaság is meg van mételyezve, és
                            hogy is mondják, az isteni Lolát felismerték, és még az éjszaka folyamán
                            kiizélték őt... szóval tolonckocsin elszállították... idáig jutottunk,
                            uraim!</p>
					<p>- Gyalázat... ideje volna...</p>
					<p>- Ideje volna, uraim - kiáltott közbe István gróf -, hogy megjöjjön az
                            eszünk, és ne királyi ringyókért, hanem a hazáért fájjon a fejünk. Már
                            tudniillik, ameddig fej lesz a nyakunkon - tette hozzá, mikor látta,
                            hogy pátoszát a Jockey-klub tagjai gúnyosan megmosolyogják.</p>
					<p>Aztán gyors léptekkel kiment a klub puha szőnyeges, brokátfüggönyös,
                            selyemkárpitos társalgójából.</p>
					<p>A kis Liechtenstein herceg összecsucsorította a száját, komikus fintorral
                            a homloka előtt jobbra-balra ingatta vékony fehér mutatóujját, miközben
                            szemével a távozó gróf után intett:</p>
					<p>- Mindig mondtam, hogy ez a Stefferl... hóbortos izé.</p>
					<p>- Bolond - javította ki Windischgraetz herceg.</p>
					<p>- Igen, igen, de nagyon kedves és ártatlan izé.</p>
					<p>Windischgraetz altábornagy öklével az asztalra ütött:</p>
					<p>- Tévedsz! Ez a Széchenyi nem ártatlan, hanem közveszélyes bolond. Ő az
                            oka minden bajnak, ami a Lajtán túlról fenyegeti a Monarchiát. Sőt még
                            csak nem is bolond. Erre hiába adnánk kényszerzubbonyt, a tüzet, amelyet
                            meggyújtott, saját maga sem tudja eloltani. Ez nem bolond, hanem
                            gonosztevő, akit fel kell kötni az első fára.</p>
					<p>A Jockey-klub urai ezt a fenyegetést már nem hallották, mert elszéledtek
                            a kártyaszobákba vagy az éttermekbe.</p>
				</div>
				<div type="chapter">
					<head>
                            2
                        </head>
					<p>Hétfőn, március 13-án, ugyanazon a napon, amelyen a nádor és az
                            országnagyok Bécsből visszatértek, István gróf hatalmas üvegbatárja is
                            begördült a Jeszenák ház boltíves bejárata alá. Otthon mindent a
                            legnagyobb békességben és rendben talált. Crescence ragyogott, a
                            gyermekek egészségesek, a házban vidámság honolt, valóságos idill a
                            viharban, amely körülötte tombolt. Crescence valahová éppen menni
                            készült, a második emeleti lépcsőfordulónál találkoztak, és a gróf abban
                            az illúzióban ringathatta magát, hogy egy XIV. Lajos korabeli,
                            tüneményesen szép dámával találkozott, aki bársonyból készült
                            gallérkában, fekete csipkefodrozatú, bő redőjű, tág ruhaujjakkal,
                            amelyek elöl csipkekarmantyúkban végződnek, mint a kiterjesztett legyező
                            sugarai, mélyen kivágott délutáni gálában még mindig hódító jelenség.
                            Ahogy megölelte, érezte a test finom, érzéki illatát, szinte szerette
                            volna megcsókolni a meztelenül hagyott vállakat, és szív alakban
                            kivágott derékból kiduzzadó hamvas, rubensi keblet. Azonban háta mögött
                            állott a komorna, hogy úrnőjére borítsa a brokátbéléses, földig érő
                            nyestbundát és kékrókaprémeket, s egy lakáj vitte utána a tigrisbőr
                            takarót, amely a kocsiban a grófné térdét melegíti. A gróf egy
                            pillanatra elfelejtett mindent, és csak azt érezte, hogy azért az
                            asszonyért érdemes még élni. Crescence grófné azonban, ahogy
                            rápillantott, hirtelen kigyúlt az arca, és sértő gúnnyal végignézve
                            rajta, epésen kérdezte:</p>
					<p>- Hát magával mi történt Bécsben?</p>
					<p>- Crescence! - iparkodott a féltékeny asszonyt észre téríteni, mert
                            tisztában volt azzal, hogy Crescence mire gondol. Mindig így fogadta őt,
                            ha Bécsből Pestre vagy Pestről Cenkre hazaérkezett. Mindig
                            meggyanúsította, hogy kicsapongások és tivornyák közepette töltötte az
                            időt, és attól olyan megviselt, fáradt és roskatag. - Crescence!... -
                            ismételte, most már kissé türelmetlenül, de a grófné hátat
                            fordított.</p>
					<p>- Nézze meg magát a tükörben.</p>
					<p>Aztán lement a lépcsőn - Rachel, Ristori, Schodelné vagy Laborfalvi Róza
                            sem tudott ilyen méltósággal és mégis eszményi gráciával föl és alá
                            járni a lépcsőfokokon -, s a komorna úgy vitte utána a prémeket és
                            bundákat, mint ahogy fiatal papnők a Vesta-szüzek után vihették az antik
                            Rómában... István gróf egy pillanatig utána nézett, aztán bosszúsan
                            besietett a szobájába. Ott eszébe jutottak Crescence szavai, és
                            csakugyan megnézte magát a tükörben. Megdöbbent. Legalább öt esztendőt
                            öregedett bécsi útja alatt. A szem gyulladt és beesett, duzzadt kis
                            táskák lógtak kék szemgödrei alatt, arca ványadt, sovány és sápadt...
                            csakhogy Crescence-nek tudnia kellene vagy meg kellett volna éreznie,
                            hogy a szenvedéseknek ezeket a jeleit nem a kicsapongások, hanem a lelki
                            vívódások írták az ábrázatára.</p>
					<p>Legyintett, és leroskadt egy székbe. Át sem öltözött, inasát elküldötte
                            Kovács Lajosért, és Tasner Antalt is magához kérette. Közben a
                            szemöldökét tépte, arca rángatódzott, és halkan mormogott:</p>
					<p>- Igaza van neki. Nyomorult állapotban vagyok, ideglázt kapok, vagy már
                            meg is kaptam. A fejem szédül, agyam egészen feldúlva... a kormány
                            bizonyosan el fog követni valamit, ami Bécsben roppant okos dolognak
                            látszik, de itthon az elképzelhető legnagyobb ostobaság lesz. Nyílt
                            lázadás szagát érzem. Azt hiszem, még csak napokig bírom ki. Holnap vagy
                            holnapután... igen, pontosan március 15-én, aznap szúrta le Brutus
                            Julius Caesart... holnapután, tehát szerdán pont éjfélkor megáll a
                            szívem. Meghalok. De már nem is félek a haláltól. Az egész dolog olyan,
                            mint egy gonosz álom. Magyarország elindult... berekesztett utak... csak
                            a végenyészet felé vezet egy kis ösvény. A májbajommal cudarul vagyok.
                            Végem van... Vagy talán mégis erőltetni kellett volna a dolgot azzal a
                            diktatúrával? Nem. Szerencsénk, hogy nem... Az első feltétel a
                            titoktartás volt, azt sem tartották be. Pfuj. Utálom őket.</p>
					<p>Észrevette, hogy az asztalon nagyalakú, finom papírú, ötpecsétes
                            felbontatlan levél hever, az udvar tagjai szoktak ilyet használni.
                            Felbontotta. Lajos főherceg levele. Megdöbbent. Talán csak nem? Ha most
                            felajánlanák a kancellárságot, már nem is fogadná el. Megutálta
                            őket.</p>
					<p>Felbontotta a főherceg levelét, és megkönnyebbülve dobta vissza az
                            asztalra. A főherceg csak arra kéri, hogy iparkodjék a Kossuth által
                            indítványozott felirat elküldését mindenáron megakadályozni. Önkéntelen
                            gúnnyal biggyesztette le az alsó ajkát. Felirat... leirat... levelezés a
                            király és a nemzet között... Van most valami értelme az ilyen
                            irkafirkának? Ejnye, még mindig nincsenek itt Kovács és Tasner?</p>
					<p>Háta mögött halkan megszólalt a komornyik, és jelentette a két titkár
                            megérkezését. A gróf most már csak ebben a két emberben bízott. Sok nagy
                            urat ismerek a Monarchiában, de gentlemant csak kettőt vagy hármat. Ezt
                            írta a naplójába ezelőtt húsz esztendővel. A helyzet azóta nem változott
                            - gondolta magában, és két hűséges emberének elmondta Metternich
                            herceggel való beszélgetését, s azt a titkos hátsó gondolatot, amellyel
                            esetleg vállalta volna a kétségbeesett feladatot.</p>
					<p>- Természetesen ezt nem árulhattam el Metternich előtt, bár éreztem, hogy
                            a vén róka magától is kitalálta. Itt azonban barátaim, honfitársaim, a
                            főrendek és alsóházi tagok előtt nincs értelme a titkolódzásnak. Akarom,
                            hogy tudják, melyik az egyetlen mód, amelyen boldogulhatunk. A
                            Habsburg-ház és a birodalom megmentése a mi kezünkben van. Ha mi most a
                            dinasztiát meghódítjuk a magunk számára, azzal együtt az egész művelt
                            világot meghódítottuk. Magyarországot a nagy európai érdekek
                            súlypontjává tesszük, és fajunk e súlypont oszlopává lesz. Higgyék el,
                            fiaim, Európára nézve életbevágó kérdés, hogy a Habsburg-birodalom
                            fennmarad-e, vagy sem. Európa keservesen meg fogja bánni, ha elősegíti
                            vagy tétlenül nézi a birodalom széthullását vagy feldarabolását. A
                            kérdés rövidesen aktuális lesz. Néhány hét múlva az uralkodónak
                            menekülnie kell, és én azt akarom, hogy ne máshova, hanem Budára
                            meneküljön.</p>
					<p>Tasner közbeszólt:</p>
					<p>- Kegyelmes uram, tegyük fel, hogy a birodalom népei hiába lázadoznak, és
                            Windischgraetz vagy Clam-Martinitz elbánik velük, az öreg Radetzky pedig
                            leveri az olasz forradalmat. Erre nem gondolt excellenciád? Európa
                            szabad népei akkor minket, magyarokat okoznak a sikertelenségért. Miért?
                            Mert ha mi is odaállunk a szabadságért küzdő olaszok, csehek és szlávok
                            mellé, akkor Metternich nem zárkózhatik el, hogy a birodalom összes
                            népeinek alkotmányt adjon. A pillanatok drágák, az idő fél századdal
                            ugrott előre, a nemzet nem elégedhetik meg többé részletengedményekkel,
                            egész alkotmányunkat, amelyet a Habsburgok lassan konfiskáltak, egy
                            csapásra vissza lehet és vissza kell szereznünk, sőt követelnünk kell a
                            birodalom minden tartománya számára az alkotmányosságot. Így leszünk mi
                            igazi megmentői a trónnak és a birodalomnak. Kegyelmes uram, ki meri
                            vállalni a felelősséget, ha ezt a történelmi pillanatot
                            elszalasztottuk?</p>
					<p>A gróf halottsápadtan hallgatta végig Tasner szavait. Aztán beszélni
                            kezdett:</p>
					<p>- Igen... roppant felelősség... Ebbe soványodtam le és öregedtem meg...
                            roppant felelősség... De tegyük fel, hogy mi is követelődzünk, és a
                            dinasztia megalázásával kicsikarjuk követeléseink teljesítését... Nos,
                            mi történik akkor, ha aztán a dinasztia megint összeszedi magát, az
                            oligarchia és a hadsereg újra melléje áll, és akcióba lép?... Uraim,
                            akkor... higgyék el... én ismerem a ma uralmon levő főhercegeket és
                            főhercegnőket, amit erőszakkal csikartak ki tőlük, azt erőszakkal vissza
                            is vonják. És aztán? Aztán nincs más hátra, mint a fegyverek erejére
                            bízni a döntést. Most én kérdezem önöket, uraim: ki meri vállalni a
                            felelősséget azért, hogy Magyarországot belehajszoljuk egy háborúba,
                            amelyben velünk szemben áll a dinasztiához hű császári hadsereg, az
                            országunkban lakó nemzetiségek inszurrekciója, s végül Metternich
                            szövetségese, a cár és egész Oroszország, az egész szlávság, fél Európa
                            és fél Ázsia, s nem áll mellénk senki, hacsaknem egy tucat lengyel
                            katonatiszt és olasz emigráns. Nos, uraim, ki merészelné közületek
                            vállalni a felelősséget?</p>
					<p>Tasner és Kovács lehorgasztották a fejüket, és várták a gróf
                            rendelkezését.</p>
					<p>- Nézzenek rám - folytatta keserűséggel és fájdalmasan a gróf -, alig
                            állok a lábamon, nyomorult vénember lettem az alatt a pár nap alatt,
                            amelyet Bécsben töltöttem, e pillanatban képtelen vagyok egy épkézláb
                            mondatot megfogalmazni, pedig azt akarom, hogy honfitársaim mindazt
                            megtudják, amit most önöknek elmondtam. Ma délutánra huszonkét barátomat
                            hívtam meg... Kedves barátom - fordult Kovács felé -, az isten áldja
                            meg, amiről most szó volt, foglalja írásba, készítsen abból valamiféle
                            memorandumot... este nyolckor felolvasom majd barátaim előtt.</p>
					<p>Délután megérkezett a bécsi hajó, a kapitány felállt a kormányosi hídra,
                            és lázító beszédet tartott a kikötőben összegyűlt tömegnek. Három- vagy
                            négyszáz fiatal jurátus, az országgyűlési ifjak és a karzatok szóvivői
                            harsányan megéljenezték a hajóskapitányt:</p>
					<p>- Le a kormánnyal! Le a főrendekkel! Gazemberek mind! Le az
                            arisztokratákkal, le minden mágnással!</p>
					<p>Aztán egymásután “pfuj” kiáltásokkal illették az országbírót, a
                            tárnokmestert, a personalist és konzervatív követeket. Széchenyi István
                            gróf nevét senki sem merte kimondani.</p>
					<p>A grófnál Mailáth György és Szécsen gróf ebédeltek, majd átmentek a
                            főherceg nádorhoz. A bécsi hajó utasaitól akkor már megtudták, hogy
                            Bécsben a Szent István-templom körül műegyetemi és orvosnövendékek
                            népgyűlést tartottak, aztán átmentek a rendek házához, és ott
                            felolvasták Kossuth Lajosnak egyik beszédét német fordításban. A tömeg
                            aztán elindult a Burgba. A katonaságot megtámadták, Albrecht főhercegnek
                            leütötték a szemüvegét, s néhány pillanat múlva a Burg udvarán öt vérző
                            testű diák hevert mozdulatlanul és viaszsárgán. Erre aztán eléjük lépett
                            Metternich herceg, aki visszanyerte régi hidegvérét és férfias
                            bátorságát, s közölte a néppel, hogy elhagyja állását.</p>
					<p>Ilyen hangulatban jött össze az a huszonkét törvényhozó, akik előtt
                            István gróf a memorandumot felolvasta. A papírlap hátlapjára mind a
                            huszonkét képviselő saját kezűleg ráírta a nevét, mert a gróf
                            letagadhatatlan bizonyságot kívánt, hogy ő az utolsó pillanatban
                            megtette a kötelességét. A javaslathoz senki sem szólt hozzá, s a
                            meghívottak közül egyetlenegy sem akadt, aki azt helyeselte volna. A
                            gróf egész testében reszketett, de összeszedte minden erejét, hogy el ne
                            árulja megrendülését. A papírlapot gondosan összehajtogatta, és gondosan
                            eltette az aktatáskájába.</p>
					<p>Aztán megindult a fesztelen beszélgetés. Mindenki biztosra vette, hogy
                            most már a Monarchia összes tartományaiban, tehát Magyarországon is
                            megalakul a népképviselet és a felelős minisztérium. Az ifjúságot
                            felfegyverzik, teljes lesz a sajtó- és szólásszabadság. Batthyány Lajos
                            lesz a miniszterelnök. István gróf akaratlanul is szóba hozta újra a
                            maga javaslatát. Megkérdezte, hogy nem volna-e helyes, ha azt a kerületi
                            ülésen vagy a plénumban is előterjesztené. Wenckheim Béla gróf
                            szeretettől remegő hangon kérlelte:</p>
					<p>- Hagyj mindent a maga útjára, mert még leszúrnak.</p>
					<p>Perényi Zsigmond báró hozzátette:</p>
					<p>- Ne ingereld magad ellen a közvéleményt, ha nem akarod, hogy vasvillát
                            kapj a hasadba.</p>
					<p>István gróf akkor már új terven törte a fejét.</p>
					<p>Este a főrendek és alsóház együttes ülésén hosszabb beszédet mondott. A
                            beszédből Tasner gyorsírással jegyzeteket készített, aztán az egésznek
                            tartalmát összefoglalta.</p>
					<p>- Sokan örülnek, sokan pedig aggódva figyelik a legújabb eseményeket. Én
                            még magam sem tudom, hogy az örvendezőkhöz vagy az aggódókhoz
                            csatlakozzam-e, mert éppen úgy lehet, hogy Magyarországra most szebb
                            jövő virrad, mint amennyire nem lehetetlen, hogy önmagával tusakodva
                            függetlenségének és szabadságának végórájához közeledik. Nekem talán
                            nincs szükségem annak bizonygatására, hogy évek óta legforróbb óhajom
                            az, ami, ha megvalósul, Kossuth Lajos követtársam sikere és dicsősége
                            lesz. Végre-valahára ez a magyar glóbusz a saját tengelye körül forog a
                            birodalom naprendszerében. De őszinte ember létemre nem titkolhatom el
                            aggodalmaimat. Szomszédságunkban, sőt körös-körül kigyúltak a lángok, és
                            mi a magunk lángoló temperamentumával túlságosan közel vagyunk a
                            tűzveszedelemhez. Istennek valóságos csodája lesz, ha most ép bőrrel
                            megmenekülhetünk. Annyit mondhatok, uraim, hogy vagy reform, vagy
                            anarchia, harmadik eset nincs, és nekünk pillanatok alatt választanunk
                            kell! Én egész életemben a reformok embere voltam, az alkotmányos
                            fejlődés híve, s most csak arra figyelmeztetem a nemzetet, hogy ennek a
                            fejlődésnek a dinasztiához való ragaszkodás legyen az alapja. Most
                            igazán nincs helye a pártok és kasztok között való torzsalkodásoknak.
                            Egyetlen teremtett lélek sincs, aki ne árthatna vagy használhatna most a
                            hazának, aszerint hogy jól vagy rosszul végzi a dolgát. A magam részéről
                            kijelenthetem, hogy én, aki eddig elkeseredett harcot vívtam az
                            ellenzékkel, most megadom magamat, annál is inkább, mivel a végső
                            célokkal mindig egyetértettem, csak a módozatokra nézve volt köztünk
                            különbség. Uraim, ne vonjuk kétségbe egymás céljainak tisztaságát és
                            nemes hazaszeretetét. Ünnepélyesen kijelentem, hogy leteszem a fegyvert,
                            odaállok a többség mellé, és együtt menetelek az ellenzékkel.</p>
					<p> Másnap, bár úgy érezte, mintha testileg-lelkileg összezsugorodott volna
                            az éjszakai tépelődéstől, Esterházy Pál herceggel együtt István
                            főherceghez ment tanácskozásra. Nem végeztek semmit. Délben Zichy
                            Henriknél ebédelt, ahol Crescence azzal ejtette kétségbe, hogy a
                            jelenlevő hölgyekre, Erdődy Leopoldine grófnőre és Meskó Irén bárónőre
                            egész feltűnően féltékenykedett. Este fáklyászene volt a főherceg, aztán
                            Kossuth lakása előtt. Kossuth a Zöldfa vendéglő erkélyén, az Ellenzéki
                            Kör legszebb hölgyeitől körülvéve, mint a nők bálványa megmutatta magát,
                            s a német polgárok üdvözlő szavaira németül felelt. István gróf a
                            hölgyek között felfedezte Batthyány Lajosnét és Károlyi Györgynét.
                            Károlyiné nem tetszett neki, de Batthyányné lady Karolinára
                            emlékeztette. Este Zichy Félixnél volt vacsorán, és ott találta
                            Batthyánynét. Most érezte életében először, hogy öregedni kezd, vagy már
                            meg is öregedett. A gyönyörű Batthyány grófné nem úgy beszélt vele,
                            ahogy férfiúval szokás. Pedig annyira hasonlított Karolinára és
                            Selinára. Vajon ez a gyönyörű teremtés hogyan beszél Kossuth Lajossal? A
                            Zichy házban egyébként nagy volt a szomorúság. Megpróbálta őket
                            felvidítani, bár belül a szívéből szinte csöpögött a vér,
                            elviselhetetlen fájdalmat érzett a mája körül, és folyton az járt az
                            eszében, hogy az ország teljes felbomlásnak indult. - Vajon mi lehet
                            most Pesten? - kérdezte a házigazda.</p>
					<p>- Tasnert odaküldöttem, mindennap kapok tőle levelet, vagy, ha szükséges
                            lesz, ő maga jön a hajóval Pozsonyba, és elmondja az eseményeket.</p>
					<p>Szerdán a magyar országgyűlés küldöttsége felutazott Bécsbe István
                            főherceg vezetése alatt. Köztük volt a gróf is, aki Kossuth Lajos
                            feleségével egy kocsiban vonult be a császárvárosba. Örömmámor fogadta
                            őket, s a nádor és Kossuth személye iránt határtalan hódolat nyilvánult
                            meg a császárvárosban. A király pedig az országgyűlés kívánságait,
                            amelyeket Kossuth fogalmazott meg, kegyesen átvette.</p>
					<p>István gróf, aki részt vett mindenben, este megszökött barátai közül,
                            hazament Lajos bátyjánál levő szállására, elővette zöld bagariabőrbe
                            kötött naplóját, és kusza betűkkel jegyezni kezdett.</p>
					<p>
                            Március 15.
                        </p>
					<p>Szegény Metternich! Ferenc császár rendszere, amelyre halálos ágyánál
                            Lajos főherceggel együtt te is megesküdtél, megbuktatott. De hiszen ezt
                            előre tudtad. Én is tudom, hogy mi lesz a sorsom... A kancellár és
                            Melanie hercegnő egy nyomorult bérkocsiban menekült el Bécsből. Vajon
                            hol lehet most? Istenem, ha engem most itt látna Kossuth Lajos mellett!
                            Mindenki csodálkozik rajtam. De én tudom, hogy mit cselekszem. Még nem
                            adtam fel tervemet a dinasztia és a magyarság kibékítésére. Ameddig csak
                            egészségi állapotom engedi, Kossuthtal és Batthyányval tartok, beléjük
                            kapaszkodom, és addig suttogom, lihegem, beszélem, kiabálom, ordítom,
                            üvöltöm a fülükbe, hogy iparkodjanak a dinasztiát megnyerni a magyarság
                            számára, amíg meg nem jön az eszük. Nem szabad őket magukra hagyni, hogy
                            minden ellenőrzés nélkül garázdálkodjanak. Esterházy herceget is
                            rábeszéltem, hogy tartson velünk. A Jägerzeilen szálltunk ki, ott, ahol
                            a legutolsó lakást tartottam. Úristen, vajon él-e még a szegény
                            Briegnolli kisasszony? Szép lába volt, és nagyon szerette a
                            libapástétomot. Azt hiszem, hogy egy adag libapástétomért mindenkivel
                            kész volt megcsalni. Batthyány és én elmentünk Ferenc Károly
                            főherceghez, akinek előterjesztettem az országgyűlés kívánságait... A
                            főherceg éppen reggelizett, libapástétomot evett kaviárral, s nekem
                            eszembe jutott a dolgok misztikus összefüggése, és Briegnolli kisasszony
                            csókjainak ízét éreztem a számon. Bécsben különben csend és rend van, az
                            emberek büszkén emlegetik, hogy senki sem lopott. Ez a becsületesség
                            voltaképpen nagyon elszomorít, mert azt mutatja, hogy a tolvajokat is
                            fanatizálták, már azok sem végzik rendesen a mesterségüket. Egyik
                            főhercegtől a másikhoz járunk, egyik nyájasabb, mint a másik, Kossuth és
                            Batthyány odavannak a boldogságtól, én pedig úgy érzem, hogy ezek a
                            főhercegek az első lehetséges alkalommal megcsalnak bennünket egy szelet
                            libapástétomért.</p>
					<p>
                            Március 16.
                        </p>
					<p>Délelőtt Pálnál villásreggeliztem. Ó, te jó kis kerek fejű Palkó, milyen
                            öreg, fogatlan, sánta ember lett belőled, majdnem sírva fakadtam, amikor
                            megláttalak. És még hozzá eszembe jutott Karolina s vele együtt Andor,
                            majdnem rosszul lettem, s nem tudom miért, Pált minden ok nélkül
                            egyszerre csak gyűlölni kezdtem. Selináról is szerettem volna beszélni,
                            de nem volt bátorságom. Ebédre Lajosnál voltam, s ott találkoztam
                            Esterházy Vincéné Liechtenstein Zsófi hercegnővel. Nem ismertem rá. Most
                            látom csak, hogy régi barátaim mennyire elidegenedtek. Zsófi hercegnő,
                            akit igazán szerettem, s aki mindig jó volt hozzám, s szerelmi ügyeimben
                            annyit lótott-futott... Gabriella, Selina, Liechtenstein Henriette...
                            rút, felfuvalkodott, mérges öregasszony lett. Tetőtől talpig
                            arisztokrata. Méltatlankodva beszélt arról, hogy a császár és Metternich
                            gyáván beadta a derekát, s azt mondta, hogy minden bajnak én vagyok az
                            oka. Mentegettem magam, hogy csak jót akartam. Rá akartam beszélni a
                            magyarokat, hogy tatarozzák ki ódon házukat, tisztítsák meg a salaktól,
                            amely már szinte elborította, arról nem tehetek, hogy Kossuth és társai
                            jobbnak látták a házat felgyújtani. Miért aláztam meg magam ezzel a
                            mentegetőzéssel? Zsófi hercegnőt nem tudtam kibékíteni. Örökre
                            elvesztettem őt. Pedig néha jó volt, ha eszembe jutott, hogy van egy
                            asszony a világon, aki... No de most már mindegy.</p>
					<p>Délben a küldöttséggel István főherceghez s aztán a császárhoz mentem.
                            Kínos látvány volt. A jó Ferdinánd nem sokáig tarthatja magát. Egész
                            testében remegett, nagy kínnal néhány magyar szót dadogott, mindig attól
                            féltem, hogy rosszul lesz, és ott a szemünk előtt epilepsziás rohamot
                            kap szegény. Megértettem, hogy ennek a monarchiának csakugyan fel kell
                            fordulnia. Csupa vénember vagy éretlen siheder a dinasztiában, s az
                            egésznek feje egy agylágyult, szívbajos császár. Ha Kossuth véletlenül
                            úgy akarta volna, a bécsi nép az első szóra lerombolja a Burgot, mint
                            ahogy Párizsban a Bastille-t lerombolták... Lajos főherceg nem akart
                            engedni... Esterházy herceg azonban meglágyította, és megnyugtatta a
                            lelkiismeretét. A herceget aztán elvittem a Kohlmarktra Kossuthhoz.
                            Megölelték egymást... Esterházy Pál herceg és Kossuth Lajos
                            ölelkeztek... Azt hiszem, hogy közeleg a világ vége, valami kozmikus
                            konfliktus... de most jut az eszembe, hogy tegnap tizenötödike volt, s
                            igazság szerint nekem meg kellett volna halnom. De én már sem élni, sem
                            meghalni nem tudok. A nép boldogan nézte a herceg és - kérlek alássan,
                            méltóztassál nekem elhinni - a sansculotte néptribun ölelkezését.
                            Esterházyt felemelték, Kossuthot pedig diadallal körülhordozták.</p>
					<p>
                            Este 8 óra
                        </p>
					<p>Megyünk Pozsonyba. Megalakult a minisztérium. Batthyány az elnök,
                            Esterházy és én is tárcát vállaltunk... Esterházy tudja, hogy erre miért
                            van szükség. Megbeszéltem vele terveimet, elolvasta a Kovács Lajos által
                            fogalmazott javaslatot... Ő volt az első magyar, aki helyeselte.
                            Egyébként őszintén úgy érzem, hogy kötelességem Kossuthot és Batthyányt
                            támogatni. Ha a dolgok már ide fejlődtek, akkor minden magyarnak
                            kötelessége, hogy munkaerejét és összeköttetéseit a kormány
                            rendelkezésére bocsássa. És legfőképpen azért vállaltam tárcát, hogy
                            arra az esetre, ha a dinasztia a Monarchiában támasz nélkül maradna...
                            egyszóval most, ha Isten segít, a dinasztiát utilizálom a nemzet javára.
                            Ránk férne végre-valahára, háromszáz éves kínlódás után, amely alatt a
                            dinasztia olyan lelkiismeretlenül utilizálta Magyarországot.</p>
					<p>
                            Pozsony, március 17.
                        </p>
					<p>Déli tizenkét óra. Most ébredtem fel. Rossz éjszakám volt. Attól félek,
                            hogy már Kossuth is elvesztette hatalmát a tömegek felett. Megkezdődött
                            az egymásra való licitálás a nép kegyeiért. Kossuth után Petőfi, azután
                            pedig Robespierre, majd Marat és végül, mint ahogy Metternich mondta,
                            Windischgraetz a még életben maradt színészeket agyonlöveti vagy
                            felakasztatja. Reggel korán odajött az ágyamhoz Crescence. Ó, milyen
                            édes, milyen szép, milyen jó tud lenni ez az asszony, és milyen erős!
                            Nyíltan beszéltem vele. Figyelmeztettem, hogy talán már közeleg a halál.
                            Legyen mindvégig méltó önmagához, imádkozzék, és vigyázzon a
                            gyermekeinkre. Crescence rám borult, és keservesen sírt. Magamhoz
                            öleltem, és úgy rémlett, mintha most ölelném először életemben.
                            Huszonhárom évesnek éreztem magamat, és őrjöngő szerelmemben nem tudtam,
                            hogy Crescence-t vagy Karolinát tartom-e karjaim között. Ez volt életem
                            legbűnösebb ölelkezése. Ezzel megcsaltam azt a két asszonyt, akit igazán
                            szerettem életemben. Egyetlen csókban egymással csaltam meg őket. Amikor
                            kijózanodtam, figyelmeztettem Crescence-t, hogy valamennyien Isten
                            kezében vagyunk. Én becsületesen a bárkán maradok, amelyen Magyarország
                            vagy elsüllyed, vagy beér a boldogság és a nemzeti fejlődés kikötőjébe.
                            Hozzátartozóimat, fajomat és magamat a Te kezedbe ajánlom, ó, Uram
                            Isten. Crescence megígérte, hogy ameddig az Isten engedi, vidám lesz és
                            nyugodt. Ebben a pillanatban érkezett meg Tasner, és el akarja mondani a
                            pesti eseményeket.</p>
				</div>
				<div type="chapter">
					<head>
                         3
                        </head>
					<p>Tasner Antal hosszabb, soványabb, szőkébb, pirosabb, állig
                            begombolkozottabb és angolosabb volt, mint valaha az életében. Csak a
                            szemei csillogtak fényesebben, és a hangja csengett ércesebben és
                            erőteljesebben. A lélegzetvétele volt szaporább, s a ruhája kissé
                            gyűröttebb, mint máskor, s ahogy beszélni kezdett, hatalmas, szeplős,
                            vörös kezét a szívére nyomta.</p>
					<p>- Kegyelmes uram, ne vegye rossznéven, kissé egzaltált állapotban vagyok,
                            de excellenciád olyan feladatot rótt rám, amely egy teknősbékát is
                            kihozott volna a sodrából. Csak hűvös és tárgyilagos megfigyelő akartam
                            lenni... nem is szándékom semmiféle szubjektivitást belekeverni a
                            jelentésembe... de bocsássa meg, kegyelmes uram, erről nem lehet
                            nyugodtan beszélni... én ott voltam mindenütt, mindent láttam és
                            hallottam...</p>
					<p>- Üljön le, Tasner... gyújtson szivarra. Mi az, magát még a forradalom
                            sem tanította meg dohányozni?... Nem hűlt meg az úton?</p>
					<p>Tasner leült, két roppant kanálforma tenyerét a térdére fektette, arca
                            piros volt még a hidegtől, mereven nézett a grófra, és folytatta:</p>
					<p>- Röviden tehát...</p>
					<p>A gróf közbevágott:</p>
					<p>- Részletesen, Tasner. Akarom tudni, hogy mi történt Pesten. Itt már
                            összevissza fecsegnek mindent az emberek.</p>
					<p>- De igazuk van ám - szólt közbe Tasner, megdöbbentő felületességgel,
                            minthogy nem tudhatta, hogy Pozsonyban mit beszélnek a Pesten lezajlott
                            eseményekről. - Tehát ha részleteket parancsol excellenciád... Én
                            vasárnap kora reggel - borús, csepergős idő volt, a nyirkos hideg
                            cseppet sem volt alkalmas a kedélyek felgyújtására... Reggel tehát a
                            Pilvax Kávéházba siettem, akkor már hallottuk a bécsi eseményeket, a
                            kávéház tömve volt... fiatal írók, újságírók... a kávéház asztalára
                            felállt Jókai Mór, és felolvasta a tizenkét pontot... Utána Petőfi
                            Sándor elszavalta új versét, amelynek a címe: Talpra,
                                magyar... Bocsánatot kérek, kegyelmes uram, összevissza
                            fecsegek mindent... megeredt az eső... vagy ezt már mondtam?... Az
                            utcákon mégis-nagy tömegben hullámzott a nép. Mindenki arról beszélt,
                            hogy szabadság, egyenlőség és függetlenség, és a sajtószabadság
                            visszaadja a nemzetnek azt a függetlenséget, amely Mohácsnál
                            elveszett... Kegyelmes uram, ha akkor látta volna Petőfi Sándort... A
                            világ egyik legnagyobb költője... Hogy milyen politikus, az igazán
                            mellékes, de az bizonyos, hogy vasárnap a magyar nemzetnek senkire sem
                            volt olyan nagy szüksége, mint Petőfire... Kegyelmes uram, lehet, hogy
                            Petőfi politikai szerepe ezzel az egy verssel és a Pilvax Kávéházban
                            történt szereplésével mindörökre véget ért... de erre szükség volt,
                            hiszen az a német Pest, az a néhány műveletlen iparos és munkás meg sem
                            értette, hogy most őérette történik minden, és künn az országban a
                            parasztok és a bocskoros nemesek nem is álmodták... nemhogy segítettek
                            volna, ilyen még nem volt a világtörténetben... kegyelmes uram, kérek
                            egy szivart.</p>
					<p>A gróf előzékenyen nyújtotta neki a szivarosskatulyát, majd, amikor
                            Tasner csakugyan kivett egyet az ő híres, drága, pompás Havannáiból,
                            levágta a hegyét, s a remek aranysárga rudat Tasner szájába nyomta,
                            aztán odatartotta neki a gyertyát. Tasner riadtan szippantott egyet,
                            köhögni kezdett, az arca vérvörösre gyúlt. István gróf megrendülve nézte
                            az izgatott embert. Eszébe jutott, hogy ha már Tasnert is így magával
                            ragadta az az enthuziazmus, akkor csakugyan nem lehet ellene küzdeni...
                            Van valami a levegőben, amitől a legjózanabb elmék megrészegednek, ami a
                            bárányokból tigrist csinál... Most csak még jobban megerősödött benne az
                            a meggyőződés, hogy nem szabad megállítania a befutott lokomotívot, hadd
                            robogjon tovább az a maga útján, leugrani is gyávaság volna a
                            megelevenedett gépszörnyetegről, s minden, amit tehet, az csak a fék
                            szerepére szorítkozhat... És mialatt Tasner, aki a forradalmi lázban
                            annyira elvesztette az eszét, hogy rágyújtott egy vastag Havannára, s
                            nagy, piros szélű zsebkendőjével izzadt arcát törölgette, a gróf
                            szelíden biztatta:</p>
					<p>- Részleteket, Tasner. Mi történt vasárnap?</p>
					<p>Tasner magához tért:</p>
					<p>- Igenis, gróf úr. Tehát a Pilvax Kávéházból kitódult a nép az utcára, én
                            is velük mentem a tüntető körmenetben, és akkor a Hatvani utcában a
                            Landerer és Heckenast-féle nyomda előtt szakadó záporban... vagy ezt már
                            mondtam?... Megállott a tömeg, a nyomdászok hamar kiszedték és
                            kinyomtatták a tizenkét pontot és a Petőfi-verset, aztán föl a
                            Városházára, ahol bizottság alakult a rend fenntartására, majd
                            kiszabadítottak egy öreg szocialista írót, este a nyomdászok
                            fáklyásmenetben vonultak az Ellenzéki Kör helyiségéhez, a tüntetésben
                            részt vett Nyáry Pál alispán és Rottenbiller Lipót polgármester,
                            valamint Klauzál Gábor és Vasvári Pál... kegyelmes uram, ez történt
                            Pesten vasárnap, március 15-én... Vér nem folyt, az embereknél nem is
                            volt fegyver, csak a szakadó zápor ellen védekeztek esernyőikkel... De a
                            nép eltörölte a cenzúrát, és Magyarország belépett a művelt nyugati
                            nemzetek sorába... A többi már az országgyűlés és a király dolga... Most
                            arra kérem gróf úr, kegyeskedjék elbocsátani, hogy kissé rendbe szedjem
                            magam... Borzasztó sokat fecsegtem itt összevissza... Mintha az agyam
                            kissé megbomlott volna. Holnap készséggel állok kegyelmes uram
                            rendelkezésére.</p>
					<p>István gróf erőteljesen megrázta Tasner kezét:</p>
					<p>- Én pedig közlöm önnel, kedves Tasner, hogy megalakul a magyar
                            minisztérium, és én abban elvállalom a közlekedésügyi tárcát. Igaz, ezt
                            a siker minden reménye nélkül teszem, és tele aggodalommal. Tasner, ön
                            ismeri a forradalmak lélektanát, s azonkívül ismeri a magyar nemzetet
                            is, mármost képzelje el, hogy ez a hirtelen abortált szabadság és önálló
                            felelős kormányzat a hatalom minden eszköze nélkül hogy tudja majd
                            teljesíteni a kötelességét. Megjósolom, hogy néhány nap múlva mindenki
                            szembenáll velünk. Szembenáll a pesti forradalom a Petőfiek köztársasági
                            elveivel, szembenáll velünk a megbuktatott arisztokrácia egész dühével,
                            és szövetkezik a kisebb nemességgel. Ez az arisztokrácia vagy a bécsi
                            oligarchiában talál szövetségest, vagy a republikánus forradalomban,
                            vagy a poklok minden ördögében, de az bizonyos, hogy egykönnyen nem
                            hagyja magát. Szembenállanak velünk a vármegyék, ötvenkét kis ország, és
                            a megsértett önkormányzatot siratva jobban gyűlöl bennünket, mint Bécset
                            vagy a forradalmárokat. Szembenállanak velünk a nemzetiségek, amelyek
                            észbe kapnak, követelik a maguk jogait, és az első független magyar
                            kormány vagy föderalisztikus alapra helyezkedik, a nemzetiségeknek
                            bizonyos nyelvi és önkormányzati függetlenséget ad, s ezzel maga ellen
                            bőszíti a táblabírákat, vagy felveszi a harcot az illír és cseh-szlovák
                            agitátorokkal, s akkor polgárháborúba keveri Magyarországot... És vegye
                            mindehhez, hogy ráadásul még a bécsi hatalom is összeszedi magát, és
                            ellenforradalmat támaszt, s jön a reakció... Kedves Tasner fiam... nem
                            akarok pesszimista lenni, maguk már úgyis kezdenek örökös rémlátásaim
                            miatt meggyűlölni, de azt higgye el, hogy a magyar faj sorsa most dől
                            el. Vagy élni fog ragyogva, vagy elbukik örökre.</p>
					<p>- Most született meg - lelkendezett Tasner ragyogó szemmel.</p>
					<p>- Azt ebben a pillanatban még senki sem tudja. Tizennégy nap múlva majd
                            talán... Magasabb erők beavatkozásától, vagy - e pillanatban a gróf arca
                            eltorzult, elsárgult a dühtől, és fogai közt mormogta, mintha
                            káromkodnék - a vak véletlentől, a görög sorstragédiák anankéjától függ
                            minden.</p>
					<p>- De kegyelmes uram, most egész Európa...</p>
					<p>A gróf felhördült:</p>
					<p>- Az isten áldja meg, ne beszéljen Európáról. Most a magyar fajról van
                            szó, és arról a pillanatnyi helyzetről, amelyben vagyunk. Ha arra
                            gondolok, hogy erkölcsi színvonalunk milyen alacsony fokon áll, hogy a
                            mostani vezetők mennyire vakok és eszeveszettek, hogy most egész Európa
                            lángokban áll - mondja meg nekem, ugyan miből meríthetnék bizakodást,
                            hogy Magyarország szerencsésen kilábol ebből a tűzveszedelemből?...
                            Kedves barátom, a múltkor olvastam a maga Petőfijének egy költeményét.
                            Petőfi nem az én emberem, de sokszor csodálatosan kifejezi az én
                            érzéseimet. Szó szerint tudom annak a versnek néhány sorát: “Hol lesz az
                            új Mohács, ahol megint lemegy majd a haza napja?... Fessük zászlainkat
                            fekete-pirosra, mert gyász és vér lesz a magyar nemzet sorsa... Már
                            minekünk ellenségünk egész világ, látom én; szegény magyar, magad vagy
                            ezen a földkerekén...”</p>
					<p>Tasner megmerevedve állott a gróf előtt, aki hörögve lökte ki magából a
                            szavakat, aztán lehajtotta a fejét, búsan legyintett, és önmagába
                            roskadt.</p>
					<p>- Tehát tegyük fel, hogy nem nekem és nem Petőfinek lesz igazunk. Ön azt
                            mondja, hogy megmenekülhetünk. Igaza van, Tasner. A Gondviselés gyakran
                            csodálatos módon őrködik a gyermekek, részegek és együgyűek felett, és
                            nekünk magyaroknak egy külön istenünk van, a magyarok istene. Az
                            Istennek pedig olykor úgy tetszik, hogy a Gonosznak szándékait is jóra
                            fordítja... Ahol legnagyobb a veszély, ott legközelebb az Isten... És
                            mi, magyarok olyan fiatalok vagyunk, s talán az a feladatunk, hogy a
                            mongol fajt képviseljük itt Európában... - aztán keserves kacagásra
                            fakadt, a haját tépte, és már hörögni sem, csak lihegni tudott. - Ilyen
                            érvei vannak önnek, kedves Tasner? No, szerencsét kívánok ehhez a
                            ragyogó dialektikához.</p>
					<p>Egy pillanatig meredten néztek egymásra, aztán a gróf hirtelen
                            összeszedte magát. Arcvonásai kisimultak. Mintha arra gondolt volna,
                            hogy nem szabad elárulnia azt a belső embert, aki most megint
                            kétségbeesve vonaglik, és keresi a becsületes halált, hogy elmeneküljön
                            a téboly vagy a gyalázat elöl. És megmerevedett, felvette szokott gőgös,
                            kihívó tartását, s aztán, mintha kurta parancsokat osztogatna,
                            megszólalt:</p>
					<p>- Sajnálom, Tasner, nem sok időt adhatok magának a pihenésre. Kedves fiam
                            - tette hozzá ellágyulva, mintha észrevette volna, hogy az önleleplezés
                            állapotából túlságosan hamar és messze lendült a tettetésbe -, kedves
                            fiam, meg kell kérnem önt, jöjjön velem Bécsbe, a kormány be akar
                            mutatkozni az uralkodónak.</p>
					<p>Bécsben Lajos bátyja részletesen elmondotta neki Metternich bukásának és
                            menekülésének történetét. István gróf lelkében felviharzott egy egész
                            emberöltő minden tarkabarka, apró és nagy eseménye között a maga
                            életének sok tragikus mozzanata, amelybe belenyúlt a bukott kancellár
                            finom rajzú, vékony, fehér keze, emlékezetén keresztülsuhantak a hősök
                            és gazfickók, királyok és léha tányérnyalók, fejedelmi matrónák,
                            szerelmes asszonyok és pénzsóvár kurtizánok, sikerek és bukások, örömök
                            és szenvedések... Gazdag, mozgalmas és szép élet volt ez... És
                            elszomorodott, hogy az a Metternich-ideál lassankint hogy zsugorodott
                            össze, hogyan torzult el és semmisült meg egy öreg, beteg és félénk
                            aggastyán gyengeségeiben. De a lemondás és menekülés története
                            lassan-lassan megvigasztalta őt ebben a kiábrándulásban...</p>
					<p>Metternich mindig irtózott a vérontástól, nem volt kegyetlen, és nem volt
                            obskúrus ember. Félrehúzódott egy mellékteremben, és megírta
                            lemondólevelét, a levél valóságos gyónás volt, rövid, de őszinte és
                            erős. Egy magasabb hatalmat emlegetett, érzelmeit, nézeteit,
                            elhatározásait nem tagadta meg, nem vont vissza semmit, csak
                            félreállott, és szépen, finoman elköszönt a császártól, majd Lajos
                            főhercegtől és a trónörököstől. Nem haragudott senkire, nem vádolt
                            senkit. A bécsi népnek is üdvözletét küldte. Az erős lelkű és
                            szenvedélyes Melanie hercegnő megesküdött, hogy ez után a szörnyű nap
                            után Kelemen herceg - nach einer edel vollbrachten Tat - olyan nyugodtan
                            aludta át az éjszakát, mint ahogyan régen vagy talán soha életében.
                            Másnap búcsúlevelet írt Miklós orosz cárnak és Frigyes Vilmos porosz
                            királynak. Elment a hivatalába, elintézetlen aktáit átadta, s aztán
                            elhagyta Bécset. A kancellár a kocsi közepén ült, jobb felől Melanie
                            hercegnő, bal felől Hügel, mintegy a testükkel védték, de nem történt
                            semmi baj, aminthogy egész életében nem is volt soha komoly bajban.
                            Annál nagyobb baj történt a Monarchiával, mert az uralkodó minden
                            polgári és katonai hatalmat átadott Windischgraetz hercegnek.</p>
					<p>István gróf felsóhajtott. Örült, hogy az öregúr legalább szépen fejezte
                            be, úgy, ahogyan élt. Aztán csendes, szomorú fájdalom szorította össze a
                            szívét. Egy életen keresztül harcoltak egymás ellen, kölcsönösen
                            lekicsinyelték, félreértették vagy meg nem értették egymás szándékait.
                            Hogyan is érthették volna meg? Egész vérmérsékletük, idegrendszerük és
                            vérük minden sejtje ellentéte volt a másikénak. Aztán hirtelen eszébe
                            ötlött, hogy ifjúsága óta mindig olyan önnönmagának csalhatatlanságában
                            és rendeltetésszerű voltában vakon hivő, gátlás és kétely nélkül való
                            ember szeretett volna lenni, mint Metternich herceg... ez soha egy
                            pillanatra sem sikerült neki, de van egy ember Magyarországban, aki
                            abban talán még a kancellárt is felülmúlja. És azért lett a diadal fia -
                            nem ő, hanem - Kossuth Lajos.</p>
				</div>
				<div type="chapter">
					<head>
                          4
                        </head>
					<p>Tejjel és mézzel folyó Kánaán... Noé bárkájában... amiről fél század óta
                            beszéltek az országgyűlésen, vármegyei üléstermekben, főnemesi
                            palotákban és vidéki kúriák fehérre meszelt ebédlőiben - az új
                            Magyarország, a modern alkotmány, a független állam, a francia
                            forradalom vívmányai, a tízmillió jobbágy felszabadítása, az egyforma
                            jogok, egyforma kötelességek, a gondolat, a szó és írás szabadsága...
                            minden, minden egyetlen varázsütésre megvalósult. A pesti kaszárnyák
                            kapujáról azonban még sokáig nem akartak a kétfejű sasok elrepülni, a
                            halál színei fekete és sárga alakban még mindig gyászolni látszottak
                            valamit - írta az Életképek című lap -, a
                            boltokban és a vásárokon még mindig a régi bécsi bankó járta, és a
                            paraszt, akit felszabadítottak, akiért a nemesség olyan roppant
                            áldozatot hozott, egykedvűen végezte a tavaszi szántást, s mint ahogy
                            nem vett részt a jogaiért folyó küzdelemben, most egy cseppet sem volt
                            hálás a győzelemért. Nem is értette meg, hogy mi történt vele, sőt úgy
                            látta, hogy valami baj van, mert román, német, sváb, szláv és horvát
                            testvérei - azok is parasztok és nyomorultak, de a vármegye urai, magyar
                            nemesség érettük is éppúgy feláldozta magát, mint a magyarokért - az
                            utóbbi időben ellenük vannak, és az ország szélein, ahol azelőtt
                            békesség és csend volt, most gyűlölet és pokoli zsivaj mérgezi meg a
                            levegőt. A mindennapi életben, a hétköznapokon kenyerét orcájának
                            verejtékével kereső ember nagyon lassan jön rá az idők változására. Jó
                            sokáig tartott a zűrzavar, s abban sem jobb sorsuk nem lett az
                            embereknek, sem az élet nem lett kívánatosabb, gazdagabb és szebb. Még a
                            városokban sem. Buda, mint egy álmatag, szomorú királynő nézett le a
                            Duna unottan hömpölygő hullámaira, Pest pedig nyüzsgött, mint egy
                            megbolygatott méhraj, nagy lett a drágaság, a marhavásár fölötte rosszul
                            ütött ki, egyébként minden ment a maga útján. A temetőben ráakadtak egy
                            szabólegény holttestére, a szerencsétlen pisztollyal vetett véget
                            életének, és nem találtak nála, csak egy kis levélkét és Petőfi Nemzeti dal-át. A várost különben egészen
                            elborították a plakátok, a diákok nem jártak iskolába, és ezt a lapok
                            nagyon helyeselték. A polgárok hiába rendeztek fáklyásmeneteket, a
                            Városliget felé ugyan kissé megélénkült a kocsikorzó, de a tőzsdén a
                            papírok árfolyama negyven százalékra zuhant. A vidéken csak a
                            ponyvakönyvárusok gondoskodtak arról, hogy a falusi nép is tisztába
                            jöjjön önmagával, és a vásárokon röpiratkákat árultak, amelyekben
                            megmagyarázták, hogy a sajtószabadságot kivívták, tehát szüretkor
                            mindenkinek szabad lesz bort mérni, a reformok következtében minden
                            ember református, azaz kálvinista lesz, az egyenlőség elve azt jelenti,
                            hogy kinek amije van, azon megosztozunk, a szabadság mindenkit
                            feljogosít, hogy ütheti a zsidót, s ezért semmi bántódása nem lesz, a
                            nemzetőrség azért alakult, mert így akarják a szegény embert katonának
                            besorozni és elvinni Muszkaországba, a teherviselés értelmében nem kell
                            többé a papnak fizetni, s ezentúl a földesúr szántja fel a jobbágy
                            földjét.</p>
					<p>A gróf pedig most minduntalan hatalmas zöld marokenkötéses könyveihez
                            menekült, mert még Tasnernak vagy Kovács Lajosnak sem merte bevallani az
                            új rend iránt való bizalmatlanságát.</p>
					<p>
                            Március 23.
                        </p>
					<p>Az állami önrendelkezés joga, a függetlenség és a miniszteriális kormány
                            oly váratlanul szakadt a nyakunkba, hogy azt sem tudjuk, mit kezdjünk
                            velük. Kormányozni pénz és hatalom nélkül lehetetlen. Az állampénztár
                            üres, jegybankunk nincs, a bécsi bankhoz pedig semmi közünk. Fegyveres
                            hatalom? Van az országban mintegy tizennyolcezer katona, nagyrészt
                            idegen nemzetiségű, idegen, sőt ellenséges tisztek kezében. Néhány ezer
                            nemzetőr, néhány ezer puska: ez a mi önálló haderőnk. A fúriák üldöznek,
                            úgy érzem, hogy aláírtam a halálos ítéletemet. Kossuthtal együtt fognak
                            felakasztani. De most már nincs megállás... tovább, tovább! Metternich,
                            ha igaz, most Olmützben vagy Prágában van. Végső célja London. Uram
                            Istenem, nem okosabban tenném én is, ha utána mennék Londonba? Hányszor
                            terveztem már ezt életemben? De én még nem végeztem el az ügyemet, és
                            nem vagyok magánember, sőt most lettem miniszter... nem tudom, sírjak-e
                            vagy nevessek ezen. Mindenesetre irigylem Metternich herceget. Gyönyörű,
                            de nehéz élete volt. Nem tévedett, amikor azt mondta, hogy időnként
                            egész Európát ő kormányozta, de Ausztriát soha. Szegény naiv, vak
                            honfitársaim is gyűlölték őt, és elűzetése után szinte mint a magyarok
                            barátját ünnepelték Kolowrathot és Zsófia főhercegasszonyt. Micsoda
                            tájékozatlanság! Lajos bátyám megsúgta nekem, hogy Kolowrath máris
                            beadványt intézett a császárhoz a magyar veszedelem ellen, és azt
                            indítványozta, hogy Erdélybe királyi biztost kell küldeni az unió
                            megakadályozására, Horvátország bánjává pedig a magyargyűlölő
                            Jellasicsot kell kinevezni. A többit bízza rá. A szegény, beteg császár
                            ez ellen ijedten tiltakozott: nem engedek lőni a magyarjaimra! És
                            amikor Kolowrath mégis erősködött, gyermekes dühvel kifakadt: császár
                            vagyok én, vagy nem vagyok császár?! Én is megkérdezhetném magamtól:
                            miniszter vagyok én, vagy nem vagyok miniszter? Van még Magyarország,
                            vagy már csak a hullája fekszik itt, az óceán közepén, kis szigetecskén,
                            amelyre a germán, latin és szláv hullámok kivetették?</p>
					<p>
                            Március 24.
                        </p>
					<p>Nagyon nyugodt vagyok. Én reformátor voltam, soha senkit nem uszítottam,
                            két év óta küzdök a forradalom ellen. Jézus Krisztus is csak szeretetre
                            tanította az emberiséget, az emberek pedig megfeszítették. Miért is
                            követték volna tehát Kossuthék az én tanácsomat, aki Jézus Krisztushoz
                            képest csak rühes kutya vagyok? Tisztán látom, hogy mi vár rám és
                            Magyarországra. Mind a ketten haldoklunk, és áprilisban már guillotine
                            működik Pesten. Bécs taktikája nagyon átlátszó. Egy ideig sorsára
                            hagyják Magyarországot, aztán megtámadják, tönkreverik és megszállják.
                            A szegény Ferdinánd és a főhercegek elhagyták Bécset. A magyar király
                            elmenekült a császárvárosból, de nem Budán keres magának menedéket,
                            hanem Innsbruckban. Megint megbuktam.</p>
					<p>
                            Március 25.
                        </p>
					<p>Pest utcáin napról napra mozgalmasabb az élet, a forradalmi láz nem akar
                            szűnni, sőt mintha egyre emelkednék: könyvben és lapokban mohón falják
                            az emberek Petőfi Sándor verseit, de nagy viták folynak arról, hogy a
                            fiatal költő republikánus izgatásainak nem kellene-e véget vetni - csak
                            nem akarják visszaállítani a cenzúrát éppen azzal a költővel szemben,
                            aki a sajtószabadságot kiharcolta? Wesselényi Miklós báró megjelent
                            Pesten szép, fiatal feleségével, akit Gräfenbergből hozott magával. A
                            fiatalasszony, akit leánynevén Lux Annának hívnak, mindenütt nagy
                            feltűnést keltett, a polgárok elérzékenyültek, hogy az erdélyi oligarcha
                            egy takács leányát vette feleségül, a báró pedig a szállása előtt
                            összecsődült tömeg követelésére világtalan szemével kiállt az erkélyre,
                            mint egy megroskadt gladiátor, és hatalmas beszédben köszönte meg az
                            ovációt. Pozsonyban ujjongva ünneplik a királyt, Pesten pedig a Múzeum
                            téren Perczel Móric felolvasta az orosz cár proklamációját, amely
                            szerint az Európában fellángolt tűzveszedelem hovatovább már
                            Oroszországot is fenyegeti, ennélfogva a cár eltökélt szándéka, hogy
                            véget vet ennek a forradalmi gyújtogatásnak. A népgyűlés elhatározta,
                            hogy a cár és hadserege ellen megteszi a honvédelmi intézkedéseket. A
                            Lánchíd építkezése akadálytalanul folyik, Angolországból megérkeztek a
                            hatalmas függőláncok, s azokat most húzzák föl a pesti oldalon. Azt
                            beszélik, hogy a pesti egyetemre a kémiai tanszékre valami Görgey Artúr
                            nevű volt császári és királyi főhadnagyot fognak kinevezni. Egyébként a
                            nemzetőrség is szépen szervezkedik. Van fekete sereg, amely fekete
                            posztó Zrínyi-kabátot és -nadrágot, mellén és csákóján pedig fehér
                            halálfejet visel, van huszárság világoskék dolmánnyal, vékony arany
                            zsinórzattal, és van zubbonyos gyalogság, amely vitorlavászonból készült
                            olcsó egyenruhát visel, csákója mellett háromszínű forgóval, a derékon
                            magyar címeres patrontáskával; fegyvert és lőszert azonban egyik sem
                            visel, csak halálfejet, háromszínű forgót és patrontáskát - ez a
                            katasztrófa. A Pesten lakó angol polgárok falragaszokban üdvözlik a
                            megújhodott Magyarországot. A német színházat bezárták, a céheket kezdik
                            feloszlatni, Pesten mindenki árulhat húst olyan áron, amint neki
                            tetszik. A budai banknál rengeteg tömeg lebzsel naphosszat, mert
                            papírpénzét mindenki be akarja váltani ezüstre. Az Ellenzéki Kör
                            Radikális Körre változtatta a nevét, a pesti iparossegédek gyűlésén
                            pedig kimondották, hogy a zsidókat a városból kiűzik. A minisztérium
                            kiáltványt ad ki, hogy nemtelen bujtogatások a közrendet és az emberek
                            biztonságát megháborítják, a népgyűlések szabadságával visszaélnek,
                            tehát kénytelen kihirdetni a statáriumot.</p>
					<p>
                            Március 27.
                        </p>
					<p>Tegnapelőtt Gaj Lajos és társai Zágrábban nemzeti gyűlést tartottak.
                            Kikiáltották Jellacsicsot bánnak, önálló minisztériumot követelnek
                            Horvátországnak. Ez a vég kezdete. A zágrábi gyűlés kívánságait
                            bizottság vitte Bécsbe, és Kolowrath megdicsérte őket.</p>
					<p>
                            Április 9.
                        </p>
					<p>Minden úgy megy, ahogy megjósoltam. A nemzetiségek egymás után támadnak
                            ellenünk. A horvátok után most a szerbek követelnek autonómiát.
                            Újvidékről küldöttség jött ide, és Kossuth a küldöttség vezetőjének azt
                            felelte: “Ha nem tudunk megegyezni, akkor kardjaink fognak dönteni.”
                            Elképesztő módon szerencsétlen válasz. Este a minisztertanácsban
                            megkérdeztem kollégáimat: - Emlékeztek még az én akadémiai beszédeimre?
                            - Senki sem felelt. Úgy bánnak velem, mint a beteggel, akit nem szabad
                            bántani, de nem is kell komolyan venni.</p>
					<p>
                            Április 16.
                        </p>
					<p>Jövök a minisztertanácsból... Kossuth majdnem hadat üzent az orosz
                            cárnak. Harmincezer résztvevővel monstre gyűlést akar rendezni Pesten,
                            hogy a bécsiek megijedjenek, és a lengyel parasztnak a robotot
                            elengedjék. Jaj nekem, Istenem! - hát most még a lengyeleket is mi
                            akarjuk felszabadítani? Így akarjuk magunkhoz édesgetni az
                            uralkodót?</p>
					<p>
                            Április 17.</p>
					<p>Nincs menekvés! Felfaljuk egymást, mint a dühöngő fenevadak. - Csodaszép
                            idő! Szomorú kilátások!... Még a puszta életünket is csak idegen
                            segítséggel menthetjük meg. Enfin, inkább a halált, mint ezt! -
                            Batthyány Lajos a tanács minden tagját gyávának tartja, csak Kossuthot
                            nem!</p>
					<p>
                            Április 27.
                        </p>
					<p>Itthon vagyunk Pesten. A pesti kávéházakban fiatal diákok most már
                            véglegesen megállapították, hogy hazaáruló vagyok, és véget kell vetni
                            garázdálkodásaimnak, mert katasztrófába döntöm az országot.
                            Elhatároztam, hogy ameddig a kormánynak nincs pénze, és nem tudom
                            megkezdeni a közlekedésügyi program munkálatait, legalább elkészíttetem
                            a legsürgősebb teendők terveit. Aztán, hogy valamivel elfoglaljam magam,
                            értekezleteket tartok Buda és Pest egyesítéséről, a Duna-part
                            befásításáról, az utcai világításról, az utak kövezéséről,
                            csatornázásról, sétaterek, fasorok és ligetek ültetéséről,
                            vasútépítésről, lóvasútról, a város körül építendő csatornáról. A
                            Csepel-szigetet körös-körül fel kell tölteni, a Gellérthegy és Csepel
                            között levő partot a város széléig kiépíteni, és a két város között az
                            egész Duna-partot kő- és karóalapra támaszkodó fallal felemelni. Ó, én
                            öreg szamár, nem csoda, hogy ezeket a naiv és korszerűtlen ábrándokat a
                            Kemnitzer és Pilvax Kávéházban a fiatal jurátusok lemosolyogják.
                            Egyebekben pedig megszervezem a minisztériumot. Kossuth arra kér, hogy a
                            személyzet kiválasztásánál őt is meghallgassam. Mindenkit meghallgatok,
                            de cselekedni csak a magam esze és szíve szerint tudok. A
                            minisztériumban négy osztályt szerveztem. Az elnöki osztály vezetését
                            Tasnerre bíztam, az útépítési, középítési és közlekedési osztály
                            vezetésére tizennégy mérnökembert neveztem ki, akik mellé a
                            térképészeknél (ennek Kovács lesz a feje) még tizenöt és a vidéki
                            kerületeknél ismét tizenöt főmérnököt alkalmazok. A kávéházakban meg is
                            állapították, hogy Széchenyi István gróf, nemhiába semmi jogászi
                            műveltsége nincs, belebolondult a mérnökökbe - pedig én most
                            kétségbeesve kapaszkodom beléjük, ha már a jogászok a sír szélére
                            vonszolták Magyarországot.</p>
					<p>
                            Április 28.
                        </p>
					<p>Este nyolckor konferencia Batthyány Lajosnál - Kossuth ilyen fajta
                            kijelentéseket tesz: ezt a főherceget (a nádorról volt szó) le kell
                            arról szoktatni, hogy beleszóljon a mi dolgainkba. Léderer úr pedig (a
                            városparancsnok) ne tréfáljon, mert... Egyébként Kossuth át akarja venni
                            a vámhivatalt. Klauzál élesen ellenzi. Kossuthnak pénzügyi tervei vannak
                            az Eötvös-alapokkal. Batthyány Lajos és Szemere Kossuth mellett, Deák,
                            Klauzál és én ellene szavazunk. Ez a Kossuth, bár sokszor nevetséges...
                            mégis mindig félelmetes. Egyébként a tanácskozásunk egyre forradalmibb
                            színezetű lesz, Batthyány Lajos pedig kamaszos bandita módjára
                            viselkedik. Ó, Istenem... van ebben a minisztériumban igazi
                            hazaszeretet... erkölcs, nemes odaadás és önfeláldozás a haza
                            megmentésére? Nincs! Átok van rajta. Aludjunk.</p>
					<p>
                            Április 28.
                        </p>
					<p>Az alkotmányt kihirdették Bécsben. Deáknak tetszik.</p>
					<p>Néha úgy rémlik, hogy... igen... minden lehetősége megvan egy nagy
                            Szerbia vagy Horvátország kialakulásának, de vajon Magyarország valaha
                            felvirágzik-e? Nem nagyon hiszem... Legvalószínűbb, hogy a reakció révén
                            beleolvadunk a németségbe!</p>
					<p>
                            Április 28.
                        </p>
					<p>Fagylaltot eszem Deákkal... Deák panaszkodik, hogy Kossuth mindent a maga
                            szárnyaló fantáziáján keresztül ítél meg. Múltkor például azt mondta,
                            hogy villásreggelire fölfaljuk a horvátokat. Még Csányi is kinevette.
                            Deák ma azt mondta nekem:</p>
					<p>- Én személy szerint nagyon sajnálnám, de Kossuthnak szerencséje lenne,
                            ha most meghalna.</p>
					<p>
                            Május 13.
                        </p>
					<p>Igen rosszul vagyok. Erős fejfájás. Most kezdem álmomat és étvágyamat
                            elveszíteni. Nem adok nyolc napot, s itt minden kigyullad... Talán kár
                            is volt, hogy nem hagytam meghalni a magyar fajtát. Átadom ezüstöm
                            nagyobb részét az államnak. Rossz éjszakám volt. Lelkiismereti
                            furdalások. Andrássy György szemrehányást tett:</p>
					<p>- Emlékszel arra, hogy Ostendében mit mondtam neked? A te Hitel-ed fel fogja gyújtani az államgépet...</p>
					<p>Ma eljött hozzám egy régi hívem, derék magyar földbirtokos, és keserűen
                            kifakadt a mostani állapotok ellen.</p>
					<p>- Gróf úr, én elhiszem, hogy szükség volt a francia forradalomra, hogy
                            Rousseau és Montesquieu nagy emberek voltak, és megengedem, hogy minden
                            embernek vele született joga van a szabadságra, én nem kételkedem, hogy
                            amióta a gőzvasutat és a távírót feltalálták, más igényei vannak az
                            embernek, mint annak előtte. Én nem vitatkozom sem a kormánnyal, sem a
                            republikánusokkal, de nem vagyok abban egészen bizonyos, hogy most jobb
                            életet élünk, mint a század első negyedében. Szentlászlón születtem,
                            Baranya megyében, ahol az édesapámnak néhány száz holdja van, s most már
                            közel jár a hetvenhez, az Isten tartsa meg még sokáig. Huszonnyolc éves
                            volt, amikor megházasodott. Alsó-Ausztriából hozott magának feleséget,
                            mert akkoriban a magunkfajta ember jobb szeretett külföldről házasodni.
                            Édesanyám tehát német asszony volt, de az apám franciául beszélgetett
                            vele, mert a magyar úr a feleségével franciául, a szeretőjével magyarul
                            és a kutyájával németül beszél. Édesatyám nemes érzésű, jószívű, vidám
                            ember, kitűnően ismerte a tizennyolcadik század történelmét, újságot is
                            hordatott, mégpedig az Augsburger Allgemeine
                                Zeitung-ot, amely liberális lap volt. Egyébként egész életében
                            nagyon szerette a zenét, fuvolán, hegedűn és gordonkán még most is
                            szépen játszik, ritka szép hangja volt, s még néhány évvel ezelőtt
                            vasárnaponként rendesen ő orgonált s énekelt a nagymise alatt. Még most
                            is szereti a társaságot, nyílt házat tart, de ő maga csak ritkán hagyja
                            el a vármegye határát. Gazdaságával sohasem törődött valami sokat. Azt
                            anyánkra bízta, aki szerette az urát, gyermekeit, s habár magyarul még
                            most sem tud tökéletesen, azt vallja, hogy Magyarországon kívül sehol a
                            világon nem érdemes élni. Fiatalkorában ismerte a gazdálkodás minden
                            csínját-bínját. Elszámoltatta a juhászokat, a botos ispánnak ő adta ki
                            az utasításokat, veszekedett a cselédekkel, s a legerősebb béreslegényt
                            is irgalmatlanul pofon vágta, ha arra okot szolgáltatott. A méhest még
                            most is maga gondozza. Különös tehetsége van betegségek felismeréséhez
                            és gyógyításához. Ha valaki a családban vagy a jobbágyok között
                            megbetegszik, édesanyám veszi kezelésbe, s csak a legsúlyosabb
                            esetekben hozat Pécsről vagy Szekszárdról orvost. Régebben még az első
                            műtétet és a kötözést is elvégezte úgy, hogy bármely felcser
                            megirigyelhette ügyességét s lélekjelenlétét. Egész életében szinte a
                            fösvénységig takarékos volt. Pénzt majdnem semmire sem adott ki a
                            háztartásban. Vásznat, szappant, gyertyát, olajat, zsírt otthon
                            készíttetett, a zöldség megtermett a kertben, szárnyasok, borjak, birkák
                            s az erdők vadjai pompás pecsenyével látták el a konyhát. Fehérneműnket
                            otthon szőtték, szabták, varrták, s felsőruhánkat is édesanyánk
                            felügyelete alatt varrta a falusi szabó. Hosszú farsang idején,
                            névnapokon vagy születésnapokon és búcsúkon tele volt a ház. Mindez a
                            sok gond édesanyám vállait nyomta, s emellett házasságának első tizenkét
                            évében még ráért az urának nyolc gyermeket szülni, írni és olvasni
                            édesapánktól, franciául és németül anyánktól tanultunk. Esténként,
                            amikor az olajlámpát meggyújtották, és édesanyám kötögetett vagy a
                            háznép fehérneműjét javítgatta, elmondta nekünk Goethe, Schiller,
                            Lafontaine, Kotzebue költeményeit, mialatt édesapánk az Augsburger Allgemeiné-t böngészte, tartlit
                            játszott a plébánossal, vagy valamelyik hangszerén muzsikált. Én mindig
                            Oberont akartam hallani, míg bátyám Lafontaine hőseit szerette.
                            Nővéremet elvitték Pestre Geramb bárónő nevelőintézetébe. Amikor
                            elérkezett az iskoláztatás ideje, minket is bevittek Pécsre a
                            konviktusba. Ott reggel télen rántott levest és zsemlét, délben három
                            tál ételt, uzsonnára gyümölcsöt, estére két tál ételt kaptunk. Szobánkat
                            egyszer fűtötték napjában, tisztogatás után. Mindössze két pár csizmánk
                            volt. Mulatságunk télen csúszkálás, tavasszal labdázás volt, és farsang
                            alatt tánciskolába jártunk, ahol a jó modort és a női nem tiszteletét
                            tanította valami öreg emigráns francia, copfos vidám bácsi. Amikor
                            felcseperedtünk és elvégeztük iskoláinkat, levizsgáztunk, és beállottunk
                            patvaristának. A patvaristából jurátus lett, bátyám megyei szolgálatot
                            vállalt, én pedig átvettem az apai birtokot. Eközben lefolyt a wagrami
                            ütközet, Napóleon serege megfagyott Oroszországban, a Bourbonok újra
                            bevonultak Párizsba, a szent szövetség vigyázott Európa békességére, de
                            mi mindezt csak az Augsburger Allgemeine
                            Zeitung-ból tanulmányoztuk. Most pedig... ó, gróf úr, most
                            beszélni sem jó arról, hogy milyen nyomorúságos életünk van. Szinte a
                            szomszédban, a Drávánál állnak a horvát csapatok, minden pillanatban
                            készen a betörésre, pusztításra és öldöklésre. Pedig már a nénémnek is
                            négy gyermeke van... Gróf úr, az isten szerelmére, miért háborította meg
                            a mi árkádiai nyugalmunkat? Hiszen nem volt nálunk boldogabb nép a föld
                            kerekségén.</p>
					<p>Vidéki barátom elment, én pedig lefeküdtem, és pompásan aludtam. Pedig
                            egy pillanatig sem kételkedem, hogy le fognak fejezni. Csak azt nem
                            tudom, kik. Lehet, hogy lefejeztet Windischgraetz, lehet, hogy Kossuth,
                            esetleg a republikánusok, talán Petőfi úr, lehet, hogy a horvátok,
                            románok vagy szlávok, de ha Istennek valamilyen csodája folytán
                            mindezeknek a karmai közül kimenekülök, akkor szentlászlói barátom lő
                            belém a vadászpuskájával, mert az árkádiai nyugalmát megháborítottam -
                            vagy Andrássy György, aki szememre vetette a Hitel-t. Szép kilátás. Berekesztett utak... egyetlenegy marad
                            szabadon, s az az egy a bitófához vezet. Az egészben pedig az a
                            legpikánsabb, hogy Kossuth legalább a saját elveiért fog meghalni, de én
                            olyanokért, melyeket mindig elleneztem. Ha szlávoktól és románoktól
                            megszabadulunk, a németség fog bennünket megsemmisíteni. Csak isteni
                            csoda mentheti meg fajunk életét. Ma női küldöttségtől koszorút kaptam:
                            borzasztóan lázadó szaga van, s anarchiára emlékeztet. A hídról
                            álmodtam. A híd óriásnak látszik - nem lehet befejezni. Ez most úgy
                            tűnik fel nekem, mint a babiloni torony. Nem ez az oka ennek a szörnyű
                            zűrzavarnak? Elhatároztam, hogy lemondok, hátha akkor egyszerre minden
                            jóra fordul. Hátha akkor megtörténik az a csoda, hogy szemtelenségük
                            megnyeri a csatát. Egész éjjel lázas vagyok.</p>
					<p>- Gróf úr, miért háborította meg a mi árkádiai nyugalmunkat?</p>
					<p>- Uram, én a legtöbb ember legnagyobb boldogságát akartam...</p>
					<p>- Nálunk nem volt boldogabb nép a föld kerekségén. Most pedig...</p>
					<p>- Én vagyok a bűnös, nem pedig Kossuth. Holnap alázatosan bocsánatot
                            kérek tőle... a Lánchíd építését pedig beszüntetem.</p>
					<p>
                            Május 23.
                        </p>
					<p>Valaki megírta Petőfi Sándornak, hogy Béranger-nak a francia kormány
                            követi állást ajánlott fel, de az ősz költő ezt a következő szavakkal
                            utasította vissza: “Oly sokan vannak most, akik magukat mindenre
                            képesnek érzik, kell tehát, hogy olyan is legyen, aki azt hiszi, hogy
                            semmire sem való. Hagyjatok engem békén, és ne csináljatok mihaszna
                            politikust a jó öreg dalnokból.” Betegen fekszem. Az eseményekről csak a
                            lapokból értesülök. Íme néhány újdonság: az előkelő világ az idén
                            Balatonfüreden tölti a nyarat. A debreceni vásár jól sikerült. A vásár
                            után a zsidók ezer pengőforintot adtak jótékony célra. Új ruhát kaptak a
                            levélhordók. Kolozsvárott a zsidók kikeresztelkednek. Szerbiából ötven
                            ágyúval hadsereg tört be Magyarországba Zimonynál. A kormány a horvát és
                            szerb zavargások hírére megkezdi hadi készületeit, s Belgiumba és
                            Poroszországba fegyverek beszerzése végett biztosokat küld. Batthyány
                            miniszterelnök kiáltványt intéz a néphez, hogy szeretett magyar hazánk
                            egén veszélyes felhők tornyosulnak, szükséges tehát, hogy legalább
                            tízezer főből álló nemzetőrsereget állítsunk fel. Tizenhét városban
                            megkezdődik az önkéntesek toborzása. Szolgálati idő három év, és húsz
                            pengőforint foglalón kívül naponként nyolc, tizenhat és huszonnégy
                            krajcár. A kormány felszólítja a rendes sorkatonaságban szolgáló magyar
                            tiszteket és más tiszti fokozatra érdemes hazafiakat, valamint azokat,
                            akik lovas ágyútelepeknél akarnak szolgálni, hogy a honvédelmi
                            miniszternél jelentkezzenek. A szerbek a románokat is fel akarják
                            Erdélyben lázítani. A Herkules gőzösön hat század
                            gyalogos indult el Péterváradra. Joachim József hegedűművész, aki
                            mindössze tizenhét esztendős, de már kinevezték a lipcsei konzervatórium
                            tanárává, néhány nap óta szüleinél Pesten időzik. A miniszterelnök
                            felszólítja az erdélyi székelyeket, hogy a haza védelmére adjanak
                            tizenkétezer főnyi újoncot. Az országgyűlést összehívták. Fölszólították
                            a polgárokat, hogy ércpénzüket, aranyaikat és ezüstjeiket kölcsön- vagy
                            ajándékképpen tegyék le a haza oltárára.</p>
					<p>Crescence pedig, aki minden délben kimegy a Duna-partra vagy a Váci
                            utcába, és a radikális hölgyek ruháit tanulmányozza, ma izgatottan
                            mesélte, hogy Batthyány Lajosnén (Istenem, ha tudná, hogy mennyire
                            hasonlít Karolinához) fehér csipkés, virágos, lila krepp kalap és
                            barackszínű, tafotaselyem mantilla volt, és... drága kis hiú madárkám,
                            te a vérpadról is megfigyelnéd a legújabb divatot, de éppen olyan
                            hősiesen hajtanád gyönyörű nyakadat a guillotine alá, mint a francia
                            marquise-ok a nagy forradalomban. Eszembe jut a kis Sel. Kit szeretek
                            jobban: Crescence-t vagy Karolinát? Nemsokára valamennyien együtt
                            leszünk. Lázam van.</p>
					<p>
                            Június 13.
                        </p>
					<p>Lederer városparancsnok ablaka alatt a fiatalság macskazenét rendezett,
                            mire a házból és a szomszéd utcákból katonaság rohant a népre. Német
                            káromlások, leírhatatlan zavar és jajveszékelés, félreverték a
                            harangokat, a nemzetőrök a nép védelmére kivonultak. István nádornak
                            köszönhető, hogy a nemzetőrök és a gránátosok nem ütköztek össze. Húsz
                            sebesült, három halott. Petőfi Sándor pedig a Múzeum téren népgyűlést
                            tartott, és nekirontott a minisztériumnak. Én e minisztériumra nem a
                            hazát, de egymagamat és a kutyámat sem bíznám - mondotta Petőfi, és
                            Kossuth ezt szörnyen rossznéven vette. Pedig ennek a Petőfinek, ami a
                            kormányt illeti... ha nem volnék miniszter... azt mondanám, hogy...</p>
					<p>
                            Június 17.</p>
					<p>Petőfi Sándort, aki Szabadszálláson követnek lépett fel, Kossuth Lajos
                            csúnyán kibuktatta. Az országban nagy a felháborodás a költő ellen
                            jakobinus és republikánus versei miatt. A választás alatt a feldühödött
                            nép majdnem agyonverte. Az Életképek-ben
                            megjelent a republikánus Hiszekegy: “Hiszek egy magyarok istenében,
                            mindenható atyában, kunok és székelyeknek teremtőjében. Hiszek egy
                            magyar szabadságban, ő egyszülött fiában, minden urak urában, ki
                            fogantaték kiömlött szent vérből, született Rákóczi kardjától, szenvede
                            Ausztriának alatta, megfeszítették és meghala és eltemettették a
                            vérpadon. Szálla alá a szegény nép közé, március 15-én halottaiból
                            föltámada, fölméne Bécsbe, üle a császár fejére, onnan lészen eljövendő
                            ítélni radikálokat és pecsovicsokat. Hiszek szent népszellemben, hiszek
                            egy közönséges európai respublikát, nemzetek közt egységet, háborúknak
                            elmúlását, régi hírünk feltámadását s Magyarország örök életét. Ámen”.
                            Szemenszedett útszéli ostobaság. De Petőfi Sándor olyan verseket ír,
                            hogy meghűl az emberben a vér! Most már arról beszél, hogy az árulókat
                            és a királyokat fel kell akasztani. Tasner, mit szólsz ehhez? És mit
                            szólsz ahhoz a javaslathoz, hogy a tízparancsolatot a templomokban a
                            papok úgy legyenek kötelesek kihirdetni: Tiszteld a köztársaságot, hogy
                            hosszú életű lehess ezen a földön? Ez nekem és Crescence-nek szól ám! És
                            Crescence Antónia grófnő ruháit figyeli a korzón!...</p>
					<p>
                            Június 25.</p>
					<p>Májbajom miatt rendesen szenvedek. Szemrehányásokat teszek magamnak.
                            Életet és üdvösséget egyaránt eljátszottam. Sötét sejtelmeim vannak,
                            rövidesen borzalmas finálé következik. Eötvös Pepi báró nagyon cinikusan
                            viselkedik velem szemben. Tegnap azt mondta nekem: “Te szerencsés vagy:
                            ha a dolog Magyarországra nézve jól üt ki... a te érdemednek fogják
                            tulajdonítani, mert az egész dolgot te kezdeményezted; ha rosszul üt ki
                            - Kossuthra hárul az ódium!” Eszembe jutott a szentlászlói nemes, és
                            pillanatra magam is elhittem, hogy mind e zavarnak én vagyok az oka; de
                            aztán nevetnem kelle ezen a hiúságon. Hiszen most az egész világ
                            forradalmi lázban delirizál! Csakhogy Magyarország az egyetlen nemzet,
                            amely ebbe belepusztul, és Magyarországban az egyetlen ember, aki ebbe
                            testileg-lelkileg összeomlik - az én vagyok, kedves Eötvös Pepi.</p>
				</div>
				<div type="chapter">
					<head>
                            5
                        </head>
					<p>A Molnár utcában elfogták a szláv titkos propaganda apostolait. Petőfi
                            Sándor elárvereztette a könyvtárát, s a begyűlt összeget - hatvanöt
                            pengőt - hadicélokra ajándékozta. Széchenyi István gróf egy mázsa
                            ezüstöt és évenként tizenkétezer forintot, a Nemzeti Kaszinó húszezer
                            pengőt, Wodianer pesti nagykereskedő két láda arany- és ezüstneműt, gróf
                            Zichy Manó öt mázsa remekmívű ezüstöt ajándékozott a hon oltárára. Liszt
                            Ferenc Pesten tartózkodik. A württembergi huszárok Lenkey János százados
                            vezetése alatt a Dnyeszteren átúsztattak, és Máramaros megyén keresztül
                            hazaszöktek Magyarországba. Kolozsvárott kimondták az erdélyi uniót.
                            Ázsiában és Szerbiában kolera pusztít. A budapesti orvosok azt mondják,
                            hogy e borzasztó betegség legkésőbb júliusig hozzánk is betör. Pesten
                            divatba jönnek a Kossuth-kalapok. A felkelő szerbek Újvidék alatt
                            táboroznak, a Nemzeti Színházban pedig az Egy nő, aki
                                az ablakon kiugrik című pikáns vígjátékot adták, s utána balett
                            következett. Az Óbudai Hajógyárban tizenhárom gőzhajót rendeltek.
                            Olaszországi tudósítások szerint Radetzky győzelemről győzelemre halad.
                            Batthyány miniszterelnök Innsbruckba ment a királyhoz. Kossuth Lajos
                            pénzügyminiszter néhány napig Gödöllőn pihen. A pesti
                            Károly-kaszárnyában levő olasz katonaság a magyar önkéntesekkel
                            összeverekedett, aztán az ártatlan utcai nézőközönségre lövöldözött.
                            Kossuth kijelentette, hogy csak akkor ad katonát az olasz háborúra, ha
                            az olaszokat felszabadítják. A sváb-hegyi mulatókban őrületes
                            hazárdjáték folyik. A pesti házak ára rohamosan felszökött. A drágaság
                            elviselhetetlen. A szerbek Karlovicot megtámadták, aztán a gránátoktól
                            felgyújtott város piacára nyomultak, a harcok este tíz óráig tartottak,
                            magyar és szerb részről egyaránt sok a halott és sebesült. A pesti
                            Károly-kaszárnyában történt vérengzés miatt a kaszárnyával szemben hat
                            ágyút állítottak fel. Az utcákat elzárták, hogy az olasz katonák meg ne
                            szökhessenek. Az utcákon félelmetesen nagy a tolongás. Délfelé István
                            főherceg, királyi helytartó, nyílt hintóban, huszár ezredesi
                            egyenruhában hajtatott be a kaszárnyába. A főherceg mellett gróf
                            Széchenyi István miniszter ült. Délben az olasz katonák lerakták
                            fegyvereiket.</p>
					<p>Ilyen híreket közöltek a pesti újságok júniusban, a gróf pedig ezeket
                            írta a naplójába:</p>
					<p>Kossuth ismét Pesten. Megtapogattam a pulzusát - semmi láza, csak gyönge
                            - mondja ő. És rögtön átvette a hatalmat. Vele szemben most már az egész
                            kormány alárendelt szerepet játszik. Nekem úgyszólván mukkannom sem
                            szabad. Amikor a republikánus izgatások miatt panaszkodtam, Kossuth
                            letorkolt: “Nincs mit félni a fiatal izgatóktól... legfeljebb
                            összevissza háromszázan vannak. Ezeket agyonveretem, csak egy szavamba
                            kerül!!!”</p>
					<p>Minisztertanács Batthyánynál. Kossuth most már valósággal napóleoni
                            allűröket vesz fel. Ma kiadta a rendeletet államtitkárának, Pulszkynak,
                            hogy menjen az orosz követhez, és kérdezze meg tőle, benne van-e a cár
                            keze a szerb mozgalmakban? Mert azt nem tűrheti... És vigyázzon az
                            orosz, mert ha azok a kunok felülnek a csikókra... Mi az? Bevonulunk
                            Oroszországba? Moszkvát felgyújtjuk? Napóleon? A románok ellene
                            fordultak az Uniónak (a szászok követték a példát), román nyelvű
                            közigazgatást és iskolákat kívánnak. Mit szól ehhez Altösterreich
                            tábora, a magas hivatalnokok, a cseh-német arisztokrácia és a tábornokok
                            gyülekezete, amely egészen komolyan hiszi az össz-Monarchia
                            létezését?</p>
					<p>Ezeket írta naplójába, de feljegyezhette volna többek között azt is, hogy
                            Pesten kihirdették a statáriumot a lázítók, bujtogatók, közrendzavarók,
                            gyilkosok, gyújtogatók, rablók ellen. A Nemzeti Színházban a Párizsi rongyszedő-t adták. István főherceg
                            Görgey Artúr és Klapka György volt főhadnagyokat kinevezte századosokká,
                            Görgey tehát nem lesz egyetemi tanár. Csehországban Windischgraetz
                            tábornok és hadparancsnok Prága városát bombáztatja. Jámbor Pál
                            kankováci lelkész, aki Hiador néven írja költeményeit, mint egy új
                            Kapisztrán, sereget toborzott, és hétszáz embert indított útnak Újvidék
                            felé. A keszthelyi apátplébános, miután az önkéntesek zászlaját
                            megszentelte, levette nyakáról a nehéz aranyláncon függő keresztet,
                            ujjáról lehúzta apáti gyűrűjét, és átadta az önkénteseknek azzal a
                            kéréssel, hogy azt Deák Ferenc tegye le Pesten a haza oltárára. Radetzky
                            folytonosan győz Olaszországban. A Hengermalom is fegyvergyárrá alakult
                            át, és javában dolgozik, ötszáz darab fegyvert készít naponként. A
                            székelyek küldöttsége így szólt a miniszterelnökhöz: “Miért nem indítnak
                            már egyszer útnak bennünket? Hadd aprítsuk össze ellenségeinket, s aztán
                            nyugodtan lássunk a magunk dolgához.” Az orosz közeledésről szóló hírek
                            egyre aggasztóbbak lettek. A tudósítások mind megegyeztek abban, hogy
                            Lengyelországban negyedmilliós haderőt összpontosítottak, s a cár
                            Magyarországon át akar Bécs felé nyomulni.</p>
					<p>Július tizenkilencedikén megnyílt az országgyűlés, a követek boldogan
                            üdvözölték egymást a képviselőházban, a miniszterek bemutatkoztak...
                            parlament... felelős minisztérium... olyan volt minden, mint egy szép
                            álom. A kávéházi jakobinusok alig néhány embert tudtak megválasztatni, a
                            képviselőház kilenctized része közbecsületben álló, mérsékelt
                            gondolkozású táblabíró volt, és a Batthyány-kormány hűséges híve. A gróf
                            elégedetten nézett végig a követek során. Ilyen emberekkel már lehet
                            valamit kezdeni. Csak, természetesen, szoros pártfegyelem alá kell őket
                            fogni, mint ahogy azt Angliában látta. Ő maga nem pártember, de szentül
                            hitte, hogy Eötvös és Szemere, akik centralisták, és egész életüket az
                            angol és francia parlamenti élet tanulmányozásában töltötték, bizonyára
                            megszervezik a kormánypártot. Csakhamar elképedve látta, hogy ez nem
                            történik meg. Batthyány Lajos gróf nem alkalmas pártvezérségre, gőgös,
                            elzárkózott, erélyes, de hideg és merev lénye csakhamar elidegenítette
                            magától a képviselőket. Esterházy Pál herceg és Mészáros Lázár nem
                            voltak Pesten, a szelíd lelkű Klauzál nem is számíthatott arra, hogy
                            Deák és Kossuth mellett számításba vegyék. A gróf másfél évtized óta
                            Deák Ferencet tartja a pártvezérségre legalkalmasabbnak. Deák azonban,
                            aki egyszer már felbőszítette őt azzal, hogy éppen akkor nem vállalt
                            követséget, amikor a legnagyobb szükség lett volna rá, a finnyás,
                            érzékeny és duzzogó lelkű Deák most is szükségtelennek tartja a
                            pártszervezkedést. Kemény Zsigmond báró egyszer ki is fakadt: A kormány
                            a közszellem irányítását nem tartja fontosnak. Lapot nem tart, a sajtóra
                            nem ügyel, a pártra nem gondol, betakarva magát ártatlanságának
                            palástjába, minden rágalmat úgy tűr, hogy sem meggátolni, sem megcáfolni
                            nem tartja szükségesnek. Ez gyönyörű lehet keresztény erénynek és
                            szamaritánusi alázatnak, de kormányzati taktikának kétségbeejtő.</p>
					<p>A gróf naplója napról napra szomorúbb húrokat penget.</p>
					<p>Crescence-t a hiúsága és a kíváncsisága itt tartja Pesten... Lámpavasra
                            akasztanak minket. Az életemre törnek. Én nem félek tőlük, de
                            Crescence-t és a két fiút meg kell menteni. Crescence hallani sem akar
                            erről. Crescence halálos álmát alussza. Ó, a szerencsés!... A lámpára, a
                            lámpára... Akárcsak a francia forradalomban. Crescence tovább álmodozik,
                            pedig már nem lehet várni. Ma ismét rászóltam:</p>
					<p>- Neked el kell menned a gyerekekkel!</p>
					<p>Crescence valósággal könyörgött:</p>
					<p>- Ne küldj el engem, én veled élek és veled halok.</p>
					<p>A Conciergerie! Nyaktiló és barackszín köpeny! Bocsáss meg, édes kis
                            madárkám, hogy tegnap rosszat írtam rólad.</p>
					<p>
                            Július 30.
                        </p>
					<p>Pálffy Albert és a bankóhamisításért börtönt ült, maró tollú Csernátony
                            Lajos a francia konvent utánzását ajánlgatják. A kormány szerintük
                            “csupa pecsovicsot nevez ki a hivatalokba, Kossuth maga elavult
                            municipalista Wesselényi modorában, ahelyett hogy a francia
                            centralizációt követné”; már május havában robespierre-i álmok
                            nyugtalanították őket, a felelős minisztériumot “végtelenül nagy
                            politikai szerénységgel, nevetségességgel” vádolják, Csernátonynak
                            “erős és független, sőt felelősség nélkül való kormány” kell, azaz
                            radikális diktatúra. A hangulat minden téren radikalizálódik. A pesti
                            értelmiségi körökben az egyházi javak lefoglalását, a cölibátus
                            eltörlését, a katolikus püspököknek a nép által való választását
                            követelik, s egyúttal támadják a “vaskalapos esperesek” kálvinista
                            konventjét is. A “gót idők szennyéből” ki akarják a magyar népet
                            vetkőztetni, lelkiismeretlenül rémhíreket terjesztenek, mérgezett
                            gabonával telt hajókat látnak a Dunán úszni, s emellett folyvást
                            illúziókban élnek. A Batthyány-minisztériumról a Metternich-rendszerrel
                            szemben megállapítják, hogy “eben gubát cseréltünk”, Petőfi ki akarja
                            ragadni a hatalmat a kormány és a népképviselet kezéből, s a
                            köztársasági érzelmű polgárok diktatúráját akarja kikiáltani. Kossuth
                            magának külön ágenseket tart; minap Batthyánytól Bécsben megvásárolt
                            fegyvergyűjteményt kéz alatt ő vette át; a radikálisok szidták Batthyány
                            tehetetlenségét, és dicsérték Kossuth találékonyságát; máskor 80000
                            forintot utalt ki a kabinet tudta nélkül Londonban fegyvervásárlásra,
                            holott ezzel a miniszterelnök volt megbízva, s mikor ez kért tőle ily
                            célra pénzt, nem volt fedezet. Szalay László és Pázmándy Dénes a
                            frankfurti parlamenthez követül küldvén, ezeknek Kossuth, Szemerével
                            együtt, Batthyány tudta nélkül adott pótutasításokat, hogy az angol és
                            francia nemzettel örök szövetséget kössenek, viszont más alkalommal
                            arra, hogy Magyarország garantálni fogja a megalakuló német Bund
                            területi integritását.</p>
				</div>
				<div type="chapter">
					<head>
                           6
                        </head>
					<p>A gróf, aki egyénileg egész életében gyűlölte a pártokat, a maga lakása
                            alatt, a saját költségén kibérelte az Ullmann ház egész első emeletét,
                            ott a kaszinó mintájára kényelmes és fényűző klubhelyiséget rendezett
                            be, és átadta azt a kormánypártnak. Hiába. Batthyány és Deák csak nagy
                            ritkán tették be a lábukat a klubba, Kossuth Lajos pedig akkor már
                            inkább a Madarász-féle Radikális Körbe járt, ilyenformán a pompás
                            Ullmann-helyiség lassanként elnéptelenedett. A gróf szíve tele lett
                            keserűséggel.</p>
					<p>Nemsokára napirendre került az olasz kérdés. A gróf úgy érezte, hogy itt
                            az utolsó alkalom, amikor talán sikerül a dinasztiát lekötelezni és a
                            kívánt negyvenezer újonc megajánlásával a márciusi napokban megadott
                            engedményeket örök időkre biztosítani. A minisztériumban az
                            újoncmegajánlást is elfogadták - Batthyány és Kossuth egyébként előzőleg
                            már számtalanszor lekötötték magukat e mellett az álláspont mellett -, a
                            képviselőház ülésén Kossuth Lajos a minisztertanácsi jegyzőkönyvet fel
                            is olvasta, de ekkor a karzat és a Madarász-féle radikális és
                            republikánus csoport zajongani és tiltakozni kezdett, Kossuthot elkapta
                            a szenvedély, és a felolvasott jegyzőkönyvhöz hozzátette, hogy ezt a
                            határozatot a kormány csak a morális hatás kedvéért hozta... és aztán
                            hozzátette, hogy Magyarország az olaszokkal való békét kívánja, és
                            beleegyezik Milánó elszakadásába. Batthyány és Eötvös hiába akarták
                            korrigálni ezt a katasztrofális elszólást. Irtózatos! Kossuthnak nem
                            magáért és a magyar nemzetért fáj a feje, hanem a szárd királyért, aki
                            röpcédulákkal bujtogatja az ellene harcoló horvát határőröket, hogy
                            menjenek haza és verekedjenek a magyarokkal - írta a naplójába.</p>
					<p>A helyzet napról napra aggodalmasabb és fenyegetőbb lett. A gróf leghűbb
                            emberei is végre odajutottak, hogy kezdték a dolgot tétlenül nézni,
                            teljes apátiával és fatalizmussal, mintha tehetetlenségük tudatában
                            felmentették volna magukat az alól, hogy a hazával, a néppel vagy a
                            közdolgokkal törődjenek. Mindenki csak a saját bőrét vagy a családjáét
                            kezdte félteni. A gróf észrevette ezt, és magához hívatta Kovácsot és
                            Tasnert. Látszott rajta, hogy nem akar elérzékenyülni.</p>
					<p>- Hát maguk mit akarnak még itt? Mire várnak még? Mi dolguk van itt?</p>
					<p>Kovács megszólalt:</p>
					<p>- Ameddig excellenciád...</p>
					<p>A gróf közbevágott:</p>
					<p>- Ne beszéljen nekem ilyen badarságot. Én miniszter vagyok...
                            miniszter... érti? - és vérfagyasztó módon kezdett el nevetni. - Felelős
                            miniszter vagyok, akárcsak Kossuth vagy Batthyány Louis... sőt csak én
                            vagyok felelős, ők felelőtlenek... én kapitány vagyok, nem
                            huszárkapitány, hanem hajóskapitány a Tiszán, és nem hagyhatom el a
                            süllyedő hajót... de magukra igazán semmi szükség nincs itt.</p>
					<p>Tasner és Kovács, akik a gróf szívéhez oly közel álltak, most majdnem
                            elsírták magukat, mint két kicsiny gyermek.</p>
					<p>- Nem megyünk!... - kezdte el Tasner, de nem tudta a mondatot
                            folytatni.</p>
					<p>A gróf tudta, hogy hiába volna minden rábeszélés, tehát más húrokat
                            kezdett pengetni:</p>
					<p>- Jó. Hát nem megyünk, de valamire mégiscsak el kell magunkat határozni.
                            Átgondoltam a dolgot: ami saját személyünket illeti, wir sind dem
                            Geschicke verfallen. De a családunk, az más. Az asszonyokat és a
                            gyerekeket nem szabad kitenni semmiféle veszedelemnek. Én már el is
                            határoztam, hogy a grófnét és a fiaimat elküldöm Cenkre. Megkövetelem,
                            hogy önök is ugyanezt cselekedjék, ígérjék meg nekem. Most még akadály
                            nélkül mehetnek, ki tudja, ha a zavarok nőnek, gondoskodhatunk-e
                            elhelyezésükről? Na hiszen, azért magunkat sem hagyjuk, ameddig csak
                            lehet! Már megtettem minden lehető óvintézkedést. A házunk erős, a
                            padláson elrejtettem hetven-nyolcvan kitűnő fegyvert, és ha ez nem elég,
                            itt van szemben a Lánchíd udvara, Clark is elkészült minden eshetőségre,
                            és van olyan hatvan-hetven elszánt emberből álló csapata, amely tízszer
                            akkora csőcselékkel szemben is kiáll. Intézkedtem, hogy a hajógyár
                            munkásai is azonnal hajókon jöjjenek segítségünkre, ha valami baj van.
                            Mi tehát, uraim, fittyet hányhatunk minden veszedelemnek, de ha velem
                            volnának a grófné és a fiúk, akkor inkább odadobnám magam áldozatul,
                            csak nekik ne legyen semmi bántódásuk.</p>
					<p>Augusztus közepén már ismeretessé lett a bécsi minisztérium emlékirata,
                            amely tiltakozik a Monarchiának kettészakítása, vagyis Magyarországnak a
                            márciusi napokban megadott független államisága ellen, a március óta
                            létesített állapotot jogtalannak tekinti, és Magyarországnak az
                            ausztriai császársághoz való viszonyát az évszázados jól bevált alapra
                            vissza akarja állítani.</p>
					<p>István gróf jóslata tehát beteljesedett: amint a dinasztia és a bécsi
                            oligarchia kissé összeszedi magát, mindent visszavon, amit a rémület
                            perceiben kicsikartak tőle... A gróf érezte, hogy az osztrák kormány,
                            sőt maga az uralkodó is kimondta a szót, amelyre a magyar nemzet csak
                            fegyverrel felelhet. A nemzet forradalmi állapotba került. Kossuth
                            negyvenkétmillió forintot és kétszázezer újoncot kapott a
                            nemzetgyűléstől. A kocka el van vetve. Elvégeztetett. Tisztességes ember
                            most nem tehet egyebet, mint felköti a kardját, és elmegy Bécs,
                            Jellasics, a szerbek ellen, ahova Kossuth Lajos küldi. Ezen a ponton már
                            nem szabad okoskodni, most már verekedni kell. Aki pedig bűnösnek érzi
                            magát a katasztrófa felidézésében, vagy nem hisz a győzelemben, az lője
                            főbe magát. Neki tehát kettős oka van az öngyilkosságra.</p>
					<p>Álmatlan éjszakán, estétől reggelig vívódott magában; akkor eszébe jutott
                            a derék, higgadt, bölcs Deák Ferenc. Igen, ez az ember talán meg tudja
                            mondani, hogy mit kell cselekedni. A minisztertanácsban félrehívta és
                            megkérdezte. Deák maga is kétségbeesett hangulatban és teljesen
                            tanácstalan volt. Ekkor a gróf szemét elfutotta a vér, és megragadta
                            Deák Ferenc karját:</p>
					<p>- Deák, én mindent elveszettnek tartok; a mi helyzetünk kétségbeejtő.
                            Számunkra, akik becsületes hazafiak vagyunk, nem marad más hátra, mint
                            az öngyilkosság.</p>
					<p>A szép, erős, gömbölyű arcú magyar erre elsápadt, de a szemei csodálkozva
                            meredtek a grófra:</p>
					<p>- Öngyilkosság? Ha az én halálom meg tudná menteni a hazát, bizonyára mit
                            sem gondolnék az életemmel. A jelenlegi helyzetnek azonban nem vagyunk
                            okai, s nem tudunk azon változtatni sem az életünkkel, sem a
                            halálunkkal. A jelen pillanatban tehetetlenek vagyunk, de talán eljön
                            még az az idő, amikor a hazának hasznára lehetünk.</p>
					<p>A gróf mindenáron egyenes és határozott választ akart kicsikarni:</p>
					<p>- Tehát ön nem akarja magát főbe lőni?</p>
					<p>A nehézkes, lomha ember arcáról ragyogott a fatalizmus és az élet
                            szeretete.</p>
					<p>- Nem! - felelte, erősen megnyomva a szót.</p>
					<p>A gróf egy pillanatig maga elé meredt, aztán mintha magát akarta volna
                            megbiztatni:</p>
					<p>- Hát akkor én is megpróbálok élni.</p>
					<p>És már ott is hagyta minisztertársait, kezébe kapta nagy aktatáskáját, és
                            a szobából kitámolygott.</p>
					<p>Deák Ferencet nemcsak a gróf kétségbeesése, hanem arcának
                            halotthalványsága és egész testi habitusának lerongyolódott,
                            nyomorúságos volta is megdöbbentette. Nyomban felkereste a gróf régi
                            háziorvosát, Balogh Pált, és elmondta neki a beszélgetést. Az orvos
                            szomorúan horgasztotta le a fejét:</p>
					<p>- Régóta figyelem...</p>
					<p>- Hát miért nem gyógyítja?</p>
					<p>Az orvos, maga is fáradt és szomorú ember, halkan felsóhajtott:</p>
					<p>- Először az országot kellene meggyógyítani!...</p>
				</div>
				<div type="chapter">
					<head>
                          7
                        </head>
					<p>Augusztusban a gróf már a minisztertanácson és képviselőházban egyaránt
                            csak némán és szomorúan szemlélte az eseményeket. Úgy érezte, hogy most
                            már csakugyan elkövetkezett az az idő, amikor csak az istenek közvetlen
                            beavatkozása segíthet a dolgokon. Az országban már kétféle hadsereg
                            volt: a régi sorgyalogság és a honvédség. Jellasics pompásan felszerelt
                            hadserege - a császár katonái - a Drávánál táborozott, és várta a jelet,
                            hogy meginduljon Buda és Pest felé. Nagyszebenben román nemzeti
                            bizottság lázítja a nemzetiségeket, Szenttamásnál, Földvárnál, Versecnél
                            már rendes háború folyik a szerbekkel, és Bécsben hálaadó
                            istentiszteletet rendeztek Radetzky tábornok fényes olaszországi
                            győzelmei után. A grófnak eszébe jutott az a nap, amelyen a napóleoni
                            háborúk után Bécsbe érkezett, s a Práterben, isten szabad ege alatt
                            katonai istentiszteletet tartottak a szövetségesek győzelmeiért. Aznap
                            látogatta meg a kis Selt... Milyen régen pihen már a sokat szenvedett,
                            szegény kis lélek a föld alatt... Vajon a túlvilágon találkozott-e
                            Karolinával? És mit szóltak egymáshoz?... Úgy érzi, hogy nemsokára ő is
                            találkozik velük. Az olaszok után most majd a magyarokra kerül a sor...
                            no, de miellenünk már nem a vén Radetzkyt küldik, hanem Windischgraetz
                            herceget, aki ma a legnagyobb hatalom Bécsben... Windischgraetz,
                            undorító barom... de a bécsiek ujjongnak, Bécs megint tombol, és a
                            császár Innsbruckból visszatér a Burgba... Hm... Egymás után hogy dőlnek
                            össze az ő számításai! A császár végül összes tartományaival kibékül,
                            Jellasics és a horvátok egyenesen a dinasztia megmentői gyanánt
                            szerepelnek, mintha csak átvették volna az ő koncepcióját. A császár és
                            Bécs, Ausztria és a hadsereg és a Monarchia mindenféle nemzetisége most
                            már egyedül csak Magyarországot látja ellenségének.</p>
					<p>A gróf néha részt vett a minisztertanácson. Nem is nagyon figyelt a
                            megbeszélésekre. Miért? Úgyis csak az történik, amit Kossuth akar. Őt
                            pedig nemcsak mellőzik, hanem gúnyolják és inzultálják is. A minap,
                            ahogy a minisztertanácsban leült az asztalhoz, Kossuth boldogan
                            mutogatta a Brüsszelből vásárolt, új szerkezetű szuronyos puskának egy
                            mintamodelljét a szoba másik sarkában, az ablak előtt. Egyszer csak
                            látja, hogy Kossuth Lajos, ahogy a puskát mutogatja, hirtelen az arcához
                            emeli, és szabályszerűen feléje céloz. Megdöbbenve nézett erre a furcsa
                            mozdulatra, és akkor hallja, amint Kossuth azt mondja Klauzálnak:</p>
					<p>- Pompás egy fegyver. Derék puska ez, s van egy sógorom, aki remekül
                            céloz, s ezzel a puskával akármikor ledurrant akármiféle hazaárulót.</p>
					<p>A gróf felpattant helyéről, alig tudta megfékezni magát, hogy rá ne
                            rohanjon Kossuthra, de aztán meggondolta. Miért is tenné? Csak
                            nevetségessé válnék, mert Kossuth teljes joggal csak tréfának
                            minősíthetné az egészet. Visszaroskadt hát a székébe, de nem tudott
                            sokáig nyugodtan ülni. Égett az agya, felforrt a vére. A többiek is
                            észrevették izgatottságát. Mindenkinek megvolt a véleménye az ízetlen
                            tréfáról, de ő nem bírta tovább. Engedélyt kért, hogy eltávozhasson, és
                            kirohant a szabadba, hogy idegeit lecsillapítsa. Nem, arról szó sincs,
                            mintha félt volna attól a puskától. Húszesztendős kora óta szinte számát
                            se tudja tömérdek párbajának, és Kossuth talán bánni sem tud a
                            fegyverrel, talán még puska sem volt soha a kezében... De az
                            elviselhetetlenül bántotta, hogy zsebre kell vágnia efféle idétlen
                            célzásokat. Egyébként a terror már sokkal durvább formában is felütötte
                            a fejét. Névtelen leveleket kapott, és kézről kézre járt valami névsor,
                            amelyben azok szerepeltek, akiket a forradalom kitörése pillanatában
                            mint megbízhatatlanokat és árulókat a haza érdekében el kell küldetni a
                            másvilágra. Ezek között első helyen olvashatta a saját nevét. Nagy
                            megtiszteltetés. Hiszen nem bánná ő, ha valaki szépszerével átsegítené a
                            túlvilágra, de elviselhetetlenül fájt a szíve, hogy idáig jutott ő abban
                            a hazában, amelyért egy életet töltött el szinte őrjöngő tevékenységben,
                            hajnali négy órától éjfélig dolgozva, verejtékezve, szégyenkezve,
                            dühöngve... Miért? Azért, hogy mint hazaárulót lepuffantsák, vagy kaszát
                            döfjenek a hasába...</p>
					<p>A régi német színház leégett épületével szemben volt egy cukrászda, és a
                            tikkasztó augusztusi napokban oda járt fagylaltozni az egész politikai
                            világ. Valamelyik nap éjszaka, amikor már a vendégek elhagyták a
                            kioszkot, két ismeretlen ember foglalt helyet az egyik asztalnál. A
                            kioszk tulajdonosa észrevétlenül kihallgatta a beszélgetésüket.</p>
					<p>- Napok kérdése már... Ez így nem mehet tovább.</p>
					<p>- Nyíltan ki kell állnunk a porondra.</p>
					<p>- Biztosíthatlak, mindent a legpontosabban előkészítettünk. A forradalom
                            kitör, és kikiáltjuk a köztársaságot.</p>
					<p>- Biztos vagy benne?</p>
					<p>- Amikor meghallod, hogy a fekete embert meggyilkolták, arról
                            megtudhatod, hogy most kezdődik a haddelhadd... Ez lesz a jel az
                            általános megmozdulásra.</p>
					<p>- Miért éppen Széchenyi?</p>
					<p>- Az ő személyében kell a hazaárulókat megfélemlíteni... Ha Széchenyi
                            halott, ez olyan rémületet idéz elő, hogy az egész város elveszti a
                            fejét... Gyerekjáték lesz akkor a minisztériumot lemondatni és a
                            diktatúrát kikiáltani.</p>
					<p>Másnap az egész város erről beszélt.</p>
					<p>Tudták, hogy a grófnak egyik legbizalmasabb embere Kovács Lajos, a
                            minisztérium osztályfőnöke. Perczel Mór egy napon így szólt
                            Kovácshoz:</p>
					<p>- Remélem, tudod, hogy ha hatalomra jutok, te leszel az első, akit
                            felakasztatok. A második Tasner, a harmadik báró Kemény Zsigmond.</p>
					<p>Kovács tréfára fogta a dolgot:</p>
					<p>- Miért éppen minket választottál ki erre a megtiszteltetésre?</p>
					<p>- Először, hogy a grófnak inába szálljon a bátorsága, másodszor, mert
                            természetesnek találom, hogy hasonló esetben engem ti is
                            felakasztatnátok.</p>
					<p>Nemsokára azután megtudták, hogy a grófon kívül még tíz embert akarnak a
                            republikánusok láb alól eltenni. Kovács Lajos összehívta őket
                            tanácskozásra, amelyen megállapodtak, hogy ok nélkül nemigen mutogatják
                            magukat az utcán, s míg az ingerültség tart, nem hálnak otthon. A gróf
                            pedig kijelentette:</p>
					<p>- Kedves Kovács, velem ne sokat törődjenek. A lakásom közel van az épülő
                            Lánchídhoz, titkos föld alatti alagutat készíttetek Clarkkel a hídhoz,
                            és ha megtámadnak, az alagúton át családomat a Dunához viszem, s előbb
                            beledobálom a fiaimat, aztán feleségemmel magam is a hullámokba
                            ugrom.</p>
					<p>Tasner és Kovács, mint az árnyék, követték mindenfelé a grófot, de
                            csodálkozva látták, hogy ezek közt a megalázó és aljas viszonyok közt
                            aránylag eléggé megőrizte nyugalmát és jó kedélyét. Gyakran mondogatta,
                            hogy azok a veszedelmek, amelyekkel szembe tud nézni, amelyeknek ismeri
                            a forrását és célját, nem tudják őt megfélemlíteni, de ha a sors
                            titokzatos kezét látja valamiben, akkor nem áll jót magáért.</p>
					<p>Ez hamarosan be is bizonyosodott.</p>
					<p>A gróf most már nem gondolt egyébre, csak a családjára és legutolsó s
                            legszebb szerelmére, a Lánchídra. Majdnem minden idejét ott, a pesti
                            oldalon palánkkal körülkerített udvaron töltötte, William Clark és a
                            hajógyár igazgatója, a derék Masjon, valamint a munkások társaságában.
                            Most már csak ezek voltak a barátai. Egész nap ott sürgött-forgott az
                            udvaron és a műhelyekben a munkások között, akikkel szinte barátilag
                            elbeszélgetett, valamennyinek megismerte minden ügyes-bajos dolgát,
                            családját, gyermekeit, gondjait, és elhalmozta őket ajándékokkal. A
                            munkások is rajongtak érte. Az udvar egyik hosszát a Duna szegte be. Itt
                            állott a gróf rendelkezésére egy angol csónak, amelyen gyakran Budára, a
                            Margitszigetre vagy a hajógyárhoz vitette magát, hogy elmeneküljön a
                            főváros zajától, a mendemondáktól és a közélet nyomasztó benyomásaitól.
                            Crescence grófné, akit napról napra ostromolt, hogy hagyja itt a várost
                            és vigye magával gyermekeit, makacsul ragaszkodott ahhoz, hogy marad.
                            Emiatt, bár a grófot meghatotta felesége hősiessége, napról napra viták,
                            majd komoly összetűzések voltak közöttük, mert végre is kezdte nem
                            érteni, hogy ezt az észszerű tanácsot miért nem fogadja meg a két kisfiú
                            anyja... Crescence azonban csodálatosképpen megváltozott az utóbbi
                            időben. Azelőtt gyűlölte a két Zichy leányt, Károlyi Györgynét és
                            Batthyány Lajosnét, most szívesen járt a szalonjukba, s részt vett az
                            azokban rendezett jótékony célú teákon, táncestélyeken és
                            hangversenyeken. A levegő tele volt gyűlölködéssel, titkokkal,
                            fenyegetésekkel... mintha minden alá volna aknázva, a föld alatt valami
                            morajlott. Az élet nyomorúságos volt, a nyomor napról napra gyötrőbb,
                            ocsmányabb és fenyegetőbb. Bécsből kolerahírek jöttek, Moldvában és
                            Erdélyben szintén dühöngött a járvány, azt suttogták, hogy Pesten is
                            vannak már koleraesetek, de a hatóság eltitkolja. A külvárosban rablások
                            és gyilkosságok folytak, a főúri szalonokban pedig botrányos szerelmi
                            kalandokról beszéltek a beavatottak. Soha olyan visszataszító nem volt
                            Pesten az élet, mint most, de a gazdag polgárnők és a mágnásasszonyok
                            egészen átadták magukat a mulatozásnak és kalandoknak. Olyan volt az
                            élet, mintha mindenki a világ végét várná, és igyekeznék kihasználni a
                            még hátralevő néhány napot. Crescence sohasem szeretett Pesten lakni, de
                            most nem lehetett innen eltávolítani, s Károlyi Györgyné minden
                            hangversenyén megjelent, mintha ezzel tüntetni akart volna, vagy mintha
                            ki akarná kémlelni, hogy István grófnak melyik asszonnyal van valami
                            barátkozása. A gróf nem mutatta magát a társaságban, s minden erejét
                            összeszedte, hogy a Lánchíd munkálatait siettesse és befejezze.
                            Valamelyik nap jelentette neki Clark, hogy végre felteszik a hídra az
                            utolsó láncot. Ez volt a tizenkettedik. Az angol mérnök kedélyesen
                            dicsekedett, hogy ez ideig még nem volt lánchídépítés a világon, hogy a
                            láncok felvonásánál ne történt volna valami baleset. Nálunk tizenegy
                            lánc már a helyén van, semmi baj nem történt, reméli, hogy a
                            tizenkettediket is szerencsésen felvontatják. A grófot rendkívül
                            érdekelte a dolog.</p>
					<p>- Eddig még sehol sem építettek olyan nagy lánchidat, mint amekkora ez,
                            félek; hogy a többiek fátumát mi sem kerüljük el.</p>
					<p>Clark megjegyezte, hogy a lánc súlya rendkívül nagy, és amikor
                            felvontatják, olyan rázkódtatás érheti az oszlopot, hogy az megtörik.
                            Valóságos csoda lenne, ha mi szerencsésen megúsznók a dolgot.</p>
					<p>A gróf arca elborult:</p>
					<p>- Miért történjék éppen nálunk csoda?</p>
					<p>- Mert amúgy is elég baj van itt, kegyelmes uram.</p>
					<p>A gróf arca mindjobban elsötétült:</p>
					<p>- Ha már csodát tartogat számunkra az ég, akkor inkább máshol volna arra
                            szükség. Azonban a mi hazánkkal már elég csoda történt, lehet, hogy most
                            sem hagy el egészen az Isten.</p>
					<p>Akkor az első ív a két part között már ki volt feszítve. Clark, aki
                            nemcsak zseniális szakember, hanem rendkívül bátor férfiú is volt, egy
                            alkalommal a kifeszített íven átsétált Budára.</p>
					<p>A gróf ezen módfelett felháborodott. Clark miniszteri hivatalnok is volt,
                            vagyis ebben a minőségben a grófnak alárendeltje. A gróf tehát mint
                            miniszter hivatalosan megtiltotta, hogy Clark ezt az istenkísértő
                            vakmerőséget még egyszer megismételje. Másnap aztán barátai s a munkások
                            a legnagyobb rémülettel látják, hogy a gróf nyugodtan átsétál a láncon
                            Budára. Harmadnap még döbbenetesebb dolog történt. A gróf megint felment
                            a láncra, de ekkor magával vitte Béla fiát is, és kézen fogva átvezette
                            a tizenkét éves gyermeket a nyaktörő úton Budára. Clark és Tasner
                            megrendülve nézték a szörnyű jelenetet, s aztán a gróf elé állottak, és
                            figyelmeztették őt a dolog eszeveszett vakmerőségére.</p>
					<p>A gróf a vállát vonogatta:</p>
					<p>- Mit tudhatom én, hogy nagyon hamar nem lesz-e szükségem erre az útra?
                            Ha ide felviszem a kisfiaimat, tudom, hogy biztonságban lesznek, mert
                            senki sem mer utánunk jönni.</p>
					<p>A következő napon kezdetét vette az utolsó lánc felszerelése. A lánc
                            egyik vége egy nagy uszályhajón nyugodott, a másik pedig a felvonógép
                            csigájába akasztva, hogy megtegye útját a pillér magasságába. A gróf
                            minden ellenzés és könyörgés dacára beült a hajóba, és nézte a lánc
                            lassú emelkedését. Egyszerre csak megtörtént a baj. A lánc eltörött,
                            lezuhant, a hajót kettévágta, s egy szempillantás alatt minden elmerült
                            a Duna fenekére. Azt hitték, hogy a gróf most megtalálta azt a várva
                            várt megoldást, amelyet mint jó keresztény ember öngyilkossággal nem
                            akart elintézni. A rémület leírhatatlan volt. Clark és emberei csónakba
                            szálltak, és elindultak a kutatására. Sehol semmi nyoma. Este aztán
                            valaki levelet hozott, amelyben a gróf megírta, hogy jó úszó lévén,
                            átjutott a budai partra, s ott most egy vincellér házában várja, hogy
                            ruhát és kocsit küldjenek érte.</p>
					<p>A grófot ez a véletlen szerencsétlenség jobban kétségbeejtette, mint
                            minden terror és fenyegetés. Ettől kezdve többé alig látta őt valaki
                            mosolyogni. Tasnernak mély melankóliával mondta, hogy a híd az ő számára
                            szimbólum, s a híd sorsa a haza sorsát jelenti. Így jár a nemzet is -
                            ismételgette -, tizenegy óráig minden fényesen ment, s midőn
                            elbizakodottságunk már nem ismert határt, a tizenkettedik órában minden
                            összetörik. Most már Crescence grófné is látta, hogy legalább a
                            gyermekeket biztonságba kell helyezni, és lassanként ráállt, hogy elmegy
                            velük Cenkre. Úgy beszélték meg, hogy ha Pesten javul a helyzet, akkor
                            néhány nap múlva Crescence visszatér, ha pedig tűrhetetlenné válik az
                            itt-tartózkodás, akkor a gróf követi őt, hogy együtt legyen vele és
                            gyermekeivel.</p>
					<p>Augusztus huszonharmadikán reggel ezeket a rejtelmes szavakat írta a
                            naplójába: “Elbúcsúztam Crescence-tól és a fiaimtól. Crescence nem sejt
                            semmit. Uram, legyen meg a te akaratod!” - Este pedig így folytatta:
                            “Vajon az életemben látom-e még őket? Attól félek, nem. Szívem
                            összetörik, de mégis megkönnyebbültem, templomba megyek, ámbár nem bírok
                            már imádkozni sem. A kamarilla megakadályozta, hogy a király a Deák-féle
                            horvát törvényjavaslathoz, amely a Batthyány és Jellasics között
                            megkötött paktum értelmében rendezni akarta a közjogi kérdést, megadja a
                            hozzájárulást. Aljas képmutatás! A vak is látja, hogy a horvátokat
                            ellenünk uszítják. Tehát megkezdődött a hóhérmunka.” Két nap múlva ezt
                            jegyezte bele: “Ki lehet-e sokáig bírni ezt az állapotot, anélkül hogy
                            őrjöngő legyen és kétségbeessék az ember? Tegnap meggyóntam a
                            krisztinavárosi templomban, ahol Crescence-szal megesküdtem, és fiaimmal
                            együtt oly gyakran imádkoztam. A plébános vigasztalni próbált. Azt
                            mondtam neki, hogy az én bűnömre aligha van elég nagy vezeklés, az én
                            bűnömet nem lehet megbocsátani. Az én irataim ébresztették fel a
                            csendes, békés, megelégedett magyart, a kaszinók szülték a köröket és
                            klubokat, amelyekben Kossuth és Batthyány megnőttek. Mindennek én vagyok
                            az oka. Csak az Isten a megmondhatója, hogy a kínnak és fájdalomnak
                            mekkora tengerét kell még átszenvednem, amíg mindezt megbűnhődöm. Az
                            éjszaka egész tisztán hallottam, hogy valaki így kiáltott hozzám:
                            »Minden bajnak te vagy az oka!« Lehet, hogy az a szentlászlói nemes
                            látogatott meg, de lehet, hogy maga az Isten kiáltotta ezt a fülembe. Én
                            vagyok okaminden szörnyűségnek, ami történik, a véróceánnak, amely el
                            fog önteni. Átkozottnak érzem magamat, sehol vigasztalás, sehol
                            világosság. Úgy szaladok körben, mint az őrült, és öklömmel verem a
                            fejemet. A plébános kért, hogy ne tegyek magamnak szemrehányást, mert
                            amíg én dolgoztam, addig nem volt baj. Ostoba beszéd! Nem mertem az
                            oltáriszentséget magamhoz venni. Kirohantam a templomból, a szegény öreg
                            pap biztosan azt hiszi, hogy megőrültem.”</p>
					<p>Estefelé jelentették neki, hogy Wesselényi Miklós akarja meglátogatni. A
                            gróf megdöbbent. Miklós! Az emlékek egész tengere borította el egyszerre
                            a lelkét. Debrecen, a trappisták, Párizs, London, a kettejük gyönyörű,
                            reménydús fiatalsága, szerelmek, duhajkodások, az életnek azok az apró
                            ostobaságai, amelyek olyan széppé teszik ezt a siralomvölgyet...
                            Akadémia, Hitel, Világ, Stádium, Kossuth...
                            Szegény Miklós elfordult tőlem, elbűvölte őt az a varázsló... Börtön,
                            vakság... irtózatos... hát ebből áll az élet?</p>
					<p>A báró lefogyva, megöregedve, világtalanul, egész lelkében feldúlva,
                            amely az arcának vad mártírkifejezést adott, betámolygott a gróf
                            szobájába, és a kezét nyújtotta. István gróf megölelte. Örült neki, de
                            egyszersmind meg is rémítette. Micsoda szörnyű dolog történhetett vele,
                            ha idejön, és baráti kezet nyújt, ő, Wesselényi Miklós, az erdélyi
                            bölény, aki megesküdött, hogy száradjon el a keze, ha Széchenyi István
                            gróf érdekében valaha valamit akarna tenni. Ránézni is rettenetes volt:
                            Egész testében remegett, mint egy gyáva gyermek. Szeme világával együtt
                            elvesztette férfiúi szilárdságát és bátorságát is, és talán még jobban
                            kétségbe volt esve, mint ő.</p>
					<p>A gróf leültette. Maga is melléje ült, körülcirógatta, mint egy óriás
                            titánkölyket. Kezét szorongatta, kérdezősködött a feleségéről,
                            gyermekeiről, ő is elmondotta, hogy milyen szépen cseperednek Béla és
                            Ödön, hogy Crescence milyen hős lelkű és önfeláldozó volt, de kifogyott
                            minden kedveskedésből, mert a báró makacsul hallgatott, lehorgasztott
                            fővel, és néha válla megrendült, mintha belső zokogás vagy embertelen
                            nagy kimerültség vagy kétségbeesés rázta volna meg. Aztán egyszer csak
                            megszólalt. Gyónni kezdett ő, a minden kálomistánál vastagabb nyakú
                            kálomista, s bevallotta, hogy rettenetes tévedés volt az életének utolsó
                            két éve, hogy belátja, mekkorát vétkezett egyetlen, igaz és
                            tiszteletreméltó barátja, mestere, vezére, Széchenyi István ellen, hogy
                            azért jött fel Pestre, mert úgy képzelte, ha figyelmezteti Kossuthot, ha
                            kéri és könyörög neki, hogy forduljon vissza, és álljon gróf Széchenyi
                            István mellé, akkor talán neki, az elöregedett, vak, vén Wesselényinek a
                            rimánkodása gondolkodóba ejti, de hát megint ostoba, naiv, ábrándozó
                            volt, és szörnyű kudarcot vallott Kossuthnál.</p>
					<p>- Képzeld el, István, felbotorkáltam hozzá a minisztériumba, és ott
                            találtam az előszobában Kazinczy Gábort. Mit keresek ott? - kérdezte
                            tőlem Kazinczy, és én zavarba jöttem, elszégyelltem magam, de nem tudtam
                            megállni, hogy el ne panaszkodjam: Kossuthtal szeretnék beszélni, és már
                            tizenegyedszer vagyok itt, de nem juthatok hozzá. Képzeld el, István,
                            Kossuth Lajos, akit a tenyeremen tartottam, aki mikor a börtönben ült...
                            eh, de ne beszéljünk erről... Kossuth Lajos tizenegyszer kiüzente, hogy
                            nem ér rá, és nem fogadhat. Képzeld el, István!... Erre aztán Kazinczy
                            karon fogott, és bevezetett Kossuth szobájába. Megaláztam magam, vak
                            ember vagyok, vén polgári halott, már csak úgy ténfergek az életben...
                            Hej, ha Sámson erejét érezném még a karjaimban, úgy segítsen engem az
                            Isten, megráznám ezt a templomot, és magamra rántanám... - és szörnyű
                            káromkodás hagyta el a vak ember száját -, bevallom neked, István,
                            összetett kézzel könyörögtem neki, hogy ő, aki egyetlen szavával
                            megállíthatja a végzetet, ne engedje, hogy ez a gyönyörű, édes, szép
                            Magyarország... hogy ez az én...</p>
					<p>Nem tudta tovább folytatni. István gróf elérzékenyülve borult az öreg,
                            vak gladiátor vállára.</p>
					<p>Nagy sokára ismét felmordult az egykor olyan félelmetes oroszlánhang,
                            most csak beteg hörgés és lihegés.</p>
					<p>- István, azért jöttem hozzád, hogy bocsánatot kérjek tőled... István, ha
                            lehetséges, felejtsd el, amit ellened vétkeztem.</p>
					<p>A gróf hiába vigasztalta. Hiába erősítgette - minden meggyőződés nélkül,
                            hiszen maga is tele volt kétségbeeséssel -, hogy aggodalmai túlzottak,
                            és majd csak jobbra fordul minden, Miklós báró felállt, és mentében,
                            ahogy vakon és tétován botorkált és botjával nagyokat kopogott a padlón,
                            szinte csak magamagának dörmögte:</p>
					<p>- Elmegyek haza, Zsibóra, István. Olyat mondok neked, amilyet halandó
                            ember még nem hallott tőlem. István, hajolj ide közel. István - súgta,
                            miközben kicsordult szeméből egy könnycsepp -, István, én félek! Csak ne
                            vette volna el az Isten a szemem világát, itt maradnék én az utolsó
                            percig, és ha látnám, hogy a szó már nem használ, közibük ütnék, és
                            addig csépelném őket, amíg darabokra vagdalnak vagy felkoncolnak vagy
                            szitává lőnek, de hát így vakon... István, te boldog ember vagy, végső
                            esetben védheted magadat úgy, ahogy férfiúhoz illik. Engem, világtalant,
                            leüthetnek az utcán, mint a kutyát, anélkül hogy védeni tudnám
                            magamat.</p>
					<p>A báró elbotorkált, és István gróf visszaroskadt a díványra, ahol előbb
                            Wesselényi Miklós báró ült. És ahogy előbb a vak Wesselényi, most ő
                            kezdett magában beszélni:</p>
					<p>- El kell pusztulnom, látom, kínlódnom kell, hogy vezekeljek. Kossuth
                            tegnap azt mondta nekem: miért küldte el ön a feleségét? Vigyázzon
                            magára! Én lövetek azokra, akik ellenünk vannak vagy cserbenhagynak.
                            Mintha Marat-t láttam volna magam előtt. Úristen, mit tegyek? Elfussak
                            én is, mint Wesselényi, vagy várjak, míg felakasztanak, és kik
                            akasztanak fel? Madarász László és a csőcselék, az utca szennye, a
                            prostituáltak kitartottjai... Pfuj, akkor inkább magam hajtom végre
                            magamon a halálos ítéletet.</p>
				</div>
				<div type="chapter">
					<head>
                         8
                        </head>
					<p>Szeptember másodikán megjelent a minisztertanácson, de oly siralmas
                            állapotban volt, hogy Kossuthnak is megesett rajta a szíve. Gyengéden
                            kérdezősködött egészségi állapota felől, s aztán kérlelte, hogy menjen
                            haza, néhány napig pihenjen esetleg utazzék el Cenkre, a vidéki csend és
                            a családi környezet majd talpra állítja. A gróf hazament, s attól kezdve
                            nem mozdult ki a lakásból. Egyedül volt otthon. A fejedelmi fénnyel
                            berendezett termeket kinyitotta, és azokban egész nap reggeli köntösében
                            járt fel és alá fáradhatatlanul. Dolgozószobájában íróasztalán hevert
                            minden lap, még a falragaszok, sőt a bécsiek is. Az ebédlőben tányérban
                            szőlő, barnás rozskenyér és metszett kristályüvegben friss víz állott.
                            Néhány barátja meglátogatta, s azok kétségbeesve hagyták el a lakását.
                            Tasner, Kovács Lajos és Clark naponta ötször is felmentek hozzá. A
                            grófnak most egy öreg bécsi komornyikja volt, a vén Anton, aki mint az
                            árnyék követte urát, maga is sápadtan és csontig lesoványodva, mert az
                            utóbbi hónapokban sem nappala, sem éjszakája nem volt, a legkülönbözőbb
                            parancsokkal gyötörte, néha brutálisan nekitámadva, majd bocsánatot
                            kérve a megkínzott embertől. A vén Anton szeptember harmadikán
                            félrehívta Tasnert.</p>
					<p>- Az istenért, a gróf úr már három vagy négy éjszaka nem alszik, nem
                            feküdt le, ebédet sem hozat magának, undorodik minden ételtől, csak azt
                            a kis szőlőt tűri meg az asztalán, de ahhoz sem nyúl hozzá. Így el kell
                            pusztulnia.</p>
					<p>Tasner soványabban, merevebben, szőkébben és szeplősebben, mint valaha,
                            bement a grófhoz, és ismervén gazdájának kapacitálhatatlan természetét,
                            szinte tudományosan bebizonyította neki, hogy ha nem változtat az
                            életmódján, negyvennyolc órán belül kimerül, és testileg-lelkileg
                            összeomlik. Erőltesse az evést és alvást... kegyelmes uram, gondoljon a
                            grófnéra és a kis grófokra!...</p>
					<p>A gróf rémülten nézett Tasner arcába:</p>
					<p>- Nem lehet, nem lehet. A fél vagyonomat adnám, ha néhány percet aludni
                            tudnék, de még ülni sem tudok nyugodtan.</p>
					<p>- Üljön le! - kiáltott rá Tasner.</p>
					<p>A gróf ijedten leült egy pamlagra, néhány percig nyugodtan maradt, aztán
                            hirtelen az agyához kapott, és felugrott:</p>
					<p>- Tasner, itt valami belül, itt valami lobbot vetett, könyörgöm, ne
                            kényszerítsen, hogy ülve maradjak, mert akkor pokoli forróságot érzek.
                            Megígérem, hogy éjjel, ha hűvösebb szél fúj a Duna felől, a nyitott
                            ablaknál levő karosszékben megpróbálok elszundikálni.</p>
					<p>- Gróf úr - könyörgött Tasner -, hívassa haza a kegyelmes asszonyt, vagy
                            utazzunk el Cenkre. Nem jó egyedül lenni.</p>
					<p>A gróf behúzta vállait, egészen összezsugorodott, és lefelé görnyedve,
                            mintha valakihez a mélybe beszélne:</p>
					<p>- Nagyon jó egyedül lenni. Nagyon boldog vagyok, hogy elküldtem őket. Ha
                            még néhány napig itt maradnak, rettenetes tragédia... Tasner, tudja-e,
                            miért vittem fel Bélát a Lánchídra? Hallgasson meg, kérem. Nem vagyok
                            bolond. Ábrahám is feláldozta fiát, Izsákot, és nekem egy túlvilági hang
                            parancsolta, hogy... vagy-vagy... vagy életben marad, és akkor ez azt
                            jelenti, hogy Isten megelégelte szenvedéseinket, és minden jóra fordul,
                            én nem vagyok bűnös... és a Hitel és a Stádium... akkor igaza volt a plébánosnak... vagy
                            pedig mind a ketten lezuhanunk, s akkor Ábrahám feláldozta fiát, és
                            megváltotta vele a nemzetet. Na, most már érti? Hát akkor hagyjon
                            aludni.</p>
					<p>Tasner rohant a gróf kezelőorvosához, Balogh Pál doktorhoz, de a lépcsőn
                            összeütközött Kemény Zsigmonddal.</p>
					<p>- Siess fel, és vigyázz a grófra!</p>
					<p>A gróf a fiatal erdélyi bárónak nagyon megörült:</p>
					<p>- Pompás, éppen vártam önt, tudja-e, hogy István főherceg, a nádor
                            valóságos fogoly? Őt is agyon fogják lőni, ha idejekorán meg nem tesszük
                            az intézkedéseket. Nos, fiam, én megtettem a kötelességemet. Háromezer
                            brüsszeli fegyverem van elrejtve itt és a Lánchíd udvarában. Háromezer
                            pompás brüsszeli fegyver, amellyel akármelyik árulót pompásan agyon
                            lehet lőni. Ezeket a fegyvereket az állam költségén hozattam, bevallom
                            magának, nem úri dolog, és ha tervem nem sikerül, ezért felakaszthatnak.
                            De most a haza az első. Fegyvereim vannak. Clark és Masjon munkásai
                            minden pillanatban készen állanak. Vegyük hozzá önt, Tasnert és
                            Kovácsot. Én a csapat élére állok, hiszen kapitány vagyok, és
                            Konsztantyin nagyherceg elismerte a taktikában és stratégiában való
                            jártasságomat... nyakig kell beásni őket a sáncárokba!... Onnan
                            lövöldözni... azután... Budavárát egyetlen megrohanással elfoglaljuk, és
                            a nemzet számára biztosítjuk.</p>
					<p>Kemény Zsigmond báró megkövülve hallgatta a gróf izgatott, rekedten hörgő
                            beszédjét, közben reszketve figyelte minden mozdulatát. Félt, hogy kitör
                            rajta a dühöngés, vagy valami kárt tesz magában. Az pedig folyton
                            hadonászott, és Kemény Zsigmond észrevette, hogy ütőerei kidagadtak, s
                            majdnem bogot formáltak a csuklója alatt. Állt és merően nézte, s a
                            szánalomtól és kétségbeeséstől majd meghasadt a szíve. A gróf mindezt
                            nem vette észre. Tovább hadonászott, és bozontos szemöldökeit
                            összerántva, mereven nézett föl a mennyezetre, a szeme kidagadt és
                            diabolikus fényben égett.</p>
					<p>Néhány perc múlva belépett a szobába a háziorvos. A gróf akkor már fel és
                            alá futott a termekben, öklével döngette, majd neki-nekirohant a fejével
                            a falnak, s aztán az ablakhoz ugrott. Balogh és Tasner lefogták.</p>
					<p>Az orvos csillapítószereket adott, amitől a gróf nemsokára mély álomba
                            merült.</p>
					<p>- Kimehetünk a dolgozószobába.</p>
					<p>Az orvos magyarázni kezdte:</p>
					<p>- Melankólia. Régen figyelem. Álmatlan éjszakái alatt folyton rémképeket
                            lát, amelyek közt az a leggyötrelmesebb, hogy imádott hazáját ő kergette
                            a veszedelembe. Nappal legyőzte ezeket a félelemérzeteket, de a
                            melankólia nem szűnt meg. Ami most kitört rajta, azt Esquirol az
                            eszelősség haragjának nevezi.</p>
					<p>- És a prognózis? - kérdezte remegve Tasner.</p>
					<p>- Lehet, hogy megnyugszik, ámbár...</p>
					<p>- Félek, hogy megöli magát - suttogta Tasner.</p>
					<p>- Nem hiszem - felelte az orvos. - Idáig nem engedi lesüllyedni őt
                            hatalmas lelki ereje és vallásossága. Az öngyilkosság Napóleon szerint a
                            rossz játékosok utolsó menedéke. A gróf pedig jó játékos volt, és nem
                            rajta múlt, hogy a haza mindent elvesztett.</p>
					<p>Közbe-közbe az orvos benézett a hálószobába, s megnyugodva látta, hogy a
                            gróf csendesen és mélyen alszik.</p>
					<p>Másnap reggel csaknem elviselhetetlen izgalommal várták a felébredését.
                            Tíz óra felé a gróf felnyitotta szemét, és mosolyogva fordult
                            barátaihoz.</p>
					<p>- Köszönöm önöknek, hogy vigyáztak rám. Tegnap majdnem szerencsétlenül
                            jártam. Azt hiszem, igaza van önnek - fordult az orvos felé -,
                            legokosabban teszem, ha elmegyek Cenkre. Legyen nyugodt, már
                            kijózanodtam. Úgy van, Cenkre megyek - ismételgette, mintha valamin
                            törné a fejét, és időt akarna ezzel nyerni. Aztán hirtelen nagyon
                            nyugodt és csendes hangon megkérte az orvost, hogy hagyja egy kicsit
                            magára Tasnerral, mert elutazása előtt megbeszélnivalója van vele. Az
                            orvos gyanútlanul kiment a szobából.</p>
					<p>Ebben a pillanatban a gróf felült az ágyban, és mint valami összeesküvő,
                            titokzatos és suttogó hangon megkérte Tasnert, hogy nézzen meg minden
                            ajtót, nem hallgatóznak-e, nincsenek-e kémek, és Anton, a komornyik, nem
                            ácsorog-e a küszöb előtt. Tasner megnyugtatta:</p>
					<p>- Egyedül vagyunk.</p>
					<p>- Nagyon jó - bólintott a gróf -, egyedül vagyunk. Ezt helyesen mondta.
                            Egyedül vagyunk mi ketten, és egyedül vagyunk mi, magyarok. No, de ha
                            már egyedül vagyunk, bizalmasan akarok beszélni önnel. Kedves Tasner,
                            szó sincs arról, mintha én megbolondulnék vagy szándékom volna valami
                            kárt tenni magamban. De hát az ember halandó. Ön is meghal ám, kedves
                            Tasner, hiába rázza a fejét. Mondja, Tasner, megcsinálta ön már a
                            végrendeletét? Mi? Hogy önnek nincs miről végrendelkeznie? De igenis,
                            van! Negyvenhat kötet napló, szép, nagy bőrkötéses könyvek, elől-hátul
                            és az első fedőlap homlokán gazdag aranyozással: Das Gute und Schlechte,
                            welches ich erfahren. Széchenyi István gróf naplói. Bizonyára megérnek
                            néhány garast. Ezeket önnek hagyományozom, kedves Tasner. A
                            disznóságokat hagyja ki belőlök; azokat, amelyek engem kompromittálnak,
                            azokat benne hagyhatja, de kímélje a szegény asszonyokat. Roppant bajba
                            kerülnének, ha gyermekeik megtudnák, hogy az anyjuk... Mondja, Tasner,
                            szeretett maga valaha valakit a feleségén kívül? Bocsásson meg, nem
                            akartam tolakodó lenni, de az asszonyokat feltétlenül törölje ki tussal.
                            Természetesen azokat, akik... Tasner?... Maga elpirul? Rengeteg nagy
                            üveg tust kell ám vásárolnia, ha mindegyiket ki akarja a könyvből
                            törölni. Azt viszont írja bele (én elfelejtettem), hogy az öreg
                            Nesselrode egy mellette ülő porosz hölgytől megkérdezte, hogy ki az a
                            nagy gebe, aki ott ugrál előttük. - Ó, uram, az az én nővérem - felelt a
                            kérdezett hölgy. - Bocsánatot kérek, úgy hallottam, hogy kedves nővére
                            rengeteg férfinak vette el az eszét. Nagyon sokan akarták magukat érte
                            főbe lőni. - A hölgy tiltakozott: - Rágalom, gróf úr, nővérem olyan
                            jószívű, hogy arra még egyetlen férfinak sem adott okot soha. - Nekem
                            sem... Tasner, a hölgy nevét hagyja ki.</p>
					<p>Tasner ereiben meghűlt a vér. Mi ez? A gróf színlel, vagy a dühöngés után
                            beállt a csendes amentia? Szeretett volna ismét kiszaladni Balogh
                            doktorért, de a gróf visszatartotta.</p>
					<p>- Várjon csak, Tasner. Azokat az embereket is el kell tüntetni a
                            naplóból, akiket... akiknek... akik - a gróf irtózatosan dadogni
                            kezdett, szemei ismét kimeredtek, az álla leesett, és ajkai
                            reszkettek.</p>
					<p>- Gróf úr - kérlelte Tasner -, ne beszéljünk erről.</p>
					<p>A gróf haragra lobbant:</p>
					<p>- De nagyon is kell, hogy erről beszéljünk! Tasner, maga úgyis el fogja
                            olvasni a naplóimat. Ezen a világon senki sem ismeri az én életemet.
                            Maga majd meglátja, hogy gyerekkoromtól fogva milyen beteg vagyok...
                            Beteg vénasszony - beteg barom... rengeteg sokat szenvedtem... nem tudja
                            senki... de most már benne hagyhatja ezt a naplóban. Elvégre erről nem
                            tehetek. De mást is talál majd ott... Tasner, az istenért, benne ne
                            hagyja... Nem szabad tudni senkinek, hogy hány embert öltem meg
                            huszonhárom éves koromtól fogva mostanáig. Bécsben sokat fecsegnek az
                            emberek... Karolina, Gabriella, Selina... Ostobaság! Mi ez ahhoz a
                            rengeteg emberhez képest, akiket énmiattam dugtak a föld alá?... Majd
                            egyszer elmondom magának, kedves Tasner, hogy mi volt Londonban,
                            Párizsban, Nápolyban... Végre valakinek mégiscsak meg kell gyónnom... A
                            papok nem hiszik el ezt a temérdek gyilkosságot... Maga tudós ember,
                            magának csak egy szót szólok, és már tisztában van az egésszel. Hát
                            ezeket is ki kell ám törölni!...</p>
					<p>Ebben a pillanatban belépett a szobába Balogh Pál doktor, és
                            felszólította, hogy öltözzék fel, mert lenn várja a kocsi. A gróf
                            engedelmeskedett. Öltözködés közben azonban, mint egy kis gyermek,
                            szégyenlősen kijelentette, hogy ki akar menni. Kiment. Tasner és a
                            doktor egy ideig várták, aztán Balogh utánament és megtalálta őt, amint
                            a fürdőszobája mellett levő kis kabinetben egy rozsdás pisztollyal
                            piszmogott. Az orvos erélyesen rászólt, visszavezette, felöltöztette, és
                            a kocsiba ültette. A kocsi megindult. Budáról kiérve, a gróf megint
                            panaszkodott, hogy le kell szállnia, ne erőszakoskodjanak vele, ő utálja
                            a tisztátalanságot, és megőrül, ha le nem engedik. És már le is ugrott a
                            kocsiból, és az út mellett levő cserjésbe futott. Anton, a komornyik, a
                            kocsi első ülésén levő pisztolytokra nézett, és látta, hogy azt a gróf
                            kinyitotta, és az egyik pisztoly hiányzik. A komornyik utánaszaladt
                            gazdájának, és hátulról elkapva mind a két karját leszorította. A
                            pisztoly a gróf hóna alól a földre esett.</p>
					<p>- Jól tette, Antal, hogy utánam jött, ostobaságot akartam elkövetni.</p>
					<p>Aztán engedelmesen követte komornyikját vissza a kocsira. Ott aztán
                            egyszer csak követelni kezdte, hogy vigyék vissza Pestre. Ő mint
                            miniszter nem hagyhatja ott a helyét, inkább együtt pusztul el a kormány
                            többi tagjával. Most már jobbról-balról az orvos és a komornyik
                            erőszakkal tartották a kocsin. Esztergomban Balogh doktor, hogy
                            szórakoztassa, elvitte sétálni. A beteg azonban egyszerre csak
                            nekiiramodott, felszaladt a hajóhídra, onnan beleugrott a folyóba.
                            Szerencsére éppen arra haladt egy teherhajó, a hajóról lebocsátották a
                            mentőcsónakot, és a grófot kihalászták. Az esztergomi alispán és a
                            főpapok marasztalták, hogy háljon a prímás palotájában. Beleegyezett, de
                            alig töltött ott néhány percet, nyugtalan lett, és sürgette, hogy vigyék
                            csak tovább.</p>
					<p>Mosonyban ismét kiugrott a kocsiból, s lármázva és kiabálva futott végig
                            a főutcán:</p>
					<p>- Emberek, vigyázzatok, tűz van! Nem látjátok, hogy ég a fejem? Az egész
                            testem ég, és ha nem vigyázok, felgyújtom a várost, mint ahogy
                            felgyújtottam egész Magyarországot!</p>
					<p>Újra kitört rajta a dühöngés, annyira, hogy kezét-lábát meg kellett
                            kötözni törülközőkkel. Fejére hideg borogatást raktak, amitől némileg
                            megenyhült. Innen kezdve Bécsig tűrhetően viselte magát. Döblingben
                            aztán kényszerzubbonyt adtak rá, és narkotikumokkal mély álomba
                            merítették. Egyszer csak felriadt álmából, és velőtrázó hangon ordítozni
                            kezdett:</p>
					<p>- Karolina, ne bánts!</p>
					<p>Aztán visszahanyatlott, és csak halkan hörgött:</p>
					<p>- Karolina, látod, édes Rolly, miattad el kellett pusztulni egy egész
                            országnak. Most, most... most kezdődik minden... Én a csillagokból
                            olvasok. Vér és vér mindenütt. Testvér a testvért, népfaj a népfajt
                            mészárolja engesztelhetetlenül és őrülten. Keresztet rajzolnak vérből a
                            házakra, amelyeket le kell égetni vagy szét kell rombolni. Pest odavan.
                            Száguldó csapatok dúlnak szét mindent, amit mi építénk. Ah, az én füstbe
                            ment életem! Karolina, miért tetted ezt velünk?</p>
					<p> Ezen a napon Jellasics hadserege felkerekedett, és a Dráva mellől
                            elindult északnak a Balaton felé... És elkezdődött... Testvér a
                            testvért, népfaj a népfajt... de minden új élet, még a legszentebb is,
                            vérben és vonaglások között születik meg.</p>
				</div>
			</div>
		</body>
	</text>
</TEI>