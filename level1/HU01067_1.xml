<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU01067_1" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Kantate</title>
				<author>
					<persName>
						<surname>Surányi</surname>
						<forename>Miklós</forename>
					</persName>
					<date from="1882" to="1936">1882-1936</date>
					<idno type="VIAF">44663835</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vida Bence</name>
				</respStmt>
			</titleStmt>
			<extent>
				<measure unit="words">40310</measure>
				<measure unit="pages">84</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Kantate, Noé bárkája : regények</title>
					<date>2003-09-09</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00600/01034"/>
					<respStmt>
						<resp>Original Electronic Edition</resp>
						<name>Drótos László</name>
						<name>Varjú Mária</name>
					</respStmt>
				</bibl>
				<bibl type="printSource">
					<author>Surányi Miklós</author>
					<title>Kantate, Noé bárkája : regények</title>
					<publisher>Szépirodalmi Könyvkiadó</publisher>
					<pubPlace>Budapest</pubPlace>
					<idno>ISBN  963 15 2447 7</idno>
					<date>1984</date>
				</bibl>
				<bibl type="firstEdition">
					<title>Kantate</title>
					<author>Surányi Miklós</author>
					<date>1918</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2021-10-14"/>
		</revisionDesc>
	</teiHeader>
	<text>
		<body>
			<div type="chapter">
				<head>1</head>
				<p>Regen Richard orgonaművész és komponista a passau-bécsi vonattal érkezett
                        Budapestre, és innen Pécs városa felé igyekezett. Regen magával hozta
                        feleségét s a szőke, szenvedő arcú, halavány asszonyt két karjában vitte föl
                        a vasúti kocsi lépcsőjén. Benn a fülkében fáradtságtól és gondosságtól
                        remegő kézzel sarokba ültette, helyét apró párnákkal puhára bélelte, és
                        megsimogatta az asszony arcát.</p>
				<p>- Örülsz, hogy Magyarországba jöttünk? - kérdezte Regen. - Pécs bizonyára
                        szelíd, jókedvű és hallgatag vidéki városka, a püspök nagyon dicsérte...
                        egészséges levegő, tiszta forrásvíz és szőlőskertek a domboldalon... jó
                        lesz?</p>
				<p>- Jó.</p>
				<p>Az asszony sápadt arcán bizonytalan mosolygás suhant végig. Regen kedveskedve
                        folytatta:</p>
				<p>- Boldog vagyok, hogy új környezetbe, más levegőre, üde falusi csendbe
                        vihetlek téged.</p>
				<p>- Regensburg is jó hely, ugye? - sóhajtott az asszony, aki - úgy látszik -
                        most is az öreg kőhídra, a stadtamhofi kertekre s a Sedan utca sarkán levő
                        kis házra gondolt, amelyben egyetlen leánykáját az első hangjegyekre
                        tanítgatta.</p>
				<p>- Regensburg?... Most talán egy másik Regensburgba megyünk...
                        levegőváltozásra - mondta Regen kissé bátortalanabbul.</p>
				<p>E pillanatban egy hosszú, szőke öregúr lépett a fülkébe. Az arcán ezer ránc
                        vonaglott akkor is, amikor hallgatott. De a szeme fiatalosan, kéken
                        ragyogott, és barátságosan nézett a művészre.</p>
				<p>- Szabad?</p>
				<p>Leírhatatlanul sovány volt az öregúr, és sűrű, szőke haja kétfelé fésülve úgy
                        feküdt kicsiny koponyáján, mintha paróka volna. Szabálytalan, fonnyadt és
                        beteges volt az arca, de mozdulataiból, köszönéséből és különösen
                        verőfényes kék szemének pillantásából megmagyarázhatatlan öreges báj
                        sugárzott mégis. Bőrtáskáján furcsa, gyöngyhímzésű címer ékeskedett. Ezt
                        gondosan elhelyezte, kesztyűs kezével végigsimította ülőhelyét, és
                        letelepedett. Kiaszott lábszárait egymásra rakta, és kedvtelve nézegette
                        finom, vékony, nőiesen keskeny cipőjét. Közben az arca ráncba borult, fogait
                        hirtelen összecsattogtatta, és mormogott valamit.</p>
				<p>- Késünk. Már elkésve indulunk. Rongy dolog ez a vasút. Rongy intézmény.
                        Csupa felületesség, pontatlanság és hanyagság. Nemde, uram?</p>
				<p>Regen nem értette. Az öregúr németül folytatta:</p>
				<p>- Hova utaznak, ha szabad érdeklődnöm?</p>
				<p>- Pécsre.</p>
				<p>- Ah! Pécsre?... Én is. Köszönöm.</p>
				<p>Egy darabig mind a hárman a füstös, zajos, piszkos pályaudvart nézegették.
                        Egyszerre azonban Regen asszony az útitárs felé fordult:</p>
				<p>- Milyen város az a Pécs?</p>
				<p>Az öregúr lovagiasan, ruganyosan, előkelő mozdulattal fölugrott. Meghajtotta
                        magát, és összeütötte bokáját, mint ahogy régi, romlatlan, finom gavallérok
                        szokták.</p>
				<p>- Péterffy György vagyok, főlevéltárnok a vármegyénél, ha asszonyom
                        megengedi.</p>
				<p>Regen is bemutatkozott, s az öreg archivárius újra leereszkedett ülésére.</p>
				<p>- Hogy Pécs milyen város?</p>
				<p>Péterffy néhány másodpercig csak fogait csattogtatta. Homlokán és szeme körül
                        a ráncok összefutottak, mint térképen apró erei egy folyó deltájának. Aztán
                        mosolygott, s a ráncok között nagyon szimpatikus és jókedvű kék szeme
                        rácsillogott az asszonyra.</p>
				<p>- Én szeretem azt a kisvárost. Az igaz, hogy csak tíz éve lakom benne, és
                        szerencsére senkit sem ismerek személyesen.</p>
				<p>- De a város?</p>
				<p>- Szép. Éppen olyan, mint a többi kisváros. Újabban tele van művészettel, s
                        ez egy kissé kiforgatja eredeti karakteréből.</p>
				<p>- A püspök tette ezt, ugye?</p>
				<p>- Igen. Dulánszky püspök nagyszerű ember. A pécsiek azonban nem szeretik.</p>
				<p>- Csodálatos.</p>
				<p>- Nem csodálatos. A püspök idegen művészeket telepít maga köré. Idegenekkel
                        építteti a dómot, idegeneket szerződtet a székesegyház zenekarába, és ez a
                        magyaroknak fáj... Persze, az egyes művészeket aztán mindenki szereti,
                        becézgeti, magasztalja, ünnepli, de a rendszer, az fáj.</p>
				<p>- Igaza van - jegyezte meg az asszony, s tovább kérdezősködött a városról,
                        amelytől kissé félt, aminthogy az ember minden új helyzettől fél, amellyel
                        életében meg kell barátkoznia.</p>
				<p>- Van szép temetője a városnak?</p>
				<p>- Lombos öreg fák, korhadó keresztek közel egy tóhoz, ahol mindig vidám
                        csónakázás folyik. Élet a halál szomszédságában, de az élők és a halottak
                        nem törődnek egymással.</p>
				<p>- Igen - felelt bágyadtan az asszony -, az élők elfelejtik a halottakat.</p>
				<p>- A halottak pedig semmi részvétet nem éreznek az elevenek iránt - mosolygott
                        az öregúr.</p>
				<p>Az asszony, aki szemmel láthatólag szenvedett, csodálkozva és tisztelettel
                        nézte Péterffyt. Az öreg, sovány, roskadt ember, aki tréfál a
                        halállal...</p>
				<p>A vonat kifutott a házak közül, s a budai hegyeket megkerülve, egyhangú, sík
                        földeken nyargalt tovább. A három utas nagyon összebarátkozott, s Péterffy
                        bőbeszédűen és szívesen mesélt arról a városról, ahova igyekeztek.</p>
				<p>Elmondta, hogy minden vidéki város szép, s ezt csak a kisvárosi emberek nem
                        tudják. A bennszülötteknek fogalmuk sincs a saját életük szépségéről, mert
                        az élet egyáltalában csak úgy ér valamit, ha kívülről nézi az ember.</p>
				<p>- Hogy gondolja ezt, tisztelt uram? - kérdezte halkan, de barátságos
                        vonzalommal az asszony.</p>
				<p>- Úgy értem, hogy az életet színjátéknak kell venni, amiben öröm és fájdalom,
                        nevetés és könny, minden egy művészi gondolat szolgálatában áll. A
                        szituációkat egy színpadi kép egységében kell nézni, a színházi rendező
                        szintetizáló szemével, a festő naiv és érzéketlen érzelmességével, mindent
                        úgy, ahogy van, mint egy jelenetet a történelemből, mint egy szeletet a
                        természetből, mint egy tablót a fölvonásvégeken. Akkor minden szép és
                        kibékítő, ha megengedi, asszonyom.</p>
				<p>Az öregúr fogsora úgy csattogott, mint egy spanyol táncosnő castagnettája.
                        Sovány, fehér, kéken erezett ujjaival beszéd közben szögletes vonalakat írt
                        a levegőbe, mintha az emlegetett színpadi képeket bütykös hüvelykével oda
                        akarná rajzolni. Mosolygása, szeme pillantása azonban megszépítette ráncos,
                        sárga, száradt arcát, és mintha a nyakkendőjébe tűzött elefántcsont
                        halálfej is kedélyesen helyeselné az öregúr derült életfilozófiáját.</p>
				<p>A német hölgy kissé meglazította nyakán a kendőjét, és érdeklődve nézegette
                        egy darabig Péterffyt.</p>
				<p>- És ön, uram, mindig csak ilyen színpadi jelenetekkel nézte az életet?</p>
				<p>Az öregúr összeráncolta homlokát, s fején hátratolta a bőrt, amitől
                        parókaszerű hajának minden szála az égnek meredt.</p>
				<p>- Én?... Hja, persze!... Ez ügyes és fogas kérdés volt, asszonyom... Sajnos,
                        az ember csak öregségére ismeri meg titkait a kellemes és derült
                        életszemléletnek.</p>
				<p>- Ugye? - mosolygott az asszony -, látja, könnyű szép elméleteket kigondolni,
                        de nehéz ám élni.</p>
				<p>- Szolgálatára, asszonyom! Persze. Persze... De csak az az ember tud okosan
                        gondolkodni, aki sokat és sokszor cselekedett oktalanul. A jó tanács értékét
                        csak azok ismerik, akik nem fogadták meg a jó tanácsot. A boldogságról csak
                        az tud beszélni, aki nagyon közelről ismeri a boldogtalanságot. A jó
                        levegőről egy ólombányásznál vagy egy tüdőbetegnél kell kérdezősködni.
                        Persze, persze...</p>
				<p>Az öreg archivárius szaporán köhécselt, és nagy, kék pettyes zsebkendőjével
                        erősen törölgette a homlokát.</p>
				<p>- Egyet azonban mondhatok önnek, asszonyom. Csak önzéssel lehet boldogulni
                        ezen a tarkabarka, ügyesbajos világon. Csak begombolkozva, száraz
                        részvétlenséggel, magasan hordott fővel, becsukott szívvel és olyan szemmel,
                        füllel, amely csak azt látja és hallja meg, amit akar. Föl a fejjel,
                        asszonyom! Önzően, hidegen, finom zárkózottsággal, nem kérni, nem is adni,
                        nem vegyülni bele az élet harcába, nem vállalni semmivel közösséget, nem
                        gyűlölni, nem szeretni, csak szemlélődni, érdeklődni, ha tetszik,
                        meg-megállni, ha jólesik, továbblépni, bámészkodni, asszonyom, bámészkodni,
                        fölemelt fővel, hideg, pogány számítással... Ezt mondom én, vén kormányosa
                        egy kis hajónak, amely sokszor recsegett, ropogott az összecsapódó hullámok
                        tetején... csak ezt mondom, ha jót akarok mondani és hasznos útravalóval
                        akarom megtölteni barátom üres tarisznyáját.</p>
				<p>A vonat sebesen rohant egyik állomásról a másikra, a nap hol az egyik, hol a
                        másik ablakon dugta be sugaras fejét, az öreg levéltárnok lassan-lassan
                        elálmosodott, fejét oldalt hajtotta és elaludt. Egy-egy zökkenésnél
                        föl-fölriadt, s mintha titkolni akarná szundikálását, álmosságtól rekedt,
                        hurutos hangon megismételte:</p>
				<p>- Semmi szentimentálizmus. Csak nyílegyenesen előre! Föl a fejjel! Önzés,
                        asszonyom, okos, hideg, tiszta, művészi önzés!</p>
				<p>Regen Richard ilyenkor fölkapta a fejét, és összerándult a válla.</p>
				<p>- Önzés!</p>
				<p>Ez a szó most különös hatással volt Regenre. Bántó, kegyetlen, dühös és
                        ördögien csábító egy szó. Önzés.</p>
				<p>A komponista a feleségére nézett, aki évek óta beteg. Okos, derék és kellemes
                        feleségére, akinek szép szőke haja most is dúsan és kacéran hullott egyenes,
                        fehér, felhőtlen homlokára, de kiálló arccsontjai, vértelen ajaka, hosszú,
                        sovány, kékessárga kezei láttára elfacsarodott Regen Richard szíve. Lehet-e
                        most önzésről, hideg, nyugodt, művészi érzéketlenségről beszélni, most,
                        éppen ezzel a szenvedő asszonnyal szemben, aki mindig eszébe juttatja a
                        halált, amely körülötte ólálkodik, és minden pillanatban elkoppanthatja
                        benne a gyengén pislogó kis kanócot, az élet satnya olajában imbolygó kis
                        lángocskát.</p>
				<p>Regen Richardné asszony harmincöt éves volt mindössze, de két esztendő óta
                        alig lehet őt az eleven emberek közé számítani. Szívbajban szenvedett, az
                        orvosai megállapították, hogy fő artériája olyanra vastagodott, mint egy
                        gyermek karja. Egy cseppnyi izgalom vagy a vérkeringés egy véletlen apró
                        alteriációja... a szegény teremtés úgy vánszorog az ura oldalán, mint aki
                        tudja, hogy a sors egy intésére bármely pillanatban a halál nagy, sötét
                        vermébe zuhanhat...</p>
				<p>Regen Richard ezelőtt tizennégy esztendővel Münchenben vette feleségül
                        Waldburg Clementinát, a Hofkapelle húszesztendős, szép és álmos szemű
                        szopránénekesnőjét. Clementina akkor már özvegy volt. Két évvel azelőtt,
                        1866-ban lett Witmann püspök unokaöccsének, Witmann Róbert tanárnak a
                        felesége. Férje a regensburgi 11. számú gyalogezredben még ugyanabban az
                        esztendőben, június közepén, hadba vonult a poroszok ellen, akik Károly
                        herceg és Van der Tann tábornok seregeit már júliusra tökéletesen megverték.
                        Bajorország a harcok után ötszázötvenegy négyzetkilométernyi területet,
                        Waldburg Clementina pedig az egész világot elvesztette. Férje elesett, s ő
                        egy kis leánykával a szíve alatt, mint ijedt madárka, tétován nézett maga
                        körül. Semmije sem maradt, csak a hangja, s néhány hónap múlva ezzel a lágy
                        és tiszta szopránnal egy kis bölcső fölött énekelgetett ősnémet
                        altatódalokat... Így született 1867-ben az elesett Witmann Róbert leánya,
                        akit édesanyja az imádott Lind Jenny nevéről kívánt elkeresztelni. Lind
                        Jenny egyszer, életének ragyogó alkonyán, fejedelmi magasságból leszállva,
                        egy jótékonysági koncerten nagyon megdicsérte Waldburg Clementina
                        szopránját, s a kis szőke templomi énekesnő a maga életének ezt a
                        legnagyszerűbb momentumát kis leánykája nevében örökítette meg.</p>
				<p>Ezzel a kis árvával vette el Regen Richard Witmann Róbert özvegyét, és
                        tizennégy esztendőn keresztül éldegélt vele a Sedan utcai ház erkélyén.</p>
				<p>A vonat megállott, és az öreg archivárius fölriadt az álmából.</p>
				<p>- Föl a fejjel! - csattogtatta erélyesen -, csak előre, nyílegyenesen előre,
                        uraim!</p>
				<p>Regen összerázkódott. Feleségére nézett, aki betegen, halálos gyengeséggel,
                        eltikkadt lélegzettel pihegett plédjei és sáljai között. Regenné aludt.</p>
				<p>A vonat prüszkölve, zakatolva, szuszogva megindult, s egyik sínről a másikra
                        átszaladva megrázkódott, zökkent, kattogott, s folytatta egyhangú, unalmas
                        útját Pécs felé.</p>
				<p>Regen nem tudott aludni. Esze a múlt és a jövő ágasbogas, fojtó levegőjű
                        erdejében barangolt.</p>
				<p>Jó volt-e Regensburgot elhagyni? Az öreg, csendes, kanyargós, szűk utcákat,
                        ónémet házaival és középkori hangulatával? A papokat, akik fölnevelték,
                        tudományokra és zenére tanították, ahol annyit bámulta Kepler lakóházát és a
                        pompás kis kocsmát, amelyben kék ruhás lányok hordják a sört, ahol annyit
                        csodálkozott a Watmarkton büszkélkedő Góliáton, bújócskát játszott a dóm
                        pillérjei között, s hatalmas rohamokat intézett Prunn várának meredek
                        sziklái ellen, ha társaival kirándulást tett Altmühltalba. Apja, öregapja,
                        szépapja mind muzsikusok voltak, és mind a dóm környékén éltek. Már vérükben
                        volt a zene és a vallás, és ez a két szép ópiumos fluidum át- és átitatta az
                        ereiket, és szinte természetükké vált, anélkül hogy meggyőződéssé vagy
                        lelkiismereti ügyükké finomult volna. Zene és vallás: mind a kettő kenyeret
                        adott a Regeneknek, s intim rokonságba hozta őket a dómmal, a római
                        egyházzal és a jó Isten személyével. Az Istenhez közelebb állónak tartották
                        magukat, mint a dómprebendisták, mert ők apáról fiúra a templom
                        szolgálatában állván, beleszülettek az Isten udvartartásába, mint az
                        uralkodók a maguk fejedelmi székébe. Ennélfogva nem tudták másképp
                        elképzelni, mint hogy az ember vasárnaponkint a dómban énekel vagy orgonál,
                        hétköznap a városi zenekarban hegedül, vagy a rézkürtöt fújja. Közben
                        hosszasan, de szolidan és megelégedetten sörözgettek a régi kolostorok és
                        alapítványok pincéiben, a Bischofshof, az Obermünster vagy a Thomaskeller
                        boltíves, oszlopos helyiségeiben. Egy szép napon aztán meg is házasodik az
                        ember, mert a nőtlenség olyan, mint az egyszólamú ének: gyönyörű szép
                        eleinte, de unalmas és végevárhatatlan lesz idővel. Hiányzik belőle az édes
                        disszonancia, mely után olyan jó fölolvadni egy finom és érzéki átmenetben a
                        harmónia felé.</p>
				<p>A komponista apja, Regen Ádám is megházasodott egy ilyen szép napon, és a
                        feleségét Kuchel Évának hívták. Ádám és Éva... Bizonyára e két név
                        találkozása okozta, hogy összeházasodtak, s talán azt is, hogy egymással
                        olyan boldogan és szépen éltek. Ádám napról napra vidáman sörözött a
                        Thomaskeller oszlopai alatt, Éva pedig megszülte Richardot, éppen aznap,
                        amikor Lajos király a Stauf mellett épült Walhallát megnyitotta. Rengeteg
                        néptömeg gyűlt egybe e napon Regensburgban, nagy ünnepélyeket rendeztek a
                        polgárság örömére, a várost kivilágították, s így vonult be az életbe
                        1842-ben, október 18-án Regen Richard, s ezt az ünnepélyes fogadtatást
                        nemcsak a szülők, de a dóm prefektusa is nagyon jó jelnek tekintették.</p>
				<p>- Ez azt jelenti - jegyezte meg a prépost -, hogy a kis Richard nagy muzsikus
                        lesz, és tiszteletére nem egy várost fognak kivilágítani, és mindenütt úgy
                        fogadják őt, mint egy királyt.</p>
				<p>Az első emlék, amely Richard agyában megmaradt, a nagy regensburgi dalosünnep
                        volt, amelyet ötéves korában végighallgatott. Hatesztendős volt, amikor a
                        negyvennyolcas forradalmak viharai közepette, május havában az osztrák
                        hadsereg végigmasírozott a városon Itália ellen. A lakosság körében nem volt
                        túlságosan lelkes a hangulat, s Éva asszony inkább a vidám és szépen éneklő
                        olaszokért hevült, mint a barátságtalan és unalmas osztrákokért.</p>
				<p>- Ennek a muzsika az oka - magyarázta Ádám, aki viszont inkább rajongott a
                        Schubert-zenéért, mint az olasz melizmáért.</p>
				<p>Ádám az egyházi zene tisztaságáról szép könyvet írt, amelyet mindenki
                        dicsért, ámbár senki sem olvasott. Még Éva is csak itt-ott lapozgatott a
                        könyvben, s tovább lelkesedett a belcantóért, a cifra éneklési stílusért, a
                        Figuralgesang érzékcsiklandozó szépségeiért.</p>
				<p>Richard életének ezután a dómprebendisták szabták meg irányát és ütemét. A
                        dómhoz közel, a javadalom régi házában éldegélt huszonhárom társával, a
                        templom karnagyának és az iskola prefektusának felügyelete alatt. Karéneket
                        és zenét tanult, és megismerkedett az orgonával. A jezsuiták tervei szerint
                        itt faragtak belőle embert kanonokok és káplánok, akik az életet a Missale
                        négyes vonalrácsán keresztül nézték, mint rabmadarak az állatkert
                        publikumát. De a gyermekek vidámak voltak és akasztófáravaló gézengúzok -
                        mondta a prépost, aki őszintén csodálkozott azon, hogy a jezsuiták módszere
                        mellett a fiúk nem felejtettek el sem nevetni, sem csintalankodni.</p>
				<p>Vasárnap azonban a kis Richard is komolyan és méltóságteljesen vonult
                        huszonhárom apró társával a nagy misére, amelyen kisded torkukból a legszebb
                        gregoriánus melódiákat röpítették ég felé. Ilyen szépen csak a sixtusi
                        kápolna gyermekkórusa énekelt, s ha idegen művész vetődött a dómba: csaknem
                        fölkiáltott a bámulattól és a gyönyörűségtől. Regen azonban csak arra
                        emlékezett, hogy alig tudta kivárni az Ite missa est megváltó taktusait,
                        amely után boldog labdázás és birkózás következett. Közben a prebendisták
                        háza előtt álló P. Josephus Placidus Heinrich Szent Benedek-rendi szerzetes,
                        matematikus, fizikus és asztronómus emléktáblájára rendeztek céllövészetet,
                        s ez sokkal szebb és fontosabb mozzanat volt a kis énekes madarak életében,
                        mint Gergely pápa Missaléja.</p>
				<p>Boldog és hasznos korszak volt ez a néhány esztendő, s Regen most bűnbánó
                        szívvel szeretné megcsókolni az öreg prefektus kezét, aki annyi türelemmel
                        verte fejébe az ellenpont, a fúga, a transpositio, a quintaton, a principál
                        s a Koppel titkos tudományát, amely nélkül orgonistaművész az életben
                        aligha boldogulhat. E szép és emlékezetes időnek hamar vége szakadt, s Regen
                        drezdai, lipcsei és müncheni zeneiskolákban tanulta tovább a mesterségét.
                        Münchenben történt - huszonhat éves korában -, hogy egy kantatéja, amely a
                        szamariai asszony történetét dolgozta föl, példátlan sikert aratott a
                        zenevilágban. Ha Regen erre gondolt, mindig egy fejjel magasabbnak s egy
                        hatalmas csalódással gazdagabbnak látta önmagát. Az a Regen, aki a kantatét
                        írta, bizonyára egy másik Regen volt. Egy démon íratta vele a muzsikát, aki,
                        mikor megnyitotta előtte a hírnév, dicsőség és nagyság kapuját, egyszersmind
                        megbénította a lábait, hogy ezen a kapun sohase tudjon belépni az ígéret
                        földjére.</p>
				<p>A “Szamariai asszony”-t a drezdai filharmonikusok mutatták be, az összes
                        lapok magasztaló himnuszokat írtak róla, az Ehrbar cég megvette, sok szép
                        arannyal megfizette, a kantate városról városra járt, s ennek nyomán Regen
                        korrepetitori állást kapott a drezdai színházban, majd maga Bülow hívta meg
                        a müncheni Wagner-előadásokra, hol a “Nürnbergi Mesterdalnokok”-nak az
                        udvari színházban történt előadása után mint karvezetőt szerződtették.
                        Gottfried Semper új színházat tervezett Münchenben, s annak lett volna Regen
                        egyik korrepetitora. A színház nem épült föl, de a városi Redoutban
                        előadták a “Szamariai asszony”-t, amelyben a szopránszerepet bizonyos
                        Waldburg Clementina, a dóm első szólistája énekelte. Richard megházasodott,
                        s Clementina még néhányszor elénekelte férje híres kantatéját Kölnben,
                        Lipcsében és Regensburgban... Aztán valahogy elfelejtették a “Szamarai
                        asszony”-t, mert újat vártak Regen Richardtól. A művész azonban nem tett
                        egyebet, mint szerette a feleségét, buzgón vezette az udvari színház
                        kórusát, ünnepnapokon megszólaltatta a dóm orgonáját, s ilyenkor a
                        müncheniek mindig megkérdezték:</p>
				<p>- Ejnye, ki játszik ma az orgonán? Ilyent még nem hallottunk.</p>
				<p>És minden alkalommal csodálkoztak, hogy a nagy művész közöttük él, Regen
                        Richardnak hívják, egyszer írt egy kantatét, de azóta megházasodott.</p>
				<p>Regen Richard pedig élt, éldegélt, szép szőke szakállt növesztett, házat
                        vett, jó hegyi borokat ivogatott, és mindennap föltette magában, hogy
                        holnap korán fölkel, és megkezdi a második nagy kantatét, amelynek tárgyául
                        Sodoma pusztulását és Lót menekülését választotta. Clementina is biztatta
                        erre, és együtt olvasgatták a bibliából: “...Mivelhogy Szodomának és
                        Gomorrhának kiáltása megsokasodott és mivelhogy az ő bűnük megnehezedett...
                        elveszítem e városokat. És bocsáta az Úr Szodomára és Gomorrhára kénköves és
                        tüzes esőt és elsüllyeszté ama városokat és azt az egész vidéket és a
                        városok minden lakosait. És kiküldé Lótot a veszedelemből.”</p>
				<p>Egyszer, egy báli éjszakán rosszul lett, elájult és görcsökben vonaglott a
                        fiatal asszonyka, és Regen Richardné azóta szívbajos, beteg, halálra vált
                        teremtés, aki minden este úgy búcsúzik el az urától, mint aki fél, hogy
                        holnap reggel már nem nyitja föl a szemét. Regenék elhagyták Münchent,
                        visszamentek Regensburgba, ahol a művész másodkarmestere lett a dómnak. Itt
                        úgy élt, mint egy hivatalnok. A nap bizonyos óráiban dolgozott, aztán a
                        feleségét becézgette, este elment sörözni a Thomaskellerbe, s vacsorára
                        visszatért a Sedan utcai kis házba, ahol Clementinát virrasztva és
                        sírdogálva találta.</p>
				<p>- Meghalok, Richard, és nem tudom, mi lesz kicsike leányomból.</p>
				<p>Regen vigasztalta a beteg asszonyt, és megígérte, hogy Jennykét hazahozatja a
                        Cecília-egyesület nevelőintézetéből, ahol hatéves korától fogva apácák
                        gondozták.</p>
				<p>Az asszony ilyenkor megcsókolta Regen homlokát, elaludt, és nehéz lélegzettel
                        átálmodta az éjszakát. Reggel aztán figyelmeztette urát, hogy jobb, ha
                        Jennyke a Cecília-nővéreknél marad, elég gond ő maga is a házban.</p>
				<p>Így teltek a napok Regensburgban, s az asszony gyakran siránkozott:</p>
				<p>- Ha én nem volnék a nyakadon, te már világhírű komponista volnál.
                        Tönkretettelek, Richard... Miattam nem tudsz te dolgozni, szívem.</p>
				<p>Regen ellágyult, és végigcsókolta felesége fehér karját.</p>
				<p>Aztán fogta kalapját, botját, és elballagott a Fehérló Szálloda mellett levő
                        zeneiskolába, ahol a dóm első karnagya, Haberl Ferenc Xavér mellett, az
                        intézet orgonistája és aligazgatója volt. És a “Szamariai asszony”
                        szerzőjétől hiába várták a második kantatét, Lót menekülését.</p>
				<p>Regen Richard mélyen elmerült visszaemlékezéseibe. Alig vette észre, hogy
                        vonaton ül, amely émelyítően hintázó sebességgel iramlik el szántóföldek,
                        erdők, kavicsbányák és piros lámpás őrházak mellett, alagutakon keresztül,
                        hidakon át és falvak határában, ahol bámész parasztasszonyok, sikongó
                        gyermekek és bután legelésző tehenek surrantak el, szemfárasztó folytonos
                        sietséggel, hátrafelé.</p>
				<p>Regen Richardné fölébredt és panaszkodott, hogy nagy aléltságot érez.</p>
				<p>Péterffy, az öreg levéltárnok hímzett bőrtáskájából ezüstkupakos üvegcsét
                        vett elő, és jó szagú szesszel kínálta a beteget.</p>
				<p>- Mindjárt Pécsett leszünk - vigasztalta Regenéket -, még két apró állomás,
                        aztán otthon vagyunk, asszonyom.</p>
				<p>Az öregúr homloka piros és verejtékes lett az aggodalomtól. Regen kevésbé
                        volt izgatott, minthogy évek óta megszokta, hogy feleségének ájulási rohamai
                        vannak. Gépiesen simogatta az asszony homlokát.</p>
				<p>A vonat egykedvűen zakatolt, a mozdony egyenletesen lökte magából a gőzt és a
                        füstöt, a kerekek kattogva szelték a kilométereket. A beteg asszony élesen
                        fölsikoltott.</p>
				<p>- Richard, én még sohasem voltam ilyen rosszul.</p>
				<p>Péterffy fogai vacogtak, és ujjai idegesen táncoltak a térdén.</p>
				<p>- Richard, én meghalok - nyögte a szenvedő asszony, és férje vállára
                        hanyatlott.</p>
				<p>Regen szívét borzasztó sejtelem szorította össze.</p>
				<p>- Uram - fordult a levéltárnok felé -, keressen orvost a vonaton.</p>
				<p>Péterffy fölugrott, és kiszaladt a kocsiból.</p>
				<p>Rettentő percek következtek. A vonat eszeveszettül rohant, a nyitott ajtón
                        hideg légáramlat süvített be, s Regen úgy érezte, mintha ez a kegyetlen
                        léghuzam ki tudná oltani felesége életének gyenge kis lámpáját. Férfi és
                        asszony halálos rémülettel, dermedt irtózattal tartották egymást.</p>
				<p>- Jenny! - sikoltott kétségbeejtőn, eszeveszett erővel, halálos rémülettel az
                        asszony... - Jenny! - kiáltotta újra leánya nevét, aztán magába roskadt, és
                        lassan kihullott Regen karjaiból. Meghalt.</p>
				<p>Péterffy György orvost hozott, aki kinyújtóztatta a halottat, és
                        végigfektette az üléseken. Az asszony szeme nyitva maradt, és merően nézte
                        Regent. Mintha azért könyörögne, hogy bocsásson meg neki, amiért tíz évig
                        betegeskedett, és megakadályozta, hogy a Lót meneküléséről szóló kantate
                        megszülessék.</p>
				<p>Az orvos meghúzta a vészféket, Péterffy, selyemsapkáját lekapva fejéről,
                        görnyedten állt a holttest mellett. Regen kezébe temette arcát és sírt.</p>
				<p>A vonat nagy zökkenés és rövid lassulás után megállott. Az utasok kiugráltak,
                        a vasút emberei beszaladták a kocsikat, hogy hol van a baj. Sokan erőszakkal
                        akartak benyomulni Regen fülkéjébe, a vonatvezető kiszorította őket, és
                        jegyzőkönyvet vett fel arról, amiért a vészféket meghúzták.</p>
				<p>...Így érkezett Pécsre Regen Richard, a dóm új karmestere.</p>
			</div>
			<div type="chapter">
				<head>2</head>
				<p>Pécs zegzugos, lejtős, keskeny utcáin a nyolcvanas évek elején apró, keskeny
                        bejáratú, lefüggönyözött ablakú kis házak álldogáltak, mintha a hátuk
                        mögött emelkedő hegyről csúsztak volna alá, s most útközben kissé
                        megpihennének, hogy szétnézzenek a völgyben, amely a Mecsek hegyet a siklósi
                        domboktól elválasztja. A házakban tisztes polgárok laktak. Reggel már hat
                        órakor misére siettek az asszonyok, s aztán a városháza előtt húst, a
                        gimnázium előtt lisztet vásároltak. Itt megbeszélték a házasságokat és a
                        haláleseteket, az új magyar színtársulat előadásait és a franciskánusok
                        böjti prédikációit. Itt vették számon, kinek mennyi bora termett az idén, és
                        kit kivel csal meg újabban a felesége. A gimnázium előtt méregető molnárnék
                        s az alsópiacon vagdalkozó hentesasszonyok egytől egyig kövérek és pirosak
                        voltak. Egészségesek és jókedvűek, lármásak és könyörtelenek, mint az
                        öntudatos és igénytelen emberek általában.</p>
				<p>Itt tartotta reggeli sétáját Pfaff Márton, a püspöki joglíceum pedellusa,
                        mielőtt a jogakadémián összegyűltek volna a jogászok az institúciók és
                        pandekták tanulmányozására. Pfaff Márton végigjárta a kofaasszonyokat, s
                        pontosan megtudakolta a csirke és a tejfel árát. Sohasem vett semmit, de itt
                        tájékozódott az elmúlt éjszaka eseményei felől. Itt találkozott az éjjeli
                        kávéházak hazasiető pincéreivel és Rácz Gusztival, a cigányprímással, aki
                        alkoholtól égő gyomrát most rengeteg mennyiségű friss tehéntejjel kúrálta. A
                        pedellus rövid eszmecserét folytatott velük, s tisztába jött azokkal az
                        összegekkel, amelyekkel jogászok és katonatisztek az éjjel különböző
                        helyeken adósok maradtak.</p>
				<p>Pfaff Márton alacsony, kövér kis emberke volt, s gömbölyű hasát a lejtős
                        piacon oly fürgén és szelesen hordozták vékony póklábai, mintha acélból
                        készültek volna. Az ember mindig aggódott, hogy e szomorú kis lábszárak
                        egyszer csak kettétörnek és széthullanak, s a felpuffadt has, amelyből
                        keskeny vállak között egy mosolygós, vörös, kopasz fej nőtt ki - sebes
                        iramlással legurul a főtér lejtőjén, le, egészen az Irgalmas barátok
                        templomáig. Mint egy dinnye.</p>
				<p>De a pedellus vidám volt és életerős, és nemcsak lábai voltak acélból, de
                        idegei és a nyelve is, amely szüntelen mozgott, mint egy kis gőzmasina
                        dugattyúja. E mozgásból folyton közmondások és tanulságos szentenciák
                        eredtek. Idézetek Justinianusból, Malthusból és Riccardóból. Erkölcsi
                        axiómák és találó hasonlatok, történelmi reflexiók és egyházjogi tételek,
                        amelyeket a mindennapi élet jelenségeire alkalmazott. Voltak, akik
                        szószátyárnak és vén fecsegőnek tartották a pedellust; tény, hogy Pfaff
                        Márton mindenre tudott idézetet, és nem titkolta véleményét az emberi dolgok
                        lényegéről.</p>
				<p>Márton azonkívül gazdag ember hírében állott. Volt háza, kettő is. Az
                        egyikben maga lakott, a másikat Péterffy György levéltárnoknak adta bérbe.
                        Volt földje, tehene, és majoros udvarából ritka pekingi kacsák sem
                        hiányoztak.</p>
				<p>Azt mondták, e gazdagságot apró uzsoráskodásokkal szerezte, amelyeknek
                        fiatal, jómódú lumpok - diákok, katonák - voltak az áldozatai. Postás,
                        pedellus, paptanárok komornyikja, szerelmi levélhordó, szobaurakat tartó
                        kvártélyos ember, adás-vevésekben ügynök, színházban klakőr, hangversenyeken
                        ruhatáros és jegyszedő, egyesületi szolga, házasságközvetítő és pénzbeszedő
                        és sok minden egyéb volt Márton, aki szívesen kötött zálogüzleteket a
                        jogászokkal, szép leányok lakását és erkölcseit felkutatta, házában
                        találkozót adott szemérmes szerelmeseknek, s emellett mindig és mindenütt
                        jelen volt, mindenre ráért, és senki sem emlékezett arra, hogy Pfaff
                        Mártonnak valami dolga lett volna. Regensburgból származott Pécsre, és
                        mindig emlegette, hogy néhány esztendő múlva nyugalomba vonul, és visszatér
                        szülőföldjére.</p>
				<p>A korhely cigányprímás bizalmas barátsággal szorongatta a kitűnő Pfaff kezét
                        s miközben néhány messzely hideg tejet felhörpintett, dühösen panaszkodott a
                        pedellusnak, hogy sehonnai cseh muzsikusok lepik el a várost, trombitások és
                        klarinétosok és jöttment kappelmeiszterok.</p>
				<p>- Most is jött egy részeges cseh muzsikus, hallom.</p>
				<p>- Földimet, Regen Richardot, a karnagyot gondolod, Guszti?</p>
				<p>Pfaff Márton kiegyenesedett, és lehunyta a szemét, mint mindig, ha komoly és
                        emlékezetes leckét akar adni valami ostoba fecsegőnek.</p>
				<p>- Öcsém, hétszer rágj meg minden szót, amelyet fogaid közt kiejteni készülsz.
                        Itt nem cseh muzsikusról, hanem Regensburgról, a római Castra Regináról van
                        szó, amelyet Krisztus születése előtt tizennégy esztendővel alapítottak.
                        Szerencsétlen ember, hallottál te valamit Tiberius császárról, és vajon
                        Augustus Drusus vagy Diocletian neve eljutott valaha a te füleidbe? Nos,
                        ezek a császárok nem beszéltek oly hetykén Regensburgról. Püspökök,
                        királyok, császárok, sőt jogtudósok laktak e városban, s ha tudnád, ki volt
                        Kepler, a csillagász, azt is elmondanám neked, hogy e jeles férfiúnak
                        domiciliuma volt e városban, sőt magam is ott születtem a Porta Praetoria
                        mellett. Regen Richard úr onnan jön, s ha még egyszer Regensburgról
                        hallasz, vedd le a kalapodat, s tisztelettel gondolj Regen úrra és reám.</p>
				<p>A cigányprímás elhűlt e kemény beszéd hallatára, és dühösen baktatott
                        hazafelé.</p>
				<p>...A főtéren már néhány jogász ácsorgott, és Pfaff Márton alázatos
                        bizalmaskodással jó reggelt kívánt az úrfiaknak. Az éjjeli kávéházakból
                        sápadt arcú pincérleányok osonlak hazafelé, s a jogászok hosszan utánanéztek
                        a zilált hajú teremtéseknek.</p>
				<p>- Cave canem! - mosolygott a jogászokra Márton, s bal szemével, amelyet egész
                        külön tudott mozgatni, hamisan a leányok után kacsintott.</p>
				<p>E pillanatban a régi török templom tornya mellett feltűnt Szereday apáinak,
                        az akadémia rektorának testes alakja, és Pfaff Márton sietve szedegette
                        lábait, hogy megelőzze gazdáját a Líceumban.</p>
				<p>A piacon végigmasírozott a hadastyánok zenekara. Nagy tollas fövegében, lengő
                        fehér szakállával, termetes alakjával oly büszkén lépkedett a menet élén a
                        tamburmajor, mintha ellenséges város meghódolt falai közé vonulna be
                        győzelmes seregével. A banda után inasgyerekek futottak, Szvoboda, a
                        részeges cseh borbély, a taktust verte az utca szögletén, s a szélütött
                        pereces ember tágra nyílt szájából kiesett a síp a csodálkozástól. A
                        veteránok keményen fújták az indulót, és ezüstgalléros mentéjükben feszítve,
                        gőgösen pillantgattak jobbra-balra a reggeli járókelőkre.</p>
				<p>- Bravó, alte Kerle! - kiáltott az öregek felé Deutsch kapitány, a kustozzai
                        hős, az összevissza sérült öreg harcos, aki 1866-ban Albrecht főherceg déli
                        hadseregében két hónap alatt őrmesterből kapitánnyá lépett elő. Egyetlen
                        testrésze sem volt ép e vitéz katonának, s most, mellén töméntelen
                        kitüntetéssel, a város egyik nevezetessége gyanánt éldegélt Pécsett.
                        Reggelenkint a piac valamelyik pontján magyarázta tisztelőinek:</p>
				<p>- Június 23-án történt... az olasz sereg Mantua és Peschiera között átkelt a
                        Minción, de minket készen talált a talján... Másnap reggel, hat órakor, jól
                        emlékszem...</p>
				<p>Deutsch kapitány megtapsolta a veteránokat, a diákok iskolába siettek, a
                        részeges borbélynak vendége érkezett, a líceumi igazgató összetalálkozott
                        Aidinger polgármesterrel, a pereces a gimnáziumban leadta ropogós
                        süteményeit... a kis város ezzel körülbelül el is intézte mindennapi reggeli
                        programját.</p>
				<p>Lassan elnéptelenedett a piac. Később a gimnazisták kitódultak az iskola
                        kapuján, s a zirci papok rövid sétát tettek a rendház előtt elhúzódó
                        hatalmas teraszon.</p>
				<p>Az emberek délben mind visszahúzódnak apró házaikba, és kényelmesen, bőven és
                        sok borral megebédelnek. Esznek. Kevés beszéddel, derült kedéllyel, jóízűen
                        és élvezettel esznek. Gyermekeiket megsimogatják, feleségüknek vidám
                        anekdotát mesélnek, kiszívnak egy pipa dohányt az ebédlőben, s égő pipával a
                        szájukban, a kanapén elszenderednek. Az asszonyok harisnyát kötnek. A
                        leányok regényt olvasnak. A cserepes a háztetőn kopácsol néha, ha ráér.
                        Leginkább a pipájával és a gyufával vesződik, és szidja a nyúlánk, izmos,
                        fejlődő mellű kis leányt, aki a házhoz támasztott létrán jár föl és alá, s
                        malterosládát egyensúlyoz a fején. A leányra bakák kiabálnak az utca túlsó
                        végéről, s dicsérik izmos lábszárait, amelyekről a folyton fújdogáló gyenge
                        szél minduntalan elkapja a ruhát. Az utca végén feltűnik a perecesnek nagy
                        botos, kosaras, görnyedt hátú alakja, és élesen sípol. A síp hangja, mint
                        valami varázsfuvola sikoltása, végighasít az utcán, és az ablakok sorra
                        megnyílnak. Az uzsonnára való zsemlyék, kiflik és vajas perecek szó nélkül
                        felemelkednek a magasba, s eltűnnek a függönyök mögött.</p>
				<p>Az idén augusztus végéig erősen sütött a nap, s e tikkasztó, vibráló,
                        petyhüdt melegben elterpeszkedett, elszundikált, mozdulatlanul tenyészett
                        az élet. Az embereknek bőven volt mit enniök, s legnagyobb gyönyörűségük
                        abban telt, hogy éltek.</p>
				<p>Este a vártemplom előtt, a sétatéren sétált az úri nép, a padokon
                        nyugalmazott hivatalnokok üldögéltek, s hallgatták Deutsch kapitány
                        visszaemlékezéseit a kustozzai csatáról. Apró gyerekek karikáztak a
                        gesztenyefák alatt, a felsősétatér közepén hangversenyt adott a városi
                        zenekar, s a publikum gyönyörködve és büszkeséggel bámulta a püspök négy
                        sárgáját, amely az ezüstveretű, nehéz batárt vontatta, A városi kert taván
                        lampionos fény mellett csónakpartit rendeztek szerelmes mesterlegények,
                        inasgyerekek rakétát sütöttek el a Kiserdőben, ahol szobaleányok és
                        altisztek beszélték meg az éjszaka gyönyörűségeit. A férjek kis kocsmába
                        jártak, két deci borral kezdték, sós perecet, virslit és pörköltet ettek,
                        megvitatták a legutóbbi nihilista merényleteket, a készülődő kínai-francia
                        háborúról kicserélték nézeteiket, aggodalmasan találgatták, vajon meddig
                        bírja a köztársaság Franciaországban, s hány szavazattal buktatja meg a
                        zsidó-keresztény házasságot a magyar főrendiház. Aztán tamburásokat
                        hallgattak, akik a bosnyák lakosság kedvéért gyakran rándultak Pécsre
                        Bácskából és Szlavóniából. A temető mellett, egy alacsony, füstös, dohos és
                        részegszagú lebujban mérték a legjobb sillert, oda járt a főjegyző, a
                        közgyám s néhány városatya, egy harangöntő hamar bankot adott, vagy ferblire
                        hívta fel a társaságot. A Mátyás királyban a sörhöz értők gyülekeztek -
                        gazdálkodók, tanárok, építészek, papok és katonák -, s mindennap szorongásig
                        megtöltötték az éttermet, amely mögött szállodai szobák húzódtak ismeretlen
                        mélységek, cipőtisztító szolgák és kifestett arcú szobaleányok kamarái
                        felé.</p>
				<p>Soha semmi különös vágy, rendkívüli baj vagy nem remélt szerencse nem
                        zaklatta fel idegeit ezeknek az embereknek, s ha a bor jó volt, a sör hideg,
                        a friss csapolás nem késett, s a birbicses ember az éjjeli mulatóhelyeken
                        nem csalt, ha távoli országokban kellő időközökben felakasztottak néhány
                        nihilistát, s a lapok megnyugtató híreket hoztak az orosz és olasz
                        kormányokkal szemben fennálló változatlan jó viszonyról, ha a jogászok nem
                        tüntettek valami miatt, a szőlőt nem bántotta a filoxéra, a búzát a
                        szárazság, a gyümölcsfát a fagy, akkor Pécsett úgy éltek az emberek, mint az
                        istenek Arkadiában.</p>
				<p>Éjjel minden csapszékben húzta a cigány, a Nemzeti Kaszinó erkélyén előkelő
                        férfiak éjfélig kurizáltak a főispánnak, a színésznők fürödtek a pezsgőben,
                        szegény jogászfiúk két forintért hajnalig mulattak a pénzes bőrgyárosok és
                        borkereskedők árnyékában, a fiatal hölgyek éjjeli zenét kaptak, a fiákerosok
                        hazavitték a lumpokat, a majolikagyár felől megszólaltak a munkásokat hívó
                        kürtök, a tejesasszonyok kiültek a kispiacra, a hentesek felverték sátraikat
                        a városháza előtt, s az utcákon végighajtották a disznócsordát s a teheneket
                        ostorpattogással és riasztó tülköléssel. A város végén vándorló
                        mesterlegények ballagtak át a vámon, a nap gyönyörűen végigterítette arany
                        lepedőjét a hegyoldalon, az ablakok kinyíltak, és kezdődött a kisvárosi élet
                        elölről, a maga ártatlan erényeivel és angyali bűneivel.</p>
				<p>Vasárnap a családok kirándultak a szomszédos kőszénbánya telepére, és
                        kötelességszerűleg söröztek az ezeréves gesztenyefa alatt. Nézték a cseh,
                        morva és sziléziai bányászlegényeket, akik verejtékesen kugliztak, s
                        mellényükön hatalmas ezüst óralánc csörömpölt. A kolónia kormos, füstös és
                        kokszszagú volt. A tárnák kéményei szüntelen füstöltek, és kormos
                        bányászgyerekek szüntelen szedték a füstölgő dombok hátán a szénsalakot.
                        Sovány, görnyedt asszonyok hátukon zsákban cipelték a szenet, s ezen a
                        városi szekeresgazdák kedélyesen nevetgéltek.</p>
				<p>Voltak egynéhányan, akik kevesellték és unták ennek az életnek apró és
                        egyhangú örömeit. Gazdag zsidó kereskedők, borügynökök és gyárosok
                        szalonjaiban neuraszténiás asszonyok kicsinynek és banálisnak találták ezt a
                        kisvárosi boldogságot. Dúsan tenyészett itt a regényes ábrándok mártírja, az
                        elégedetlen és vívódó kisvárosi asszony típusa, amely nagy szalonok, operai
                        páholy, finoman romlott légkör, merész udvarlás, délutáni kaland, éjféli
                        estebédek, nagy stílus és szenzációs ütemű élet után vágyódott, és beérte
                        itt egy huszár főhadnagy reitschulszagú erőszakoskodásával. Ezek az
                        asszonyok bizonytalan tekintettel lézengtek a korzón, nagyokat ásítva
                        hallgatták Bogyó színigazgató előadásait a páholyukban, s ha tehették, a
                        vonattal elosontak Pestre, hogy lélegzetet vegyenek, s kitombolják
                        egyéniségüket. Ezek a kirándulások mindig csalódással és csömörrel
                        végződtek, de minden hónapban újra megismétlődtek.</p>
				<p>A város társadalmában észrevétlenül kialakult egy kis csoport, amelynek
                        külföldi lapokból táplálkozó fantáziája magasan túlcsapott a körülötte
                        hullámzó sekély és poshadt élet horizontján. Ez a csoport még nem
                        szervezkedett, nem találta meg a helyét, és tagjai alig tudtak egymásról. De
                        itt-ott, szalonokban, kávéházi asztaloknál, a vadgesztenyefák alatt séta
                        közben, összetalálkozott három ember, akik lassan ébredő bátorsággal néha
                        azonos vágyaknak és gondolatoknak adtak kifejezést. Papok, akik sokat ültek
                        vastag falú, kis ablakos, boltíves cellájukban, a püspöki könyvtárban, a
                        szeminárium refektóriumában, néha meglepően új régiókba emelkedtek
                        tudományos és művészeti tanulmányaik közepette. Ezek a kor zűrzavaros és
                        kusza erkölcstelensége ellen kerestek érveket, s eközben akaratlanul
                        otthonosakká lettek a századvégi szépirodalom és bölcselet ingoványos
                        felületein. A bűn, amelyet alaposan meg akartak ismerni, hogy ellene
                        hatásosan és megfelelő fegyverekkel védekezhessenek, oly csábítónak és
                        édesnek bizonyult, hogy szinte szerettek volna beleszédülni. Papok, tanárok,
                        érzékeny, magukba mélyedő lelkek, világot járt gazdag magánzók, izgatott
                        kedélyű, fantaszta asszonyok, francia könyveket olvasó tanítónők így
                        verődtek egybe egy láthatatlan, szervezetlen, titkos és öntudatlan
                        ligába.</p>
				<p>- Fin de siècle - ez a szó mind gyakrabban röppent el egy-egy ajakról, amely
                        nyomban haragosan és reszketve mondott rá súlyos anatémát. De belül, a
                        kedélyek legmélyén, a lágyan izgatott érzékek titkos forróságában, e szóból
                        sok ismeretlen gyönyörűség és hevesen áhított veszedelem varázsa érzett
                        ki.</p>
				<p>- Fin de siècle - dörgött szószékéről a pap, oly vehemens szenvedéllyel, oly
                        gyakran ismételve, oly mélyen elemezve, és oly otthonos jártassággal
                        teregetve ki a század végi dekadens erkölcsök szennyesét, hogy szinte
                        gyanússá lett: nem magáért a bűn szépsége kedvéért emlegeti-e annyit a
                        századvég természetrajzát.</p>
				<p>Egy finom és filozofáló szellemű pap - Szilvássy kanonok - könyvet írt
                        Mallarme, de Lisle Ádám gróf, Rimbeaud és Verlaine költészetéről, és éles
                        elmével mutatta ki Zola és Huysmans naturalizmusának borzasztó erkölcsi
                        veszedelmeit. A város néhány rajongó hölgye ellenállhatatlan vágyat érzett,
                        hogy e szörnyetegeket eredetiben olvassa, és a dekadens nyugati irodalom
                        mérges virágait saját remegő, rózsaszínű orrocskájával szagolgassa.</p>
				<p>Egy szép és gazdag hölgy - Baross főispáni titkár felesége - fogadónapokat
                        tartott, s szalonjában magas színvonalú vitaestéket rendezett, amelyek a
                        konzervatív, klasszikus és erkölcsi irányzat teljes győzelmével végződtek,
                        de a vita során a társaság megfürdött a Flaubert, Goncourt testvérek és
                        Daudet regényeinek iszapos, meleg hullámaiban. Ebben a szalonban nemcsak a
                        francia irodalom sajnálatos süllyedtségét, de a német regénygyártás
                        lerongyolódását is megállapították. Barossné maga például imádta a
                        franciákat, de gyűlölte a németeket. Ha rajta áll, a Rajna menti
                        tartományokért nyomban megüzeni a háborút a francia sas, amelynek szárnyait
                        tizenkét esztendővel ezelőtt a germán medve ugyancsak megtépázta. Barossné
                        gallomániáját csak Steinnénak, egy kereskedő fiatal feleségének latin
                        imádata múlta felül, ámbár ő nem szerette Grévy elnököt és a köztársaságot,
                        és Isten tudja, milyen áldozatot lett volna képes hozni azért a magasztos
                        célért, hogy Napóleon Jeromos vagy Chambord gróf, esetleg Aumale herceg
                        visszaüljön a Bonaparték és a Bourbonok üres trónjára. E hölgy erős
                        royalista érzésű volt, csak abban nem tudott határozni, hogy a Chapeau a la
                        duc, a D’Aumale, esetleg a nagy Eugénia-kalapoknak adja az elsőséget, mint
                        amelyek ez idő szerint egyképpen divatosak voltak a párizsi arisztokrata
                        hölgyek körében. Ami a női kalapokat illeti, Barnabás mérnök feleségének
                        egész más véleménye volt. Ő a történelmi iskola hívének vallotta magát, s a
                        III. Henrik, Ketty, Medicis, XIV. Lajos és princesse Metternich elnevezésű
                        kalapokért lángolt. Akármelyiknek volt igaza, tény az, hogy Barossné asszony
                        szalonjában magas színvonalú volt a társalgás, s az emberek egy egyszerű
                        kalap mögött is szimbólumokat, szép régi hangulatokat vagy történelmi
                        célzásokat kerestek.</p>
				<p>Közben a németekről megállapították, hogy híján vannak eredeti és vonzó
                        szellemeknek, ha csak Sacher Masochot, az Auf der Höhe szerkesztőjét nem
                        számítjuk az originális egyéniségek közé. A német irodalom a francia esprit
                        mankóin biceg, mint durva és sebhelyes veterán katona ifjú és bájos
                        szeretője karján. A németek gyárilag termelik a füzetekben megjelenő vég
                        nélküli rémregényeket, és Vast-Riconard, Belot fordításait kolportálják a
                        legrosszabb kiadásokban.</p>
				<p>Hiába mutatott rá Szilvássy kanonok Schliemann ásatásaira, Wagner
                        zenedrámáira, Bülow hangversenyeire, Gabriel Max, Knaus, Lenbach, Leibl
                        művészetére - a társaság rajongó tekintete Párizst kereste, mint az emberi
                        örömök örökké friss, üde és hűs forrását.</p>
				<p>Az asszonyok, akik eddig csak a Salzkammergutig jutottak, minden ősszel
                        bánatos nosztalgiával gondoltak az Avenue des acacias-ra, amelyet Steinné
                        mint hűséges legitimista, most is következetesen Avenue de l’Imperatrice-nak
                        mondott Eugénia császárnő tiszteletére. Barossné is mélázva nézte ilyenkor a
                        költözködő darvakat, s ha a szeptemberi hűs szél végigsimította a homlokát,
                        merengve gondolt a boulogne-i erdő kocsiversenyeire s a lakodalmas
                        menetekre, amelyekben óriási landauerek cipelik a kifésült bajuszú, frakkos
                        nyárspolgárokat a tour de lac alkalmával. Látta a Cascade-ok végén a
                        császárné villáját, amelytől jobbra a Longchamps, balra a Szélmalom kávéház
                        csalogatja a derék násznépet.</p>
				<p>Ezeknek az embereknek hiába játszott a nagyszerű városi zenekar vidám
                        melódiákat, hiába virágzottak májusban a vadgesztenyefák, hiába ért az édes,
                        drága szőlő a Mecsek hegy oldalán, hiába kopogott a házak fedelén kedves,
                        lágy altató egyhangúsággal a nyári zápor, hiába rendeztek a régi romok
                        fennsíkján tűzijátékot a hadastyánegylet javára, hiába adott fáklyás
                        szerenádot a pécsi dalárda az inspiciáló főherceg tiszteletére - ezek
                        fellengző és telhetetlen igényű emberek voltak, akiket az élet talán
                        véletlenül sodort ide, mint a szél néha elviszi a kerti virágmagvakat a
                        rétek labodái közé.</p>
				<p>Ez a kis társaság úgy úszott a városi társadalom színvonala felett, mint egy
                        illatos olajcsepp egy dézsa víz felszínén. Sem nem keveredett, sem nem
                        befolyásolta a tömeg összetételét. Körülöttük, alattuk és felettük kissé
                        fontoskodó és önelégült, a maga dolgát egykedvűen végző élet tespedt, amely
                        magát tartotta a világegyetem legfontosabb tényezőjének, és természetesnek
                        találta, hogy reggelenkint a nap a szőlőhegyek mögött az ő kedvéért kel fel,
                        és a Zsolnay-féle majolikagyár táján esténkint azért bukik le abba a nagy
                        semmiségbe, amely a város határain túl kezdődik, hogy a tisztes
                        nyárspolgárok álmát ne zavarja.</p>
				<p>Csak Pfaff Márton beszélt szüntelen messze vidékek ismeretlen népeiről, a
                        regensburgi dómról, a bajor herceg rezidenciájáról és a sörről, amelyhez
                        képest a pécsi sörgyár terméke állott pocsolya vize. A bajor sörről
                        legendákat tudott beszélni a pedellus.</p>
				<p>Pfaff Márton különben a Radonay utcában levő régi török rotunda alatt minden
                        este felkereste kedves kis kocsmáját, letelepedett Amtmann Gusztáv
                        nyugalmazott kántortanító mellé, és megvitatta vele a politikai és erkölcsi
                        élet problémáit. Amtmann bácsi évek óta mással sem foglalkozott, mint a
                        világ nagy problémáinak megoldásával. Hosszú, hajlott hátán télen-nyáron
                        nehéz karbonáróköpenyt cipelt, amelynek felleghajtója alatt nagy csomó
                        kéziratot rejtegetett. Ezeket a kéziratokat a bástya alatt épített kis
                        kocsma asztalán kiteregette, rövid, vastag orrára fekete keretes pápaszemet
                        tolt, és lelógó száját mozgatva betűzte az előző éjjel teleírt lapokat.
                        Amtmann bácsi nagy filantróp volt, a béke szelíd lelkű galambja, s szájában
                        olajág helyett vastag szivart tartva, karbonáróköpenye szárnyaival
                        beröpködte egész Európát: rendet, egyességet teremteni viszálykodó népek
                        között, elnyomott társadalmi osztályok érdekében. Memorandumot írt fejedelmi
                        házakhoz, parlamentekhez, városok magisztrátusaihoz, a világ kormányzása
                        dolgában üdvös megoldásokat és célszerű újításokat ajánlgatva az
                        emberiségnek. Amtmann bácsi bámulatosan egyszerű és hasznos megoldást tudott
                        a német-francia ellentétek elsimítására, az orosz nihilisták megfékezésére,
                        az ír fanatizmus lecsendesítésére, a francia trónkövetelők kibékítésére, az
                        Orleans-ok és Napoleonidák kiegyeztetésére, az antiszemita mozgalmak
                        elfojtására, a zsidók letörésére, a spanyol fekete kéz, az olasz
                        irredentisták, a balkáni bandák megsemmisítésére, s nagyszerű tanításokat
                        küldött szét az államok kormányaihoz arról, hogyan kell a szocialista
                        eszméket a kapitalista érdekekkel összhangzásba hozni. Szép emlékiratot
                        nyújtott be a magyar képviselőházhoz a keresztény-zsidó házasság ügyében,
                        amelyben a zsidók beolvasztásának üdvös hatásáról értekezett. A chemnitzi
                        antiszemita gyűlés ellen nyomban felemelte tiltakozó szavát, mert -
                        hangsúlyozta - a zsidókat maga is némileg anyagias gondolkodású népnek
                        tartja ugyan, de viszont, összes testi és lelki jellemvonásaik vizsgálata
                        alapján kétségtelenül igazolva látja, hogy a zsidók is emberek.</p>
				<p>Amtmann bácsi szüntelen az emberiség üdvösségén fáradozott, nemcsak prózában,
                        de alexandrinus versekben is, amelyekhez maga írta a dallamot énekhangra,
                        zongorakísérettel. Mindamellett Amtmann urat illetékes helyen nem vették
                        komolyan, de a külvárosban nagy tekintélye volt, s ha az ember alapos
                        véleményt akart hallani bizonyos bonyolult dolgokról, jól tette, ha
                        egyenesen őhozzá fordult felvilágosításért és irányításért.</p>
				<p>Fin de siècle-szalonok és Amtmann Gusztáv társadalomtudományi
                        szemináriumai... ilyen szellemi életet éltek akkor a püspöki város zegzugos,
                        lejtős és mindig suhogó vízzel öntözött utcáiban.</p>
				<p> Regen Richard megérkezése örökké emlékezetes szenzáció volt a pécsiek
                        életében. Mindenki az új és érdekes emberről beszélt, aki halott feleséget
                        hozott magával a városba, akit először a templomban lehetett látni térdre
                        borulva, kezébe temetett arccal, rekviemen, amelyet maga a püspök mondott a
                        művész fájdalma iránt való tiszteletből. A templomban mindenkinek feltűnt,
                        hogy a művész mellett egy példátlan szépségű fiatal leányka térdel, talpig
                        gyászban, csaknem ájultan a zokogástól.</p>
				<p>Regen Richard a temetésre lehozatta mostohaleányát, Witmann Jennyt, és többé
                        nem engedte el magától.</p>
			</div>
			<div type="chapter">
				<head>3</head>
				<p>Regen Richard megvette egy öreg pap házát, közel a dómhoz, egy lejtős kis
                        utcában, amelyet a hegyekből fakadó víz állandóan csobogva öntözött.</p>
				<p>- Siralomház ez - mondták a szomszédok, mert hónapokon keresztül elzárkózva
                        gyászolták benne az elhunyt asszonyt Regen és mostohaleánya. Mindennap
                        kijártak a temetőbe, aztán tétován, reménytelen, egymás tekintetét kerülve,
                        lézengtek az új otthonban, amelyben mindig Regensburg, a Sedan utcai kis ház
                        s a beteg Clementina fehér, szenvedő alakja felett járt a lelke mind a
                        kettőnek.</p>
				<p>Regen most úgy érezte, hogy életének egyetlen értelme törékeny, szőke hajú és
                        vékony ajkú kis szopránénekesnő volt, és elviselhetetlen
                        lelkiismeret-furdalást érzett, ha arra gondolt, hogy néha-néha, a tizennégy
                        esztendős művészi tespedés korszakában, úgy találta, hogy Clementina
                        akadályozza az ő szabad, független, nagyvonalú álmainak beteljesülését.
                        Akkor is erre gondolt, amikor a vasúton Péterffy György szavait hallgatta a
                        nagy emberi és művészi önzésről... Most gyűlölte Péterffyt és gyűlölte
                        önmagát is, és mindent odaadna azért, ha újra betegápolója lehetne egy
                        szívbajos és folyton sírdogáló asszonykának. Most érezte, hogy a legszebb
                        emberi gondolat: ebben a mindig esendő, véletleneken függő, jó és balsors
                        között lebegő életben, az embereknek szomorúan önző, egzisztenciáért lihegő,
                        jólét után izzadó, lótó-futó falkájában egy feltétlenül önzetlen, odaadó és
                        szolidáris társsal szép csendesen együtt éldegélni. És a legszebb,
                        legédesebb és legbüszkébb hivatás valakinek a mentora lenni, valakiért
                        áldozatokat hozni, valakit a magunkénak tekinteni, valakit szánni, sajnálni,
                        segíteni, ölünkben cipelni, bajtól megmenteni, valakinek a hátunkat
                        odatartani, valaki fölött a gondviselés, a végzet, az Isten szerepét
                        játszani.</p>
				<p>Regen Richard tekintete Jennyre esett, s szívébe hirtelen egy vigasztaló,
                        meleg, megkönnyítő érzés nyilallt.</p>
				<p>- Íme, valaki, aki folytatja az ő szerepét az életemben.</p>
				<p>Ekkor vette észre először, hogy társa van a számkivetésben, és elhatározta,
                        hogy gondos és szerető édesapja lesz Clementina gyermekének.</p>
				<p>Néhány esztendő óta a feleségének is apja volt csupán. Gondviselő, aggódó és
                        gyengéd keze esztendők óta csak apai simogatással nyúlt felesége beteg
                        testéhez. Szerelem?!... Regen Richard templomi orgonista volt, tanár a
                        Haberl-féle gregoriánus iskolában, dirigens a városi zenekarban, intézeti
                        aligazgató és tagja egy csendes sörözgető asztaltársaságnak a
                        Thomaskellerben... negyvenéves szőke ember, csendes temperamentum,
                        lelkiismeretes polgár, aki irtózott a csalástól, a botránytól, a részeg
                        duhajkodástól, a pénzzel megvehető nőktől, és félt a szemrehányástól, az
                        asszonyi könnyektől... s ha néha túlságosan meleg hullámok borították el a
                        szívét, s ha lelkében sejtelmes forró epekedés tárta ki a szárnyait, odaült
                        az orgonájához, és a keze alól áradó hangtömegekbe ömlesztette át minden
                        megfinomult érzékiségét...</p>
				<p>Regen Richard komoly és józan férfiú volt, aki évek óta elfelejtette már a
                        csók ízét és az asszonyi test tapintásának kéjét. Ez a tiszta és egyszerű
                        polgári kedély nem is tudott sokáig elmerülni a bánkódás és a gyász sötét
                        hullámaiban. Mire a gesztenyefák lehullatták leveleiket, Regen Richard
                        kötelességtudó gondossággal látott új feladataihoz. Zenekara, amelyet a
                        művészlelkű mecénás, Dulánszky Nándor püspök két esztendővel ezelőtt
                        szervezett, sok komoly dolgot adott a karnagynak. A muzsikusok derék és
                        képzett emberek voltak, de nem túlságosan lelkiismeretesek és ambiciózusak.
                        Néha, nagy parádé alkalmával, a püspök füle hallatára, egyenesen csodát
                        műveltek. Az egész országban híre szaladt azoknak a Mozart-, Haydn- és
                        Cherubini-miséknek, amelyeket a pécsi püspök zenekara produkált. De a rendes
                        vasárnapi zenés mise - a maga felületes, gondtalan, hiányos előadásával,
                        túlcikornyázott barokk stílusával - több szomorúságot okozott Regennek, mint
                        amennyi örömet szereztek a kivételes alkalommal produkált művészi
                        eredmények.</p>
				<p>- Úgy látom, itt kenyérkeresetnek nézik Palestrinát és Cherubinit, akárcsak
                        én regensburgi tanár koromban - mondogatta a karnagy, és úgy érezte, hogy
                        neki e pillanatban sokkal magasabb ambíciói vannak.</p>
				<p>Regen Richard csakugyan évek óta nem volt annyira a művészeté, mint most.
                        Éjjel-nappal dolgozott, átiratokat komponált a klasszikusokról,
                        orgonaváltozatokat, miséket és szonátákat írt, újra eszébe jutott a kantate
                        Szodoma pusztulásáról és Lótról... néha alig ismert önmagára, és úgy vélte,
                        hogy mostani élete egyenes folytatása annak, ahol a müncheni dicsőséges
                        napokban, a “Szamariai asszony” sikere után, abbahagyta.</p>
				<p>Amikor a líceumi templomban orgonált, a város ünnepi hangulatban özönlött a
                        misére, s a művészi gyönyörűségtől izzó, álmélkodó és rajongó kedélyek alig
                        tudták megállani, hogy lelkesültségükben ne tapsoljanak a művésznek. A
                        püspök könnyesen szorongatta a művész kezét, a fiatal papok hebegve,
                        kipirultan, szinte szédülve az érzéki gyönyörűségtől, alig találtak szavakat
                        a bókolásra, az asszonyok elfelejtettek imádkozni, s mise után boldogan
                        lesték a kórusról távozó művész rájuk vetődő pillantását.</p>
				<p>A város példátlan kultuszt űzött a karnagyból. Gazdag borkereskedők
                        legnagyobb ambíciója volt, hogy leányaik Regentől tanuljanak zongorázni.
                        Ifjú hölgyek, akik gyerekkorukban búcsút mondtak a kottának, egyszerre
                        vágyat éreztek a zene iránt, s az új karmestert eddig még sohasem hallott
                        anyagi áldozatokkal iparkodtak magukhoz csábítani egy-egy leckeórára. Azok
                        az asszonyok, akik Barossné szalonjában irodalmi szeánszokon tombolták ki
                        lenyűgözött szenvedélyeiket, most egyszerre megtalálták életük célját és
                        értelmét.</p>
				<p>Regen különben az az ember volt, aki a művészet, hírnév és érdekesség egy kis
                        glóriájába beállítva csakugyan érdemes is az asszonyok hódolatára. Magas,
                        hajlott, elegáns alakján tipikus művészfej imbolygott. Rozsdabarna, hegyesre
                        nyírt, kissé ritkás szakállából hófehér arca úgy világított elő, mint fiatal
                        és hamvas asszonyoké szokott... Nagy, mélyen ülő, szenvedélyesen villogó,
                        szemekbe néző szeméből annyi szerelmes misztériumot ígért az asszonyoknak,
                        amelyről neki magának bizonyára századrészben sem volt tudomása. Hosszú,
                        ritkás, selymes haja magas, tiszta homlokába csapzott, s ha egy erős akkord
                        vagy egy fortissimo alatt, dirigálás közben, megrázta a fejét, gyönyörűen
                        omlott kétfelé a sörénye. Az asszonyok minden más férfiútól különbözőnek
                        találták, ami egy azzal, hogy beleszeressenek, s magukat a legnagyobb lázzal
                        és odaadással kínálják fel neki.</p>
				<p>Ehhez járult, hogy a város az utóbbi időben úgyis tele volt a művészet iránt
                        való érdeklődéssel. A püspök a székesegyházat restauráltatta, s e célra sok
                        híres építészt, festőt és szobrászt hívott meg székhelyére. Az utcákon
                        egyre-másra tünedeztek fel ismeretlen alakok: elegáns, finom arcélű emberek,
                        szép szakállas, nagy kalapos, lobogó nyakkendős fiatal urak, mérnökök,
                        művészek, tervezők, vállalkozók, akik hónapos szobák után jártak,
                        betelepedtek a bennszülött polgárok házaiba, s új színeket raktak le a
                        kisvárosi élet palettájára. Kalauzuk, tanácsadójuk, szálláskeresőjük mindig
                        Pfaff Márton volt, aki büszkén és fölényesen vezette földijeit a pécsiek
                        között, s kitűnő útbaigazításokkal látta el őket a város viszonyait
                        illetőleg.</p>
				<p>- Papnak előre köszönni, leányoknak virágot vinni, polgármesternek a várost
                        dicsérni, a külvárosiak között Kossuth Lajost emlegetni, kocsmában a bort
                        magasztalni... s akkor, uraim, tejben, vajban fürödnek itt a pécsiek
                        között.</p>
				<p>A fiatal urak szótfogadtak, hamar megbarátkoztak a városbeliekkel, a
                        székesegyház körül sebesen tolták a szelet bő köpenyegükkel, hangosan és
                        vidáman beszéltek utcán, sétatéren, kocsmában és kávéházban, szívesen jártak
                        ozsonnára a polgári családokhoz, a leányokat megtanították németül, és
                        elcsavarták a fejüket. Reggelenkint nagy sietve mutogattak az állványokra,
                        amelyeken pallérok, vízhordó leányok, kőfejtők és napszámosok sürögtek,
                        forogtak. A székesegyház sűrűn, fantasztikusan összerótt épületállványok
                        közé rejtve, nemes, előkelő formát csak elmosódó sziluettekben rajzolódtak
                        át a deszkaháló mögül, mint sűrű fehér fátyol alatt szép asszonyi arc
                        kontúrjai.</p>
				<p>Egy idő óta ez izgatta a pécsiek fantáziáját, s a cukrászdában, a
                        kávéházakban, felvonásközök alatt a nyári színkörben, Barossné szalonjában
                        egyébről sem beszéltek, mint az öreg Schmidt Frigyes báróról, a bécsi
                        építészről, a dóm restaurátoráról, akinek magas, egyenes, hosszú szakállas
                        alakját gyakran látták az Arany Hajó Szállodában. Az asszonyok a szerelmi
                        kalandjairól híres gróf Schlippen huszártábornoknál érdekesebbnek tartották
                        most Andrea Károlyt, az alacsony, pápaszemes, kócos szakállú freskófestőt,
                        aki kartonjait itt rajzolgatta a püspöki könyvtár világos nagytermében.
                        Beckerath Mór építész, Lotz Károly, Székely Bertalan, Zala György... ezek a
                        nevek szerepeltek most a zsúrokon, és az ifjú leányok tudtak még néhány
                        kisebb, de nem kevésbé érdekes nevet, amelynek nagy kalapos, csupasz képű
                        vagy bibliai szakállban pompázó vidám és bohó ifjú művész volt a
                        viselője.</p>
				<p>Regen Richard egyéniségét mindenki hajlandó volt túlozni, s megjelenése
                        egyenesen történelmi dátumot iktatott a város életébe. A feléje irányuló
                        érdeklődés hevességét aztán a végtelenségig fokozta a házában élő Witmann
                        Jenny rendkívüli egyénisége. Jenny tizenöt éves volt, de máris látható volt
                        rajta, hogy a természet szeszélye egészen különös játékot űzött vele. Olyan
                        tüneményes és lenyűgöző szépség volt, aminőt Pécsett az emberek még sohasem
                        láttak. Megjelenése oly érett, érzéki és csábító volt, a teste oly ruganyos,
                        járása, fejtartása, mozdulatai annyira délcegek és öntudatlanul fenségesek,
                        az arca oly fehér, oly finom, bársonyos, makulátlan és szabályos volt, a
                        szem annyira nagy, élesvágású és ragyogó, s fekete szemöldöke oly bizarr
                        ellentétben állott selyemfinom szőke hajával, hogy mindenkiben megdöbbenést,
                        sőt valami idegenszerű és elkedvetlenítő álmélkodást keltett. Jenny a maga
                        szépségében, helyzetének rendkívüliségével, apja hírnevének és
                        népszerűségének eszményítő sugarai alatt olyan izgató és érdekes
                        látványossága lett a városnak, akárcsak egy nagyszerű szobor vagy bűvös
                        ereklye, vagy természeti csoda. Szinte félelmetes nimbusz és kíváncsiság
                        lengett a Klimó utca harmadik számú ház felett, amelyben Regen Richard és
                        Witmann Jenny letelepedett.</p>
				<p>Idővel a háznak gyakorta voltak vendégei. Péterffy György archivárius,
                        pontosan este kilenc órakor, finom fekete kabátban és pepita nadrágban,
                        elefántcsont nyelű botjával és halálfejes nyakkendőtűjével minden második
                        nap beállított hozzájuk teára. Péterffy ilyenkor mindig egy szál virágot és
                        néhány szem likőrös cukrot nyújtott át Jennynek oly hódolatteljesen és
                        ünnepélyesen, ahogy azt még a harmincas évek végén a bécsi Theresianumban
                        tanulta öreg udvari gavalléroktól.</p>
				<p>Megfordult a háznál Szilvássy kanonok, a rózsás arcú, fehér hajú,
                        filozófus-teológiai tanár is, akit selyem reverendája, finom apró kezei és
                        halk, élvezetes és nagyon világias modora miatt mindenki abbénak hívott.
                        Olyan is volt, mint egy amatőr, verselgető és sokat szeretett francia
                        abbé.</p>
				<p>A házban hetenkint egyszer, kedden, kamarazene volt, amelyen Oswald, a kitűnő
                        hegedűs, Zoller gordonkás, Wimmer másodkarmester és Gundy Miklós szentszéki
                        ülnök vettek részt.</p>
				<p>Fiatal festők és szobrászok is jártak a házhoz, s az egész társaság kivétel
                        nélkül jó, illedelmes, szertartásos és előzékeny emberekből állott, akik
                        szerették a jó teát, a finom szivarokat, és oly halálos komolysággal
                        csinálták vagy hallgatták a kamarazenét, mintha attól az életük boldogsága
                        függött volna. És mind ijedt megdöbbenéssel, szinte furcsán kételkedve
                        pillantgatott Witmann Jennyre, aki gömbölyű, keskeny, izmos csípőjével
                        Regen vállához dőlve, egymásra vetett lábbal apja székének kartámláján
                        üldögélt. Regen nyugodtan szivarozott, jövendő terveiről vagy regensburgi
                        emlékeiről beszélgetett, a leányka lesütött szemmel, árnyékos szemöldökeit
                        kissé összehúzva, közönyösen és kicsit álmosan hallgatta a beszélgetést.</p>
				<p>Jenny fiatal volt, gondtalan, egyszerű, bájos és ártatlan. Egy fiatal
                        archeológus, Gyömörey Zsigmond, aki néha a csellistát helyettesítette,
                        megállapította róla, hogy olyan, mint egy gyönyörűen megkomponált szobor.
                        Órák hosszat nézegette, s ezalatt elgondolta, hogy Jennynek olyan feje van,
                        mint a római Farnesina villa falán talált Roxanénak, amelyet Soddoma,
                        Leonardo da Vinci tanítványa festett. Gyömörey a maga tudományos
                        készültségének egész fegyverzetével nekilátott, hogy a klasszikus ókorból
                        kiássa Jenny szépségének analógiáit. Úgy találta, hogy az arca a müncheni
                        Glyptotheka praxitelészi leánykájára emlékeztet, az alakja a knidoszi Venus,
                        szamothrakei Nike s a pompeji Medea minden tökéletességét egyesíti magában.
                        Mozdulatainak kerek, ritmikus szépsége a Herkulanum hamvaiból kiásott
                        agyagedények táncoló leányait idézte fel Gyömörey emlékezetében, s miután
                        az Akropolisz kariatidjainak, a Parthenon pihenő asszonyának és Hegeso
                        bánatos özvegyeinek szinte matematikai szépségét vélte Jennyben feltalálni,
                        mindinkább meggyőződött, hogy e leányka egy különös természeti tünemény, és
                        méltó arra, hogy feljegyeztessék, mint a legnagyobb hadvezérek és
                        államférfiak cselekedetei, népek születése és bomlása.</p>
				<p>- Az esztétika mindenesetre külön korszakot kezdhet vele - állította az
                        archeológus.</p>
				<p>Gyömörey Zsigmond jól tette, ha Jennyt görög szobrokhoz hasonlította, mert e
                        tizenöt éves kisleány éppen olyan öntudatlan, érzéketlen, kőből való és
                        fantáziátlan szobor volt, mint egy márványkariatid. Az egész teremtés csak
                        szép kontúrokból és elbájolóan ragyogó tónusokból állott, s egyáltalában nem
                        tudott arról, hogy mennyi érzéki báj, beszédes, eleven, meleg és szerelmet
                        sugárzó szuggesztió árad belőle. Benne egy erkölcsös tanításokon, imákon
                        nevelt, túlvilággal való fenyegetőzésekkel megfélemlített gyermeklélek
                        lakott, s fantáziája egy pillanatra sem hagyta el azt a börtönt, amellyel
                        jámbor Cecília-nővérek körülépítették. Jenny okos, engedelmes, derék kis
                        leányka volt, akihez az illett volna, hogy Isten kegyelméből rövid, ritka
                        szőke kis kontya, pisze vörös orrocskája, szeplős arca és vézna, száraz kis
                        teste legyen. Egyébként mindent megtanult, amire tanították. Tudott kicsit
                        franciául, kicsit festegetni, kicsit zongorázni, szerette a jó könyveket,
                        amelyekben két fiatal szív addig küzd, míg szüleik félreértéseit
                        eloszlatván, megesküsznek, lakodalmat ülnek, s aztán megcsókolják egymást.
                        Szerette a virágokat, s értett a gondozásukhoz. Szeretett sokat aludni, és
                        nem mert mást álmodni, csak édesanyjáról, a regensburgi zárdáról, zenés
                        misékről és teniszről. Jenny azért született, hogy engedelmes és rendes
                        kisleány, aztán hűséges, szerény és dolgos kis feleség és végül néhány szép
                        és egészséges gyermek anyja legyen.</p>
				<p> Baross Kornél főispáni titkár felesége, született Ertl bárónő, szintén Regen
                        Richard tanítványai közé tartozott. A bárónő rendkívül szép és dúsgazdag
                        hölgy volt, aki hat évvel ezelőtt szökött meg apja kastélyából Baross
                        huszárönkéntessel, akivel azóta a pécsi Fő utca egy palotaszerű házában élt
                        mintaszerű házaséletet. A bárónő tavasszal a Lídón, nyáron az Északi-tenger
                        partjain, ősszel apja birtokán vagy Párizsban, télen pedig Bécsben
                        szórakozott, s hogy eközben mikor volt férje és gyermekei között s
                        egyáltalában miért volt Baross Kornél főispáni titkár, a pécsi lovaregylet
                        alelnöke, a Kaszinó igazgatójának felesége, ezt ezen a kerek világon senki,
                        Alice bárónő maga a legkevésbé tudná megmondani.</p>
				<p>- Ez az erkölcsi élet tehetetlenségi törvénye - tréfálkozott néha az asszony,
                        hogy ha Nizzából vagy Korfuból, vagy Párizsból az Avenue des acacias alól
                        megérkezett.</p>
				<p>Most véletlenül itthon volt, és zongorázni tanult a karmestertől.</p>
				<p>Már néhányszor volt nála Regen, s még mindig nem vette észre, hogy a bárónő
                        kicsiny, leányos alakján mily kacérul feszül meg az à la Grecque fehér
                        kasmír háziruha, hogy a szája mily piros, szeme mily nagy és kék, hogy
                        selyemharisnyája mily gyakran villan ki a lenge lepel alól, s hogy a hangja
                        úgy cseng, bong, mint egy triangulum.</p>
				<p>Egy hétfőn este hat órakor a bárónőn fekete selyem kimonó feszült. Szédítően
                        fehér mellét a dekoltázs szinte kiteregette Regen Richard szeme elé. A karja
                        mezítelen volt, s néhány taktus után a bárónő lezárta a zongora fedelét.
                        Egyik kezével megérintette Regen vállát, a másikkal rákönyökölt a
                        zongorára.</p>
				<p>- Karnagy úr - mondta -, nagyon csodálom, hogy kedve és türelme van vesződni
                        egy olyan zenei siketnémával, mint amilyen én vagyok.</p>
				<p>Regen csodálkozva nézett az asszonyra, aki egyszerűen és komolyan
                        folytatta:</p>
				<p>- Nekem nincs kedvem zongorázni. Ellenben nagyon jó érzés, hogy itt ül
                        mellettem, és látom az ujjait, ahogy a billentyűket simogatják. A hangját is
                        szeretem. A szemét is szívesen nézem, bár mindig zavarba hoz, hogy tekintete
                        oly erősen az enyémbe mélyed.</p>
				<p>- Bocsánat, bárónő.</p>
				<p>- Ne beszéljen így. Köszönöm, hogy eljár hozzám. Nagyon szeretem magát.</p>
				<p>Regen megdöbbent. A bárónő azonban nyugodt maradt, és szinte hidegen
                        ismételte:</p>
				<p>- Én szeretem magát.</p>
				<p>Regen emlékezett, hogy ezt a három szót már néhányszor hallotta az életében.
                        Énekesnők, polgárleányok, muzsikusok feleségei, régen-régen, tizenöt, húsz
                        esztendővel ezelőtt, gyakran a fülébe súgták:</p>
				<p>- Szeretem magát.</p>
				<p>De azok mind pirultak, csuklottak, sóhajtoztak, sírtak vagy lihegtek
                        ilyenkor. Még diák volt, amikor először hallotta. A Szent Jakab-templom
                        sekrestyésének leánya mondta. Akkor majdnem meghaltak mind a ketten az
                        izgalomtól. A bájos és szemérmes Clementina alig hallhatóan súgta a fülébe,
                        hosszú faggatás, bátorítás és könyörgés után. Némelyek kacagtak a mámortól,
                        amikor mondták, mások előbb megeskették, hogy nem árulja el őket senkinek,
                        így, mint Barossné, még senki sem mondta. Ilyen hidegen, komolyan, remegés
                        és szenvedély nélkül. Ez az asszony valószínűleg minden hónapban meg szokta
                        ezt valakinek mondani, s tudja, hogy e vallomásnak legfeljebb négyheti
                        következményei lesznek, ő sem akart szentimentálisnak mutatkozni, s bár
                        megcsuklott az izgalomtól, szárazon és megindulás nélkül felelte:</p>
				<p>- Én is szeretem magát.</p>
				<p>- Tudtam, hogy szeretsz - mondta az asszony. - Sajnáltalak, hogy oly ridegen,
                        örömtelenül, szerelem nélkül élsz. Istenem, mennyire örülök, hogy utadba
                        kerültem. Csókolj meg.</p>
				<p>Regen az asszony fölé hajolt, és erősen megcsókolta a száját. A bárónő ruhája
                        kibomlott, de Regen összevonta a széteső selyemszárnyakat. Eszébe jutott
                        Clementina, szemérmetes lett, és erős szégyenkezést érzett.</p>
				<p>A bárónő ragyogó szemmel bámulta a művész reszkető fehér kezét, amely azon
                        fáradozott, hogy szemérmesen eltakarja a kivillanó meztelenséget.</p>
				<p>- Imádlak - súgta Regen fülébe, mind a két kezébe fogta a karnagy arcát, és
                        hosszan csókolgatta száját, szemét és homlokát. - Imádlak, drága, egyetlen
                        gyönyörűségem, vigasztaló kis pajtásom, szerelmem. Imádlak, amiért oly
                        szemérmes és tartózkodó vagy.</p>
				<p>- Alice!</p>
				<p>- Ne szólj! Engedd, hogy csókoljalak, és megmondjam neked, mennyire
                        szeretlek. Sohasem szerettem senkit, sohasem mondtam senkinek, hogy
                        szeretem.</p>
				<p>Az asszony hosszan csókolgatta Regen szemét, s közben, mint kis gyerek a
                        játékainak, becézgető, anyáskodó, bizalmas szavakat gagyogott.</p>
				<p>- A szemedet csókolom, hogy sohase lásson meg mást, csak engem. A szádat
                        akarom, hogy sohase kívánja meg másnak a csókját.</p>
				<p>Az asszony kifogyhatatlan volt a hízelgésben és a csókban. Regen lankadni
                        érezte erejét, és ijedten vette észre, hogy boldog, büszke és
                        megelégedett.</p>
				<p>“Rájöttem az élet ízére” - gondolta, és csodálkozott, hogy eddig nem jutott
                        eszébe az asszony. Kimondhatatlan édes és felemelő gyönyörűséget érzett, és
                        minden mást, amit eddig tett, ehhez képest üresnek, hiábavalónak és
                        szegényesnek talált.</p>
				<p>Este kilenc óra volt, amikor kitámolygott a Baross villa kapuján.</p>
				<p>- Milyen nagyszerű ez az élet! - mondta majdnem hangosan, vidám utcai dalt
                        fütyörészett jókedvében, és szeretett volna nyakába borulni Amtmann
                        bácsinak, aki - széles karbonárógallérja alatt temérdek kézirattal - a
                        bástya felé sietett estebédre.</p>
				<p>A város főutcáján még néhány elszánt jukkerdáma korzózott katonatisztek
                        társaságában. Regen valamennyinek a szemébe nézett, s boldog volt, hogy
                        többen rámosolyogtak. Egy saroknál magányos nőt vett észre. Utánairamodott,
                        megszólította és elkísérte hazáig. Ott egy darabig küszködött magával, aztán
                        befordult a kapun, átölelte a leányt, s eltűnt vele egy petróleumkoromtól
                        fojtó levegőjű, szűk, alacsony szobácskában.</p>
			</div>
			<div type="chapter">
				<head>4</head>
				<p>Gyömörey Zsigmond archeológus volt, s a pécsi dóm restaurálása idején a
                        püspöki könyvtárban búvárkodott. Egész napja az őskeresztény építészet, a
                        tipológiai szobrászat és a bizánci zománc-képírás misztériumai között telt
                        el. Reggel már nyolc órakor beült a régi egyházi írók, metafizikus bölcselők
                        és kánonjogi notabilitások közé. Ott ült, hajladozott, görnyedt és mászkált
                        közöttük, mint alázatos udvaronc a tudományok és művészetek fejedelmei
                        előtt, egész délig, akkor a szemináriumba rohant ebédelni, ott a jóízű és
                        jámbor papi anekdotákon tiszteletteljesen nevetett, és szaladt vissza a
                        könyvtárba öreg fóliánsok, inkunábulák, kéziratok és sárga, penészes
                        kottalapok hallgatag és komor erdejébe. A kottalapokat különösen szerette
                        Gyömörey, mert nagyon szívesen gordonkázott, és könyvet szeretett volna írni
                        a pécsi egyházi zene történetéről. Ez oknál fogva nagyon érdekelték a
                        tizennyolcadik század püspökei, Nesselbrod Ferenc Vilmos, Thurn Antal,
                        Berényi Zsigmond, akik mind grófok, azonkívül finom muzsikális amatőrök,
                        könyvgyűjtők és szellemes rokokó alakok voltak, és sokat jártak a bécsi
                        udvarba nemcsak lojalitásból, hanem azért is, hogy megismerkedjenek Mária
                        Terézia udvarhölgyeivel és az olasz muzsikával. Ezek a papi fejedelmek
                        Pécsett is szerveztek zenekarokat, amelyek nagymiséken és püspöki ebédeken
                        felváltva muzsikáltak. Ha e két alkalomra szóló repertoárjukat a karmesterek
                        véletlenül összecserélték, abból semmi baj nem származott, sőt észre sem
                        vette senki, oly szépen és cifrán játszottak az olasz, német és cseh
                        muzsikusok. Ezeken az ebédeken - akárcsak a miséken - a kanonok urak
                        túlvilági örömöket élveztek, de nem felejtkeztek meg a test
                        gyönyörűségeiről sem, és pompás fogásokban éppúgy nem volt hiány, mint
                        mennyei áhítatban. - A barokk-rokokó zene tette ezt, amely olaszos
                        melizmáival sokszor valóságos operaházzá avatta a templomot s a püspök
                        ebédlőjét, s a vallásos áhítat felhőiből minduntalan a földre rángatta le a
                        benyomásokra fogékony abbékat és prelátusokat.</p>
				<p>Sokat foglalkozott az ifjú tudós Lickl György karmesterrel is, aki a
                        negyvenes évek elején halt meg Pécsett, s Bartalics Mihály szobrász, mikor a
                        régi dóm tizenkét apostolát faragta, az Istenben boldogult derék regens
                        chorinak is készített szobrot a felsősétatéren.</p>
				<p>A dóm partitúragyűjteménye ott hevert a püspöki könyvtárban, s Gyömörey
                        áhítatos buzgalommal rendezgette e sárga papírokat, mialatt éhes és fogékony
                        elméje rég elmúlt dallamokon s rég porladozó énekesnők emlékein
                        legelészett.</p>
				<p>Mert Gyömörey szívében a régi művészek kultusza közepette szép, színes álmok
                        virágoztak ki, s ha a püspöki könyvtár nagytermében öreg karosszéken
                        elszenderedett, a fóliánsok és partitúrák poros szekrényeiből angyalarcú,
                        vidám leánykák keltek ki, és klasszikus táncot lejtettek körülötte. A tánc
                        Botticelli, Giotto és Cimabue korára emlékeztetett, s oly élénken és
                        erőteljesen rajzolódott az ifjú tudós álmodó fantáziájába, hogy le tudta
                        volna írni a koreográfiáját, ha egyáltalán értett volna valamit e nehéz és
                        titokzatos tudományhoz. A táncot halk zene kísérte, pengő hangszer zizzenő,
                        cirpelő, zúgó, zümmögő muzsikája... Amikor Gyömörey felébredt, tücsök és
                        éhes szürke egérke cincogását ismerte fel a légies zenében, és egészen
                        elkedvetlenedett. Így eszményíti néha a legbanálisabb dolgokat izzó
                        vérmérsékletünk és az ifjúság fantáziája. A kis szürke egér eközben rátalált
                        egy ízletes pergamen tekercsre, és vidám lakomát csapott Pál apostolnak a
                        korinthusiakhoz intézett szentenciáiból Hofbauer müncheni nyomdász
                        kiadásában.</p>
				<p>Gyömörey Zsigmond este hat órakor búcsút mondott a könyvtárnak, a grófi
                        püspöknek, Lickl karmesternek és szent Pál tanításain rágódó szürke kis
                        cimborájának. Sietve hazament, szépen megborotválkozott, és fekete zsakettet
                        öltött, amelyben kitűnt, hogy az archeológus így is egészen csinos és
                        rokonszenves ifjú. Nagyon vékony és magas termetén elegánsan feszült a
                        fekete kabát, és sápadt arcából kivillogó koromfekete szeme értelmesen és
                        kedélyesen nézett bele a körülötte forgó világba. Ilyenkor elment a
                        kávéházba, fél óráig biliárdozott, majd elolvasta a napilapokat. Aztán
                        sétált egy keveset, a korzón megnézegette az asszonyokat, és
                        erkölcsfilozófiai elmélkedésekbe merült. A művészettörténetet és az erkölcsi
                        élet törvényeit egy szerves összefüggésben levezetni: ez kedvenc eszméje
                        volt Gyömöreynek, aki elhatározta, hogy erről ír egy könyvet, ha ideje
                        megengedi.</p>
				<p>Egyáltalán tévedés volna azt hinni, hogy Gyömöreynek nem volt érzéke az élet
                        reális szépségei iránt. De nem mert túlságosan belemerülni sem a szerelem,
                        sem a játék, sem a nyilvános szereplés szenvedélyébe, mert előbb három szép
                        könyvet szándékozott megírni. A könyvek címében is megállapodott. I. A pécsi
                        egyházzene története. II. Az ötödik századbeli pécsi sírkamra szimbólumainak
                        megfejtése, kapcsolatban a tipológiai őskeresztény művészet
                        fejlődéstörténetével. III. Művészet és erkölcs, illetőleg az erkölcsi
                        fogalmak individuális történeti pszichológiája.</p>
				<p>Ezzel akart rendbe jönni Gyömörey, mielőtt belenézne az élet apró
                        gyönyörűségeibe. Gazdag fiatalember volt, és ráért a maga tudományos
                        ábrándozásaira annyi évet elpocsékolni, amennyit csak akar. Ha erre ráun -
                        gondolta -, elmegy haza gazdálkodni, vagy magántanári képesítését fogja
                        aprópénzre felváltani. Huszonhat éves volt Gyömörey, s a Klimó utca ötödik
                        számú házban albérletben lakott egy Barnabás nevű bányamérnöknél.</p>
				<p>Este a régi török őrtorony romjaihoz ragasztott kocsmában vacsoráit az
                        archeológus ifjú festők és építészek, muzsikusok és karkáplánok
                        társaságában, akik mind a dómból, illetőleg Dulánszky püspökből éltek. A
                        sarokban Pfaff Márton pörköltet evett, és számtalan korsó sörrel oltogatta
                        szomját. A pécsi sört megitta ugyan a pedellus, de gyalázatosan lebecsülte a
                        bajor gyártmányokkal szemben. Pfaff itt kvesztornak hívatta magát, de
                        szívesen vette, ha számláját földijei, a gavallér piktorok titokban
                        kifizették. Hangos és vidám volt ez a társaság, és többnyire komoly
                        művészeti kérdéseket tárgyalt, amiket a Zsolnay fajanszgyár mintázói, fiatal
                        szobrászok és festők révedezve és kellemes reminiszcenciák közepette
                        hallgattak, s boldogan énekelték honfitársaikkal a német diákdalokat.</p>
				<p>Gyömörey lassan szürcsölte a sört, míg a többiek végtelen hosszú kortyokat
                        szívtak magukba csizma alakú üvegedényből. Ebbe a kis kocsmába, amelynek
                        levegője állandóan vastag és rossz illatú volt a dohány füstjétől, a
                        pörkölt, borjúhús, sör, bor és kávé párolgó gőzétől, rendesen ellátogatott
                        Gyömörey derék házigazdája, Barnabás bányamérnök is, és csendes örömmel, dús
                        alsó ajakát a bámulattól söröspohara szélén felejtve, órák hosszat hallgatta
                        a művészek beszélgetését.</p>
				<p>Barnabás úr rá-rápislogott az archeológusra, hamisan behunyta a fél szemét, s
                        összecsucsorította a száját, mintha mondaná: Ó, mily kedves, bolondos és
                        boldog gyerekek vagytok ti, fiatal csirkefogók. De nem mondta. Ivogatott és
                        sóhajtozott. Fizetett és felemelkedett. De meggondolta és maradt. Nem tudott
                        elválni tőlük, a boldog és bolondos csirkefogóktól.</p>
				<p>Barnabás úr mint mérnök, némi kollegialitást tartott a művészekkel, és
                        Gyömöreynek is hamarosan bizalmas barátja lett. Otthon, a Klimó utca ötödik
                        számú házban, gyakran behívta magához, s a kertre nyíló ebédlőben - Gyömörey
                        hónapos szobájának tőszomszédságában - óboros palackot bontatott
                        tiszteletére.</p>
				<p>Kedves, kicsit együgyű, de angyali módon jó és egyenes ember volt Barnabás,
                        és rajongva szerette két gyermekét. A feleségét is szerette volna, ha lett
                        volna hozzá bátorsága. Szép, magas, izmos asszony volt Barnabásné,
                        termetének egyetlen hibája, aránytalanul nagy és duzzadt keble volt, amelyen
                        folyton reszkettek és hullámzottak ruhája fodrai, mint erős, zömök
                        teherhordó gályán a vitorlák. Impozáns és életerős volt ez az asszony, mint
                        az amazonok, akik férfiakkal megvívott harcban félelmetesek és kegyetlenek,
                        vérszomjasak és diadalmasok voltak, és az általuk elejtett holttesteken
                        egyetlen könnyet sem ejtettek. Barnabásné is bizonyára győzedelmesen
                        megküzdött volna az argonautákkal, s ha néhány ezer évvel ezelőtt születik,
                        éppolyan híres és félelmetes lesz a hírneve, mint ama Penthesyleiáé, akit a
                        trójai háborúban csak Achilleus nyila tudott leteríteni.</p>
				<p>Csak abban különbözött mitológiai elődeitől Barnabásné, hogy kegyetlen
                        dühöngései alatt folyvást nagy és forró könnyek omlottak szeméből, s azt
                        mondotta magáról, hogy a legszánandóbb és legszerencsétlenebb mártír, aki
                        valaha valamely zsarnok férj igájában vonaglott. Ilyenkor keble fel és alá
                        járt, kezei alig tudták lefogni dobogó szívét, szája sírásra görbült, mint
                        egy gyermeké, és szeméből patakzott a könny... ó, Istenem.</p>
				<p>Egyetlen ember sem akadt azonban a városban, aki tartósan ellágyult volna
                        Barnabásné könnyei láttára. Mindenki tudta, mit szenved mellette a szegény,
                        bátortalan nézésű, mindig bús Barnabás, aki állandóan olyanokat sóhajtott,
                        hogy azzal egy kisebb vitorlást teljes rakományával képes lett volna
                        elindítani.</p>
				<p>Maga Gyömörey is félt és reszketett Barnabásnétól, aki mindig gyanúsított,
                        sértegetett és átkozódott, s eközben mindig sírt és panaszkodott. Néha,
                        amikor Barnabás úr elkeseredésében tanácsot kért az ifjú tudóstól, mint
                        fékezhetné meg e nőstény szörnyeteget, Gyömörey együtt könnyezett
                        boldogtalan barátjával. Tanácsot adni nem tudott, de az esetet bekapcsolta
                        erkölcsfilozófiai és történetpszichológiai tanulmányaiba, és a következőket
                        írta jegyzőkönyvébe:</p>
				<p>“Taine mondja: a látható jelenségek alatt a láthatatlan embert kell keresni
                        az ő biológiai és lelki életével, idegrendszerével, táplálkozásával,
                        származásával, környezetének jó vagy rossz hatásaival. Lássuk, ez alapon
                        hogy tudnánk magyarázatát adni Barnabásné asszony jellemének. Ez a hölgy
                        állandóan izgatott és dühös. Akkor is, amikor főz, hímez, varr vagy vasal.
                        Otthon és az utcán egyaránt olyan, mint egy Eumenida, akit a nagy
                        gonosztevők és a családi élet ellen vétők üldözésére szült Gaia, a föld
                        istennője. Ez a szép, erős, fiatal és életrevaló asszony délutánonként
                        lefüggönyözött ablak mögül lesi, hogy szomszédasszonyait mikor látogatja meg
                        az udvarlója, melyik leány sétál katonatiszttel vagy bársonykabátos német
                        építőművésszel, s szinte kéjes szenvedéllyel kutatja, hogy melyik férj
                        csalja meg a feleségét, melyiknek vannak váltói, ki játszik hazárdjátékot, s
                        ki issza le magát az éjjeli kávéházakban. Barnabásné mindezt pontosan számon
                        tartja, mindenkit ismer, mindenki titkát tudja, és mindenki után kinyújtja
                        bosszuló karjait. Barnabásné maga a végzet, a büntető sors, egy személyben
                        Alektó, Megaira és Tisiphone, akik a bűnösöket veszett vadászkutyák módjára
                        rohanták meg, és kiszívták utolsó csepp vérüket. Az emberek reszketnek e
                        hatalmas és folyton bosszúra szomjas asszonytól, s hogy a kisváros
                        erkölcsei annyira amennyire normális színvonalon maradnak, az egyenesen
                        Barnabásné éber figyelmének, gúnyos megjegyzéseinek, véres célzásainak és
                        gyilkos, névtelen leveleinek köszönhető. Emellett derék, gondos, szorgalmas
                        anya Barnabásné, és hitvesi hűsége olyan szilárd, mint a székesegyház
                        Árpádkori alapépítménye. Vannak tehát nők, akik nagy mellük, folyton arcukba
                        szökő vérük és fekete szemöldökeik dacára is abszolút erkölcsösek, akikre
                        nyugodtan lehet bízni egy város, vagy ha akarod, egy egész ország erkölcsi
                        felügyeletét. Nincs tehát igaza Taine-nek, hogy a bűn és erény éppen úgy
                        termékek, mint a vitriol vagy a cukor. Az erkölcs, íme, abszolút és minden
                        külső behatástól független Ding an sich, nagy és ellenállhatatlan emberi
                        princípium, amely Barnabásné testét választotta szent lakóhelyének, mint
                        eresz alján meleg, puha pihékkel kibélelt fészkét a fecske. Aggasztó ugyan,
                        hogy e fényes erkölcsi megrendíthetetlenség oly sok kellemetlen tulajdonság
                        társaságában jelentkezik, de valószínű, hogy e zordság és kíméletlenség
                        alapjában véve csak a mi bűnös szemünkben tűnik fel oly
                        visszataszítónak.”</p>
				<p>Így vélekedett Barnabásnéról Gyömörey, s nézeteit a szegény és ijedt férj
                        előtt sem titkolta. Barnabás tágra nyílt szemmel bámult, s kijelentette,
                        hogy Gyömörey Zsigmond rendkívül tanult és értelmes ember, de sajnos,
                        nélkülözi a házasélet szomorú, reális tapasztalatait.</p>
				<p>Gyömörey néhány hétre nyaralni ment a dalmáciai tengerpartokra. Amikor
                        visszatért, Barnabásék házában gyakran látott valakit, aki feketekávéra és
                        esti teázásokra pontosan beállított. Ez Reichner Guszti volt, állás nélkül
                        lézengő gazdatiszt, öles, vállas, robusztus alak, rövid nadrágban, vastag
                        gyapjúharisnyában és hegymászó cipőben. Piros arcán nagy, kifent bajusza
                        hetykén meredt kétfelé, s a hangja olyan volt, mint az orgona, melyet
                        túlságosan fújtat a harangozó. Keze hatalmas és bütykös, karjai duzzadtak és
                        rendkívül hosszúak voltak, s kétségbe esett az ember, ha arra gondolt, hogy
                        Guszti úr egyszer túlságos izgalomba jön, megölel egy asszonyt, s a
                        boldogtalan teremtés ott hal meg a szerelmes férfi karjai között. De
                        Gyömörey is elismerte, hogy az óriás gazdatiszt gyönyörűen tud fütyülni, s
                        az éjjeli baglyot, a kuvikot és a szűkölő vadat remekül utánozza. Ajkával
                        egyszerre egész zenekart imitált. Sírt a prímhegedű, harsogott a kürt,
                        pengett a cimbalom, nyafogott a klarinét, és mélyen dörmögött a basszbőgő,
                        ha Guszti bácsi rázendített kedvenc produkciójára. Maga Barnabásné asszony
                        is mosolygott ilyenkor, és odaszólt az urának:</p>
				<p>- Reichner úr nagyon mulatságos ember, nem olyan ványadt, sóhajtozó, beteg
                        túzok, mint maga.</p>
				<p>Mindnyájan örültek, hogy valami végre a szigorú családanyának is tetszik, s
                        Gyömörey is biztatta a férjet, hogy mentül gyakrabban hívja vendégül a
                        zseniális gazdatisztet.</p>
				<p>Gyömöreyt eközben régiségtani és pszichológiai tanulmányai annyira
                        elfoglalták, hogy hetekig nem beszélt Barnabásokkal. Egyszer egy esős,
                        langyos, őszi estén a törökfalhoz ragasztott kocsmában Barnabást víg
                        társalgás és nevetgélés között találta. Barnabás nagy csizma sört hozatott,
                        és ujjongva mesélte Gyömöreynek:</p>
				<p>- Nagyszerű ember ön, fiatal barátom. Köszönöm önnek, hogy oly gyönyörű
                        előadásokat tartott nekem az asszonyi erkölcsről, lelket öntött belém, és
                        türelemre intett feleségemmel szemben. Az asszony határozottan jó útra tért.
                        Enyhe, szelíd és kellemes. Kezdi belátni, hogy a békesség kedvéért egy és
                        más koncessziót kell tennünk egymás szokásainak. A múltkor azt mondta, hogy
                        jó volna, ha pepita nadrágot és sötétszürke zsakettot csináltatnék magamnak,
                        mert alapjában véve jó termetű ember vagyok, ha kissé kihúzom magamat.
                        Nos?</p>
				<p>Gyömörey szóhoz sem jutott a meglepetéstől. Barnabás úr pedig lelkendezve
                        folytatta:</p>
				<p>- Tegnapelőtt este lefekvés előtt kacérul rám mosolygott az asszony, és
                        megkérdezte tőlem: Barnabás, igaz-e, hogy formás lábam van, s kerek, keskeny
                        s szelíden párnázott a bokám?</p>
				<p>Barnabás úr Gyömöreyt magával vitte vacsorára. Az asszony világos pongyolában
                        várt az urára, mosolygott, és duzzadó kebelén szelíden ringott egy piros
                        rózsa. Most látszott csak, hogy Barnabásné határozottan szép asszony, és
                        különös melegséggel csillog a szeme.</p>
				<p>- Reichner urat is meghívtam vacsorára, ha nincs ellene kifogásod, kis
                        Barnabáskám - nevetett az urára, s előzékenyen elvette kezéből a kalapot,
                        botot és az esti újságot.</p>
				<p>- Bravó - lelkesedett Barnabás -, ma alaposan megbrúgóztatjuk a fiút.</p>
				<p>Az este kitűnő hangulatban telt el. Reichner Guszti sikamlós tréfákat mesélt,
                        aminek hallatára Gyömörey ijedten nézett a ház asszonyára. Nem csodálkozott
                        volna, ha mint egy bosszúálló Erynnis, Barnabásné felkapja a kenyérvágó
                        kést, és szíven szúrja a vakmerő tréfálkozót. De nem így történt. Az asszony
                        egész a melléig elpirult, lesütötte szemét, és halkan nevetett.</p>
				<p>- Jóízű ember maga, Reichner - jegyezte meg kacagva -, hol tanulta ezt a sok
                        csintalanságot?</p>
				<p>Reichner azután elmesélte, hogy tegnap este véletlenül az ablaka alatt ment
                        el a városi jegyző felesége, egy kövérkés, szőke menyecske, s mellette egy
                        honvédhuszár tiszt lépegetett. Az asszony pityergett, és szemrehányásokat
                        tett a katonának: miért is ismertelek meg téged, Istenem. Értik?
                        Ismertelek!</p>
				<p>Guszti úgy nevetett, hogy az ablakok megrezzentek, de Barnabásné
                        felcsattant:</p>
				<p>- Kinek mi köze hozzá? Elég baj az szegény asszonykának.</p>
				<p>Gyömörey Zsigmond hosszú idő óta most először látta Barnabásnét haragosnak és
                        felháborodottnak.</p>
				<p>A házaspár életében minden téren örvendetes javulás állott be. A férj
                        lassanként úr lett a saját házában. Járt-kelt, tett-vett, ahogy és amikor
                        akart. Megszabta az étkezés, a séta, a borozgatás és a látogatások rendjét.
                        Akkor ment sörözni, amikor jónak látta, egyedül járt a színházba, jól
                        szabott ruhájában és pepita nadrágjában délcegen és öntudatosan lépegetett,
                        mint az olyan ember, akinek otthon rendben van a szénája, és egyébként is
                        könnyen elbánik a nőkkel. Nagy előadásokat tartott a házasélet intim
                        titkairól, és egyszer, két csizma sör között, Gyömörey füléhez hajolva,
                        megsúgta:</p>
				<p>- Hej, hat hónap múlva keresztelő lesz a háznál!</p>
				<p>Hat hónap múlva! Ezt Barnabás oly hetykén és gőgösen mondta, hogy Gyömörey
                        megdöbbent. Ez a Barnabás alaposan megváltozott. Folyton hangosan beszél,
                        és néha valósággal zsarnokoskodik a feleségén. Az asszony pedig mindig
                        csendes és derült, s ha otthon, délután öt órakor kiült a virágoskert
                        padjára, Gyömörey határozottan elámult lágy és nemes formáinak plasztikus
                        szépségén. “Most olyan volt, mint egyike a barna szemű, lágy testű
                        Nereidáknak, akik vígan és édesen játszanak a tritonokkal és delfinekkel.
                        Most olyan volt, mint Thetis, Achilleus édesanyja” - gondolta a tudós.</p>
				<p>Ilyenkor szokott beállítani a házba Reichner Gusztáv úr, aki rendesen
                        megkérdezte:</p>
				<p>- Hát Barnabás?</p>
				<p>- A klubban van. A kocsmában van. Értekezleten van. Barnabás nincs itthon,
                        szegényke.</p>
				<p>Barnabás majdnem sohasem volt otthon, mindig lányok után szaladgált, vagy
                        szeretőjénél, egy nyugalmazott ezredes fiatal és rossz feleségénél ült. De
                        Barnabásné, bár sejtette a dolgot, a legcsekélyebb szemrehányást sem tette
                        könnyelmű és léha férjének. Bizonyára tudta, hogy hiába is tenné, mert
                        Barnabás erőszakos, durva és kegyetlen ember, aki nem enged beleszólást az ő
                        kis játékaiba.</p>
				<p>Gyömörey nem állhatta meg, hogy a különös esetet el ne mondja Szilvássy
                        kanonoknak, amint egyszer az abbé a püspöki könyvtárban meglátogatta.</p>
				<p>A kanonok jóízűen nevetett.</p>
				<p>- Fiatal barátom, én úgy látom, hogy Barnabásné asszonyt rávezették az élet
                        értelmére. Reichner Gusztáv úr elég közönséges és brutális fickó, de ehhez
                        jobban ért, mint ön.</p>
				<p>A gazdatiszt egyszer csak állást kapott Szlavóniában, és elhagyta
                        Barnabásékat.</p>
				<p>Pár nappal később, szép őszi este, vacsora után Barnabás és felesége künn
                        üldögéltek a virágoskertben, csendesen és elgondolkozva. Barnabás egyszer
                        csak bosszúsan megszólalt:</p>
				<p>- Sajnálom ezt a Gusztit. Kitűnő házibolondja volt a családnak.</p>
				<p>- Ne gondolj rá - nyugtatta meg az asszony -, már kezdett a terhemre lenni.
                        Az utóbbi időben néha udvarolgatni akart.</p>
				<p>És az asszony kacéran, pirulva, szerelmesen hajtotta fejét az ura
                        vállára.</p>
				<p>Gyömörey tanúja volt e jelenetnek. Szájában keserűen összefutott a nyál,
                        bement a szobájába, és beírta a jegyzőkönyvébe:</p>
				<p>“Belátom, hogy Taine-nek mégis igaza van. A bűn és az erény csakugyan
                        termékek, mint a vitriol és a cukor.”</p>
			</div>
			<div type="chapter">
				<head>5</head>
				<p>Regen karnagy és Barossné szerelme három hétig tartott. Ekkor a bárónő
                        fejfájást kapott, hevesen panaszkodott szétzilált idegrendszerére, több
                        ízben megesküdött, hogy Regen volt az első, az egyetlen és az utolsó, s
                        azután elutazott Egyiptomba.</p>
				<p>Barossné regénye bevégződött, de új regények kezdődtek megdöbbentő
                        hirtelenséggel. Előbb egy jószágkormányzó árva leánya dobta magát Regen
                        karjaiba, majd Steinné könyörgött neki, hogy szöktesse el valahová nyugatra
                        Belgiumba vagy Spanyolországba, valami kellemes és vidám országba, ahol két
                        nagyon forró és gyengéd szív zavartalanul egymásé lehet. Steinné egy
                        csapásra hűtlen lett a francia trónkövetelőkhöz, Jeromoshoz, Chambord
                        grófhoz, Berry herceghez, és kikiáltotta a köztársaságot, amelynek, nézete
                        szerint, bele kell nyugodnia Strassburg elvesztésébe és Regen Richardra
                        való tekintettel le kell mondani a rajnai tartományokról. Az asszonyon
                        egyébként többnyire fekete színű bécsi toalettek kápráztatták el bámulói
                        szemét, és ékszereinek mesés szépségéről legendákat tudtak beszélni a
                        városban. Salome-nak hívták őt fiatal, ábrándos és érzéki fantáziájú
                        hölgyismerősei, mert Salome Massenet “Herodiade”-ja révén éppen aktuális
                        volt. Regen új viszonyának hamar híre futott, és a karmestert egy vidám,
                        fiatal festő elnevezte János prófétának.</p>
				<p>Pfaff, a pedellus, boldogan sütkérezett Regen Richard dicsőségében. Minden
                        héten vitt neki illatos, könnyű kis leveleket, s ismerőseinek bizalmasan
                        megsúgta:</p>
				<p>- Új hódítást tettünk megint. Pompás dáma írt nekünk.</p>
				<p>Pfaff ilyenkor jobb szemét úgy tudta sandítani, hogy pupillája egészen
                        beszaladt a szemüreg belső szögletébe. Összecsucsorította száját, és
                        fütyörészett örömében. De nem mulasztotta el, hogy a szerelemről általában
                        véve el ne mondja véleményét:</p>
				<p>- Asszony után futni annyi, mint egy krajcárért egy öl fát felvágni. De
                        asszony elől futni annyi, mint egy öl fát odaadni egy krajcárért.</p>
				<p>Regen különben az általános ünnepeltetés és az asszonyi hódolat közepette
                        állandóan bizonyos mámort érzett, és néha egészen ijesztő mértékben lépett
                        fel lelkében a tízesztendős aszkézis reakciója. Arra gondolt, hogy a lipcsei
                        Gewandhaus mintájára a várossal nagy zenepalotát építtet, konzervatóriumot
                        állít fel, a püspököt az énekkar kibővítésére és hatalmas orkeszter
                        felállítására bírja, elhatározta, hogy a Mecsek oldalában nagyszerű villát
                        épít, drága szőnyegekkel, antik bútorokkal kibéleli, zeneestéket ad, s
                        termeibe lehívja a nagy német és olasz művészeket. Művészetet és üzletet
                        egy ragyogó, nagyszabású vállalatban egyesít, nagy orgonagyárat alapít, s
                        magát fénnyel, dicsőséggel, pompával veszi körül, mint az Erhardok,
                        Pasdeloupok, Pollinik, Ibachok. Közben művészi körútra megy, befejezi
                        félbenmaradt partitúráit, és... megírja a Lót kantatét, életének legnagyobb
                        tervét és dicsőségének legbiztosabb zálogát.</p>
				<p>Terveiről sokat beszélt Péterffy levéltárnoknak és Szilvássy kanonoknak.</p>
				<p>Az öregúr szaporán köhécselt, és aranygombos botját mereven a szeme elé
                        tartotta.</p>
				<p>- Hány éves ön, ha szabad kérdeznem?</p>
				<p>- Negyvenkettő.</p>
				<p>- Gratulálok. Istenem, de gyönyörű dolog. Gratulálok.</p>
				<p>- Félek, hogy kissé sok.</p>
				<p>- Végzetes tévedés. Az élet értékét negyvenesztendős korában; veszi észre az
                        ember, amikor a fiatalság gőze már elpárolgott az agyáról. A húszéves ember
                        egyszerűen csak szép és fiatal állat. Örökösen a saját vérmérsékletének és
                        életkedvének forróságában vergődik, mint egy fiatal fajdkakas, dámvad vagy
                        részeg szarvas az erdőben. Nem lát, nem hall, csak dürrög és üvölt egy
                        monoton dalt, amelynek harsogásától nem ér a füléhez sem a pacsirtaszó, sem
                        az égiháború. A húszéves ifjak mind Narcissusok, akik magukba szerelmesek,
                        ostobák és vakmerők, zabolátlanok és falánkok, s minduntalan elrontják a
                        gyomrukat. Én is voltam húszesztendős.</p>
				<p>Regen kissé zavarba jött, mert eszébe jutott, hogy ő húszesztendős korában
                        bölcs és egykedvű aggastyán volt, s most, amikor fürtjeiben sűrűn
                        jelentkeznek ősz hajszálak, most mintha...</p>
				<p>- Ez így tart mindaddig, míg az ember véredényei bizonyos fokig el nem
                        meszesedtek. Addigra valamennyien úgy leegyszerűsödünk, hogy igényeink csak
                        két-három fő értékre redukálódnak. Szépen élni annyi, mint szépen dolgozni
                        és szépen pihenni. Az élet fő princípiumait csak negyvenéves korunkban
                        kezdjük megösmerni.</p>
				<p>- Csakhogy akkor már késő - szólt közbe a kanonok, és a maga életének örökös
                        vívódására, ellentmondásaira és céltalanságára gondolt.</p>
				<p>Az archivárius nem hagyta annyiban.</p>
				<p>- Ennek a szónak: késő, semmiféle komoly értelme nincs. Az életnek nincs
                        kezdete és vége. Az élet egy végtelenbe nyúló egyenes vonal, amelynek minden
                        egyes pontja lehet kezdet vagy vég, egy új élet kezdete, új tervek, új
                        pályák, új ambíciók kapuja... a negyvenéves ember is elképzelheti, hogy most
                        lépett az életbe, és akkor örökké fog élni.</p>
				<p>Szilvássy kanonok gúnyosan mosolygott, Regen Richardnak azonban forró lázak
                        szaladgáltak az ereiben.</p>
				<p>Az archivárius vidáman csattogtatta fogait, és megkérdezte:</p>
				<p>- Mik a tervei, uram?</p>
				<p>- Bayreuthot akarok csinálni ebből a hitvány kis fészekből, ahol élünk. Miért
                        ne? Én azt hiszem, hogy Pécs volna az az alkalmas hely, ahol meg lehet
                        teremteni a magyar zenei élet központját. Nem Budapest, uraim, hanem egy
                        szép, csendes, áhítatos kis fészek egy domb lábainál, papok, szobrászok és
                        festők között, ahol az emberek egyszerűek és igénytelenek, ahol az utcákon
                        mindig friss víz csörgedezik, ahol tavasszal akácfáktól illatos a levegő,
                        ahol minden arc a dóm felé tekint, és mindenki leveszi kalapját, amikor este
                        megszólalnak a harangok.</p>
				<p>Az archivárius feltűnő kíváncsisággal nézegette aranygombos botjának
                        cifrázatát, az abbé pedig, mintha csak magamagának mondaná, halk hangon
                        megszólalt:</p>
				<p>- Az bizonyos, hogy szűz talaj ez, és itt bőséges tere volna az
                        alkotásnak.</p>
				<p>A kanonok vállat vont, felállott, és kiment a kertre nyíló erkélyre, ahol
                        Jenny hímezgetett. Regen Péterffyhez fordult:</p>
				<p>- Archivárius úr, mondja meg őszintén, hisz ön az emberekben?</p>
				<p>- Hiszek.</p>
				<p>Az agg tudós ezt olyan határozottan mondta, hogy Regen gyanakodni
                        kezdett.</p>
				<p>- Úgy értem, kérem, hogy hisz ön például a kisvárosi ember értelmi
                        kapacitásában?</p>
				<p>- Hiszek.</p>
				<p>- Hiszi ön azt, hogy a kisvárosi embernek szüksége van a kultúrára? Érdemes
                        itt valamit alkotni, valamiért küzdeni, erőlködni, valamiben
                        reménykedni?</p>
				<p>Péterffy György magasra húzta szemöldökét, és zörgős tüdejébe roppant tömeg
                        szivarfüstöt szippantott be.</p>
				<p>- Uraim, mindenekelőtt tisztában kell lennünk azzal, hogy az emberek
                        nagyjában véve mindnyájan egyformák. A valőrjük, a helyzeti értékük, az már
                        aztán más-más, aszerint, amint bizonyos viszonyok között jelentkeznek. Ó,
                        uram, az emberek általában derék, értelmes, szeretetre méltó, sőt bájos
                        teremtések. Ha nincs hozzájuk semmi közünk, egytől egyig érdemesek a
                        becsülésünkre. Jót, rosszat nem meggyőződésből tesznek, és csak a
                        pillanatnyi érdek vagy a megszokás, vagy a tévedés vezeti szegényeket, mint
                        tehetetlen ölebeket szeszélyes dámák keze. Az emberek egytől egyig nagyra
                        hivatottak. Különbség csak annyi van közöttük, hogy milyen ágyban láttak
                        napvilágot, hányszor fürösztötték őket kicsiny korukban, kik és hogyan
                        nevelték őket, milyen impressziókat szedtek magukba kamasz éveikben, milyen
                        szeretőik voltak húsztól harmincéves korukig, hányszor betegedtek bele
                        éjjeli tivornyákba, milyen hivatalt viselnek, ki a feleségük, milyen utcában
                        laknak, és egyáltalán hova pottyantotta őket geográfiailag a sors.</p>
				<p>- A pécsiekről kérdezősködtem, uram - szólt félénken Regen -, mit tart ön a
                        pécsiekről?</p>
				<p>- Azokról beszélek, karnagy úr.</p>
				<p>- Értem - hebegte a karnagy -, de mégis...</p>
				<p>- Nálunk, például, Pécsett a legérdekesebb és legpompásabb típusok éppen úgy
                        az utcán szaladgálnak, mint Bécsben vagy Párizsban. Ismeri ön például
                        Horváth törvényszéki elnököt? Nos, e derék, potrohos férfiú, az ő szénfekete
                        parókájával, keményre vasalt nadrágjával, vizes szemeivel, a legnagyobb
                        életművész volna, ha véletlenül Brüsszelben vagy Londonban születik. A
                        színházban izzadtra gukkerezi magát, ha trikóban vannak a karleányok. Olyan,
                        mint a restauráció egy meggazdagodott, becsületrenddel feldíszített
                        rentier-je, egy jókedvű, cinikus, vén szoknyavadász. Epikureista. Csak az a
                        baj, hogy már húsz éve itt él, és az igényei lefokozódtak. A szeretője egy
                        csúf nyomdászleány, ízléstelen, lompos, buta kis majom. De gyereke van az
                        elnöktől, aki annyira elparasztosodott, hogy jól érzi magát e rosszindulatú,
                        sok kézen keresztül ment, durva és unalmas kis cseléd mellett. A
                        megtestesült Hulot marquis ő, csakhogy ott kezdte, ahol a vén párizsi kéjenc
                        végezte.</p>
				<p>Regen mosolygott, és eszébe jutottak az ő gyönyörű, illatos, hófehér
                        asszonyai. Az archivárius pedig folytatta:</p>
				<p>- Hát Éltető Péter, a műgyűjtő? Aki mindenféle szedett-vedett rongy
                        képecskét, zarándokhelyen húsz krajcárért vásárolt szobrot, vásári
                        porcelánt, ócska lapokból kivágott szépségideálokat, selyemszalagot,
                        bársonypárnákat, hímzett óratartókat halmoz össze, s kapuját virágokkal,
                        üveggömbökkel, apró zászlócskákkal díszíti, s esténkint nyitott ablak
                        mellett lesi, hogy a bosnyák asszonyok megdicsérik-e műízlését és pompás
                        berendezését? Nem a nagy gyűjtők, amatőrök egy primitív és groteszk
                        karikatúrája-e ez, akiben minden megvan, ami a Mediciekben, Sforzákban, a
                        Gonzagákban és Dóriákban megvolt, aki ugyanabba a mániákus szektába
                        tartozik, amelybe Skarampi bíboros, Buckingham herceg, Mazarin vagy Choiseul
                        és a Schwarzenbergek tartoznak, csakhogy elcsenevészesedett, vidékies
                        kiadásban?</p>
				<p>A levéltárnok oly hévvel és gyönyörűséggel beszélt, hogy Szilvássy kanonok és
                        a kis Jenny kíváncsian siettek a szobába, és leültek az öregúr mellé.</p>
				<p>- Hát Amtmann bácsi, a népboldogító, a nagy kibékítő, a röpiratok szerzője, a
                        béke barátja és a korrupció istenostora? Ha a nagy forradalom idején él,
                        Danton vagy Robespierre lesz belőle, az alkotmányozó gyűlés egy rettegett
                        vezérszónoka 1789-ben, s ha amerikai milliárdos apától születik, ma ő a
                        legnagyobb pacifista, és milliókat áldoz a világbéke propagandájára.</p>
				<p>Szilvássy kanonok mosolyogva bólogatott, de az öregúrnak még volt néhány
                        megrajzolni való portréja.</p>
				<p>- Van mecénásunk is, egy nyugalmazott gyógyszerész, aki titkon szerelmes
                        házmesterének Budapesten élő leányába, és jövedelme felét arra költi, hogy
                        neki ajándékokat küld anélkül, hogy valaha egyetlen csókot várna
                        áldozatkészségéért. Valóságos Lichnovszky herceg, olcsó, ponyvára készült
                        kiadásban.</p>
				<p>- Igaz - szólt közbe a kanonok -, csakhogy ő az utolsó példánya e kivesző
                        fajtának.</p>
				<p>- Baross titkár sem banális ember - folytatta az öreg tudós. - Fiatal és
                        elegáns, cinikus és önző, nincsenek aggodalmai a felesége miatt, s nyugodtan
                        él az asszony vagyonából. Született udvaronc, mint Barbey d’Aurevilly.
                        Nagyszerű ruhái vannak, igazi dandy, tökéletes gavallér, mint Brümmel, gróf
                        D’Orsay, Wellington herceg vagy a Covent Garden színészei. Egész élete abból
                        áll, hogy vizitel, gratulál, kondeleál, fogad, udvariaskodik, rózsát vesz a
                        színésznőknek, ebédre és teára jár, párbajban segédkezik, bált rendez, az
                        utcán sétál, kezet fog, integet, mosolyog, és hosszan, odaadóan, boldogan,
                        diadalmasan és lekötelezően, kalapját lengetve köszön tíz lépésről előre.
                        Kivédhetetlenül, ellenállhatatlanul és szédítően köszön, mintha minden
                        emberi érzés, tisztelet, nagyrabecsülés, szerelem és önfeláldozás, barátság
                        és szolgálatkészség benne volna egyetlen köszönésben. Ó, uraim, egy
                        udvaronccal van itt dolgunk, aki ha a királyi ház légkörében születik,
                        bizonyára főudvarmester vagy az udvari színházak intendánsa lesz, és szinte
                        tragikai hősnek mondható, hogy ragyogó tehetségeit e kicsinyes és sivár
                        légkörben kell elpocsékolnia. Minden van itt nálunk, csakhogy mindenkiben
                        elrontotta a stílust a város egészségtelen, piszkos, szegényes, poros
                        utcája, a rossz világítás, a vízvezeték és csatornázás hiánya, a primitív
                        szabó, az ügyetlen divatárusnő, a kurtakocsmák rossz szaga, a színésznők
                        durva parfümje, a kisvárosi szerelmek esetlen, félszeg, gyáva és parasztos
                        stílusa... és mondom önöknek, hogy lábunk alatt temérdek kincs hever, és
                        érdemes néha lehajolgatni, hogy az út sarából felszedjük a nyers
                        gyémántokat.</p>
				<p>Az archivárius arca millió ráncban vonaglott, és senki sem tudta megmondani,
                        keserűség vagy nyájas tréfálkozás szól-e az öregúr szájából. Péterffy végre
                        aranygombos pálcáját Regen karnagy mellének tartva, a következőket
                        mondta:</p>
				<p>- Nos, ezek az emberek egytől egyig alkalmasak arra, hogy ön - mindegyiket a
                        saját mániákus rögeszméje, életiránya, megcsontosodott szokásai szerint - a
                        saját terveinek igájába fogja. A törvényszéki elnök pásztorórákat remél a
                        zene és színházi kultusz feléledéséből, a fine di siècle-szalonok hölgyei
                        nagy, kedélybeli hullámzásokat, sivár unalmuk és érzéki tehetetlenségük
                        megszűnését várják tőle, a politikusok előtt szociális és társadalmi
                        jelszavak alá kell bújtatni a nagyszerű kulturális terveket... Uram, az
                        emberek lelkén éppen úgy lehet játszani, mint az orgona regiszterein,
                        feltéve, hogy valaki tud orgonálni, s kedve és energiája van a játékhoz.
                        Nekem például nincs.</p>
				<p>Így fejezte be dithyrambusát az öregúr, és utána hősi pózba helyezkedett -
                        amivel Regen diadalait akarta jelképezni -, aztán fáradtan lerogyott a
                        székébe, annak illusztrálására, hogy mindezt csak úgy mondja, de neki
                        magának semmije sincs abból, ami az emberekkel való kísérletezésre
                        ösztönözné.</p>
				<p>Regen csakugyan szükségét érezte annak, hogy szárnyait kibontsa, és
                        tízesztendős tespedés után talpra ugorjék. Eszébe jutott sok jeles kortársa,
                        akikkel együtt kezdte vagy útban találkozott a világhíresség pályáján.
                        Gyermekkorából ismerte Blummer Mártont Fürstenbergből, Meinardus Lajost
                        Odenburgból, mind a kettővel együtt intézett rohamokat Placidus Heinrich
                        atya emléktáblája ellen Regensburgban. Az első a berlini Singakademie
                        dirigense, a másik a világhírű komponista lett. Stehle, egy nyurga, szőke
                        fiú, utolsó volt a prebendistáknál, a Cecília-egyesületben pedig első díjat
                        nyert Salve Reginájával. Werman Oszkár a drezdai szeminárium igazgatója
                        lett, együtt hallgatta vele a nagy Merkel feledhetetlen leckéit Drezdában,
                        és az öreg Merkel nem Wermannak, hanem neki jósolta meg, hogy az emberiség
                        öröme: második Palestrina lesz.</p>
				<p>Regen lelkében viharzó erővel tombolt a becsvágy. Napokon keresztül kószált a
                        hegyekben, ideges, ingerlékeny és elkeseredett volt, leckéit elhanyagolta,
                        zenekarának feléje sem nézett, és égő agyát folyton terveken törte. Irtózott
                        a szerelemtől, asszonyait gyűlölni kezdte, és folyton hullámzó lelke magasra
                        csapó ambíciók és mélybe hulló levertség között hánykolódott.</p>
				<p>Szinte a gondviselés csodatevő hatalmát látta abban, amikor meghívást kapott
                        Rauscher bécsi bíborostól, hogy vegyen részt a Palestrina-ünnepeken.</p>
				<p>“Az Isten ujja” - gondolta ujjongó lelkesedéssel, és március végén útrakelt,
                        hogy összejöjjön régi barátaival, és virtuozitását, amelyről tíz esztendőn
                        át csak a regensburgi templomlátogatók tudtak, most újra bemutassa a
                        világnak.</p>
				<p>Útja Budapesten vitte keresztül. A magyar fővárosban a kövér és öreg Wilt
                        Mária körül pártokra szakadt a publikum, és ádáz harcot vívtak egymással az
                        emberek, mint egykor a welfek és ghibellinek.</p>
				<p>- Kövér és öreg nő, de nagyszerűen énekel - mondta az egyik párt, és
                        ájuldozott a lelkesedéstől.</p>
				<p>- Nagyszerűen énekel ez a nő, de kövér, öreg és csúnya - mondta a másik, és
                        ki tudja, melyiknek volt igazsága?</p>
				<p>Regen megismerkedett Huber Károly karnaggyal és az ő Ferenc József-rendjével,
                        amely annyi feltűnést keltett akkor a világon. Megösmerkedett Bartay
                        zeneigazgatóval, az ifjú Hubay Jenő hegedűművésszel, és végül Rácz Palival,
                        aki a Vadászkürt Szállodában játszott, és több pénzt, dicsőséget és
                        népszerűséget muzsikált össze, mint amazok hárman együttvéve.</p>
				<p>A budapestiek panaszkodtak, hogy az Operaház lassan készül, a Nemzeti Színház
                        operája fokról fokra süllyed, a magyar énekesek és zenevirtuózok mind
                        külföldre vándorolnak, hogy Liszt Ferenc Weimarban él, s a Zeneakadémiának
                        nincs egy valamirevaló orgonája. Másfelől azonban mindenki dicsekedett, hogy
                        Nagyváradon egy nagyszerű tenoristát fedeztek fel, bizonyos Valentin nevűt -
                        hogy Pálmay Ilka asszony vendégszereplése a “Szélházyak”-ban forradalmat
                        csinált Kolozsváron, hogy Blaha Lujzáról melltűt és arcfestéket neveztek el,
                        s újabban az imperialhoz hasonló Fromage-Blaha került forgalomba. Sokan
                        párhuzamot vontak Blaha Lujza és Judic asszony között, Jókai Mór és Dumas
                        Sándor között, a “Faust” és az “Ember tragédiája” között, amelynek színpadon
                        való bemutatása ellen a legnagyobb tekintélyek is síkraszállottak, s
                        ezekben az összehasonlításokban a legellentétesebb vélemények hangzottak el
                        Budapesten. Abban azonban mindenki megegyezett, hogy Gambetta nem
                        természetes halállal halt meg, hanem szeretője, Leon asszony lőtte le, hogy
                        az orosz-német háború csak hetek kérdése, Sándor cárt okvetlen bomba tépi
                        szét a koronázáson, és a szocialisták akasztófára való goromba fickók.
                        Emellett sok gondot okozott a pestieknek Milán király szeretőjének,
                        Markovics Helénnek halálos ítélete, és sok derék polgárasszony ontott
                        temérdek könnyet annak hallatára, hogy e balkáni Du Barry a börtönben
                        megmérgezte magát.</p>
				<p>Pesti ismerősei nagy hévvel csalogatták Regent az első magyar
                        kerékpárversenyre, s egy zenekedvelő öreg mágnás megígérte neki, hogy
                        meghívót eszközöl ki számára arra az antiszemita szeánszra, amelyet a
                        Hungária Szálló titkos szobájában tartanak. Az antiszemita értekezletet
                        spiritiszta mutatványok követik, s egy színész előadása a hisztéria,
                        okkultizmus, mormonizmus köréből, Zion újságjáról, a hetedik harsonáról vagy
                        a mindenható Istennek, Zion lakójának allelujás küldetéséről, a század végi
                        irodalom pornográf szelleméről, a párizsi Bouffes du Nord “La” című
                        darabjáról, amely a cenzúra beavatkozása előtt “La Prostituée” címet viselt,
                        szóval a hasznosat egybekötik a kellemessel, s az estén mindenki, aki a
                        magas társadalmi körökhöz tartozik, kedvére megundorodhatik a századvég
                        romlottságától, amely, hála Isten, java részben a zsidóknak köszönhető.</p>
				<p>Megjelent Regen a Hangl kioszk megnyitásán, amelynek teraszáról ragyogó szemű
                        asszonyok mutogatták egymásnak a korzón sétáló államférfiakat és
                        színésznőket, majd a fiatal írók törzsasztala mellé húzódtak, akik egymásnak
                        újságolták, hogy az irodalom számára most született meg a legnagyobb francia
                        lírikus, gróf Villiers de Lisle Ádám, és most halt meg Passyban Matild,
                        Heine Henrik felesége.</p>
				<p>Az irodalmi körökben egyébként a Kisfaludy Társaságot szidták, amely
                        elzárkózik konzervativizmusának kínai fala mögé, és dilettáns urak rossz
                        regényeinek kiadására pocsékolja a pénzét. Sokat beszéltek Rákosi-Erkel
                        “Tempefői” című operájáról. Kiss József “Mese a varrógépről” című kötetéről,
                        de mindezeknél nagyobb feltűnést keltett egy Párizsból hazatért irodalmi
                        kapacitás, aki elárulta a pestieknek, hogy az agg Hugo Victor a hosszú lére
                        eresztett patetikus húsételeket, Sardou csak a pezsgőbe mártott könnyű és
                        szellemes kétszersülteket, Daudet Alfonz az erősen fűszerezett olajos
                        salátát, míg Zola Emil a legvéresebb állati dokumentumokat szereti, például
                        a marhakotlettet két ökörszemmel és érzéki ízű pikáns csemegékkel, amelyeket
                        maga kotyvaszt a konyhájában. Dumas Sándoron már messziről megérzik az
                        ínyenc, míg Belot Adolf nagyon szereti a paprikát. Coppée a vastag, olajos
                        ételeket, Clarctic ellenben mindent megeszik és megemészt, amit eléje
                        tálalnak. Augier a finom csemegéket, Pailleron ellenben a halat szereti, s a
                        budapesti íróknak elállt a szívük dobogása, hogy mily jól megy a francia
                        irodalomnak a magyarral szemben, amelyben jóformán még Jókai Mór étvágyáról
                        sem lehet beszélni, mint olyanról, amelyet a szerzői tiszteletdíjak csak
                        megközelítőleg is ki tudnának elégíteni.</p>
				<p>Regen Richardot mindez nem érdekelte, és Bécsbe sietett, ahol bemutatkozott
                        Rauscher bíborosnak és Jahnak, az udvari operaház igazgatójának s a
                        filharmonikusok karnagyának.</p>
				<p>Részt vett a Singverein és Kretschmann Teobald hangversenyein, s az
                        Ehrbar-féle teremben maga is játszott néhány orgonafantáziát Brucknernek, a
                        Hofkapelle orgonistájának szerzeményeiből. Az udvari zenekar Berlioz
                        rekviemjére készült, és mindenki Wagner Richardot gyászolta, aki februárban
                        meghalt. A színházak tájékán az emberek Gerster Etelkáról, a magyar
                        énekesnőről és Forelli Emmáról, a szép olasz díváról beszéltek.</p>
				<p>“La Grua óta, aki ezelőtt harminc esztendővel énekelte nálunk Borgia
                        Lukréciát, ilyen csodát nem hallottunk” - írta a Neue Freie Presse, és Regen
                        Richard őszintén sajnálta, hogy a nagy olasz énekesnő vendégszereplése
                        elmúlt, és Forelli Emma most heiligenstadti villájában piheni ki a dicsőség
                        fáradalmait.</p>
				<p>A Palestrina-ünnep óriási érdeklődést keltett a bécsi zenekedvelő körökben. A
                        Stefanskirchében tartott nagymisén, amelyet Rauscher bíboros celebrált,
                        offertóriumra Regen dirigálta a Stabat mater első részletét. A Musicae
                        Princeps lelke hullámzott az áhítatos hallgatók között, s az elragadtatás, a
                        meglepetés, a csodálat sóhaja szállt a kórus felé amikor Regen az ősi
                        Liberából komponált saját orgonafúgáját eljátszotta. A templom hajója egy
                        nem várt hatalmas zenei szenzáció színhelye lett. Regen ujjai alól soha nem
                        hallott erővel, diadallal és bájjal keltek ki a hangok, az orgona szinte
                        emberi szívet kapott, és úgy dalolt, mintha az élőket elvarázsolni akarná, s
                        a halottakat fel tudná támasztani. Bruckner, a Hofkapelle orgonistája - egy
                        áldott lelkű, puha arcú, borotvált képű öregúr, királya minden idők templomi
                        művészetének - felrohant a kórusra, és összecsókolta Regent.</p>
				<p>Lenn a padsorokban, az utolsó sor szélén egy hosszú, fekete ruhában térdeplő
                        öregúr fülelt a mennyei hangokra. Száraz és ráncos arca naptól leégett, mint
                        a cserzett bőr, nyakában vékony és hegyes ádámcsutkája izgatottan föl és alá
                        futkosott, szemei szinte rémült fényben égtek, szája széle remegett, zöldre
                        kopott fekete kabátujjával verejtékes homlokát törölgette, és nagy, szőrös,
                        parasztos kezével egyszerre elkezdett tapsolni, mintha színházban volna.
                        Aztán felugrott, hátrafordult, felintegetett a kórusra, és boldog, bizalmas,
                        de eszeveszettül hangos kurjantással kezdett lelkendezni:</p>
				<p>- Bravó, bravó, lieber Junge! Du Kerl, ich hab’ dich erkannt! Vigyen el az
                        ördög, ha nem az én Regen öcsém játszik fenn a kóruson... húsz évvel ezelőtt
                        megmondtam, hogy a világ legjobb orgonistája lesz, ha rám hallgat és
                        megbecsüli magát.</p>
				<p>Az őrjöngőt kivonszolták a templomból. A rendőrök igazolásra szólították fel,
                        és kisült, hogy Vogel Heinrich a neve, és a regensburgi dómiskola pedellusa
                        volt abban az időben, amikor Regen ott az ellenpont s a transpositio
                        tudományát szedte magába.</p>
				<p>- Pedig milyen haszontalan fickó volt - dadogta zavarában öreg -, mennyit
                        hajigálta Pater Placidus emléktábláját.</p>
				<p>Senki sem nevetett, és senki sem botránkozott meg az öreg Vogel őrültségén. A
                        templomban csupa muzsikus ült, s ők meg értették, hogy a zene a
                        legprimitívebb lélekben is orgiákat rendez, és mellette Istenről, sőt
                        bíborosról is megfeledkezik az ember.</p>
				<p>A templom szögletében pedig egy mélyen lefátyolozott hölgy sírdogált
                        fájdalmas gyönyörűségében. Egy öreg duenna száraz, fekete, olaszosan sűrű
                        szemöldöke vigyázott a könnyező nőre, aki fejét kicsiny öklére hajtva,
                        meg-megrándult a zokogástól. Forelli Emma volt, az olasz énekesnő.</p>
				<p>A díva, akit rózsában, aranyban és tömjénfüstben fürösztött az egész világ,
                        aki törékeny kis testét diadalszekéren vitette a Földközi-tengertől az
                        Északi-tengerig, most üresnek, szomorúnak, kegyetlennek látta a sorsát. Az
                        orgona hangjaiból az elragadtatott életnek, a gyászban, halálban,
                        megváltásban tomboló emberi boldogságnak himnuszát hallotta, és egyetlen
                        akkordért odaadta volna egész dicsőségét. Lelke, mint elszabadult meteorkő,
                        az érzések, vágyak, sejtelmek, szerelmek és bánatok végtelenségében
                        kóválygott, és szeretett volna valakinek a mellére zuhanni, ujjongani,
                        sírni, csókolni és meghalni. Emberi kéjt és angyali megváltást érzett a
                        testében, és megvallotta magának, hogy sohasem volt boldogabb, mint e
                        félelmetes megnyilatkozás fájdalmában. Szerette volna a templom misztikus
                        homályában, nehéz gyertya- és parázsfüstben, a tömjén és olajok illatában, a
                        régi miseruhák, brokátok, selymek, márványoszlopok és aranyozások
                        csillogásában kikiáltani, hogy megtalálta életének célját és
                        üdvösségét.</p>
				<p>“Szeretek valakit! - jajdult fel a szívében -, nem tudom, az Istent vagy a
                        zenét, vagy egy embert... de szeretek, és a boldogság végigfut a
                        testemen.”</p>
				<p>A templomban mindenki megbűvölten ült a helyén, és mindenki érezte, hogy itt
                        egy nagyon nagy dolog történt; egy új ember támadt a Libera hangjaiból, egy
                        csodálatos nagy zenei talentum állott a világ elé, és harsogva, zúgva,
                        epedve, sóhajtva, dalolva és zokogva bejelentette magát: “Itt vagyok.”</p>
				<p> Attól a naptól fogva négy hétig nem volt híresebb és magasztaltabb ember
                        Bécsben, mint Regen Richard, az orgonista. Egymás után léptették fel a
                        filharmonikusoknál Ehrbarnál, az udvari kápolnában, az Operaház fényes
                        ajánlatot tett neki, a Dombkapelle szerződtetni akarta, a császár rendjellel
                        tüntette ki, a Cecília-egyesület dísztagjává választotta, és a bécsi újságok
                        megegyeztek abban, hogy egyedül ő hivatott a Palestrina-zene hagyományainak
                        folytatására.</p>
				<p>Regen lelke megerősödött a mámorban, s kemény, büszke és hajlíthatatlan
                        maradt.</p>
				<p>“Itt végre is csak második vagy harmadik lehetek Bruckner és egyebek mögött.
                        A rajongás mámora lelohad, a sok szép szereplés, a mindennapi munka
                        szétforgácsolja tehetségemet, a tömeg ízlése, a színpadok üzleti érdeke, a
                        nagy zenevállalatok lelketlen uzsorája előbb-utóbb leráncigál a közönséges
                        virtuóz mesteremberek nívójára... - nem, én visszamegyek Pécsre, ott
                        csinálok magamnak egy új Bayreuthot, úgy élek, mint Wagner, egy elrejtett,
                        sugárzó zenebarlangban, ahonnan a lelkem szétárad az egész földre, s az
                        ujjaim hegyéből kiáradó dallamokért eljönnek hozzám magános és megszentelt
                        ligetembe” - írta haza Jennynek, akinek klasszikusan szép arca és gyermekes,
                        derült, bájos mosolygása azóta, hogy nem látta maga előtt, sokkal tisztábban
                        és gyakrabban rajzolódott a szeme elé.</p>
				<p>Sajnálta, hogy Jennyt nem hozta magával. A boldogság és kielégültség
                        elragadtatásában mind többször gondolt a leánykára, s szerette volna, hogy ő
                        is élvezze a felfedeztetés és az érvényesülés szent hiúságát.</p>
				<p>Április közepén meghívást kapott Forelli Emma villájába. Az énekesnő egyedül
                        volt otthon, egyszerű, kisleányos ruhában, sima hajjal, ékszer nélkül,
                        sápadtan és bágyadt, alázatos, majdnem beteg hangulatban.</p>
				<p>- Elutazom, uram - szólt Regenhez -, s látni akartam önt, mielőtt elmegyek
                        hazám tengerpartjaira.</p>
				<p>Regen némi csalódást érzett. Nem ilyennek gondolta a világhírű dívát.
                        Erősnek, izzónak, kacérnak és elbűvölőnek képzelte, mint egy Medici
                        hercegnőt vagy egy reneszánsz kurtizánt. Azt a félénk és szemérmes
                        kisleányt, aki most előtte állott, inkább egy növendékhangverseny pódiumán
                        tudná elképzelni, mint a párizsi Nagyopera, a Drury Lane színház vagy a
                        bécsi Hofoper színpadán.</p>
				<p>Forelli Emma félénken folytatta:</p>
				<p>- Önnek köszönhetem, uram, életem legnagyobb örömét. A Palestrina-ünnepen
                        ismertem meg a mi közös, szent mesterségünk igazi értelmét. Köszönöm önnek,
                        karnagy úr.</p>
				<p>Regen meghajtotta magát, és a művésznő hogylétéről kérdezősködött.</p>
				<p>- Mit tudom én, hogy vagyok - nevetett az énekesnő. - Az én egész életem
                        éneklés és utazás. Szeretnék férjhez menni, pihenni, és magam táplálnám a
                        gyermekemet.</p>
				<p>Regen meglepetve kapta föl a fejét. A kisleány egyszerre érdekes és kívánatos
                        asszonnyá nőtt a szemében. Forelli folytatta:</p>
				<p>- Már hároméves koromban elkezdtem a bolyongást. Akkor Tifliszbe vittek a
                        szüleim. Tízéves koromban már megint Milánóban voltam, s attól kezdve - mint
                        egy gépet - etetnek és énekeltetnek. Milánóba, Rómába, Nápolyba, Párizsba,
                        Londonba, Brüsszelbe vonszolnak selyemszalagon, cukorral és arannyal
                        csalogatva, mint egy kis kutyát. Ne gondolja, hogy valahol valamit vagy
                        valakit láttam, ismertem vagy szerettem. A hangversenytermeket, színházakat
                        és szállodai szobákat ismertem csak, és most, hogy impresszáriómtól
                        kéthónapi szabadságot kikönyörögtem magamnak, azt hittem, hogy boldog
                        leszek.</p>
				<p>- És?</p>
				<p>- És hallottam önt, s azóta nyugtalan vagyok, és soha nem érzett vágyak
                        támadtak a szívemben.</p>
				<p>Regen nem mert kérdezősködni, az énekesnő pedig tágra nyitotta a szemét, és
                        ijedten bámult a karnagy arcába.</p>
				<p>- Azért kérettem önt, hogy ezt megmondjam. Most már elutazom. Eddig nem
                        mertem megmondani, mert szerződésemben lekötöttem magamat, hogy nem leszek
                        szerelmes. Nem szabad viszonyt kötnöm, mert hátha gyermekem lesz, s az
                        legalább egyesztendei veszteséget jelentene impresszáriómnak. Mondja, nem
                        aljasság ez?</p>
				<p>Regen nem tudott válaszolni. Csodálkozott, hogy milyen egyszerűnek látja ez a
                        leány a legkomplikáltabb dolgokat.</p>
				<p>- Pedig jó lett volna, ön nagyon tetszik nekem, Regen.</p>
				<p>A karnagy megfogta az énekesnő kezét, és szeretettel megsimogatta.</p>
				<p>- Ön a leányom lehetne, művésznő.</p>
				<p>- Vagy a szeretője.</p>
				<p>- Majdnem olyan idős a mostohaleányom, mint ön.</p>
				<p>- Szép?</p>
				<p>- Nagyon.</p>
				<p>- Szereti?</p>
				<p>- Igen, mint az édes gyermekemet.</p>
				<p>- Mint a gyermekét?</p>
				<p>Forelli Emma hosszan hallgatott, és apró, vékony ujjait benn hagyta Regen
                        erős tenyerében.</p>
				<p>- De szeretnék az ő helyében lenni!</p>
				<p>- Ki tudja, jó volna-e?</p>
				<p>- Én tudom. A leánya lennék és a szeretője.</p>
				<p>Regen úgy érezte, mintha valaki az arcába ütött volna. Istenem, ha ezt Jenny
                        hallaná! Gyorsan visszahúzta a kezét. A művésznő utánakapott, és
                        szenvedélyesen suttogta:</p>
				<p>- Igen, igen, a szeretője... Kié is másé? Ki érdemelné meg inkább, hogy az
                        övé legyek?</p>
				<p>- Nem jól teszi, hogy ilyeneket beszél - szólt Regen reszkető, elcsukló,
                        fájdalmas hangon.</p>
				<p>- De igen. Magának joga van ehhez, és én boldogan venném ezt a megoldást.
                        Jogunk volna hozzá... érti?</p>
				<p>Forelli Emma szeme most egész olaszos vadsággal villogott.</p>
				<p>- Mi az emberek gyönyörűsége és jóltevője vagyunk. Mi nem kérünk az
                        emberektől semmit, de magunkat, az egész életünket, a bennünk levő minden
                        értéket nekik adjuk... mi külön bolyongunk az élet magányos terein... nekünk
                        jogunk volna ahhoz, hogy a magunk emberi örömeit ott keressük, ahol
                        találjuk. Szép a maga mostohaleánya?</p>
				<p>- Szép.</p>
				<p>- Akkor vigyázzon.</p>
				<p>Regen Richard másnap visszautazott Magyarországba.</p>
			</div>
			<div type="chapter">
				<head>6</head>
				<p>Jenny már tizenhat esztendős volt, s ha beült a páholyába, minden színházi
                        látcső feléje fordult, s az emberek szinte meghökkenve kérdezték:</p>
				<p>- Ki ez?</p>
				<p>Az asszonyok, akik általában bizonyos önkínzó mártírgyönyörűséggel vizsgálják
                        nemük egy-egy rendkívüli szépségpéldányát, jó ideig elfelejtettek
                        féltékenyek lenni. Gyenge szédületet éreztek, és vallásos áhítattal nézték a
                        csodálatos teremtést, akiben minden tökéletesség legmagasabb egyesülését
                        látták, s öntudatlanul meghódoltak előtte.</p>
				<p>- Ezen a ponton már megszűnt minden versengés - állapította meg Salome, aki
                        Jenny mellett az ő János prófétáját kereste.</p>
				<p>Ha étterembe lépett be Jenny, az emberek kiejtették kezükből a kést és a
                        villát, s a pincérek elfelejtették, hogy mit rendeltek az uraságok. Ha néha
                        megjelent az esti korzón, az emberek körülötte tolongtak, mint egy feltűnő
                        kép előtt valamely tárlat megnyitásán.</p>
				<p>Fiatal legények első szerelme ő volt, és öreg urak, akik már régen lezárták
                        az érzéki hevülések és a szentimentális kedélyhullámzások könyvét, bánatosan
                        utánafordultak, és eszükbe jutott, hogy jó volna még e könyvben néhányat
                        lapozgatni. Fiatal papok komolykodva, zord arccal haladtak el mellette,
                        lesütötték szemeiket, és társuknak megdöbbentő ostobaságokat mondtak.</p>
				<p>Jenny csak tizenhat esztendős volt, de a természet sietett őt oly pompássá és
                        éretté fejleszteni, hogy mindenkiben a húsz-huszonnégy éves, ragyogó és
                        impozáns dáma benyomását keltette.</p>
				<p>Regen is tudta ezt, és kedve tellett abban, hogy Jenny elbűvölő varázsát
                        nagyszerű öltöztetéssel, drága prémekkel és selymekkel mesterségesen is
                        túlozza. Párizsból hozatta a ruháit, és Jenny mindig tüneményes látványosság
                        volt az öltözködés szakértőinek szemében is, ha valahol mutatkozott.
                        Legendákat meséltek kalapjairól, csincsilla bundáiról, eszményien kicsi
                        cipőiről, azokról a parányi párizsi műremekekről, amelyeket lehetetlen volt
                        meghatottság és irigység nélkül szemlélni.</p>
				<p>Ha Gyömörey, az archivárus klasszikus analógiákkal magasztalta Jenny
                        szépségeit, Szilvássy kanonok az újabb kor történelméből keresgélt ki
                        hasonlatokat.</p>
				<p>- Láttam Drezdában Van Dyck Danaéját, Münchenben az antverpeni polgármester
                        feleségét és Henriette angol királynőt, s csak hozzájuk tudnám hasonlítani e
                        tüneményes jelenséget. Istenem, miért nem él most egy Van Dyck, hogy
                        megörökítené e leányka báját és szépségének klasszicitását! Pierre Mignard
                        Mancini Máriája tett rám hasonló elbűvölő hatást Berlinben, ahol e
                        csodálatos asszony előtt halkan meggyóntam minden bűnömet, és megfogadtam,
                        hogy nem nézek többé asszony szemébe. A fogadalmat nem tartottam meg, de
                        most érzem, hogy Mancini Mária feloldozott hűtlenségem súlyos következményei
                        alól. Ami a testét, végtagjainak nemes hajlékonyságát, előkelő vékonyságát
                        és tömöttségét, mozdulatainak kerekdedségét és eleganciáját illeti, én
                        klasszikus példák helyett inkább Boucher Dianáját merném az urak
                        emlékezetébe hozni. Emlékeznek a Louvre e bűvös érzékiségű képére? Ha
                        Wittmann Jennyt látom, ó, uraim, mindig hevesen ver a szívem, meggondolván,
                        hogy mily közel vagyok e megfoghatatlan szépséghez, és mily messzire
                        kényszerít attól korom, hivatásom és az az ördöngös helyzet, hogy a leányka
                        egyáltalán nem akar tudni a létezésemről.</p>
				<p>Jenny szépsége nem lehetett sokáig rokonszenves. Egyszer mindenki elismerte,
                        hogy összehasonlíthatatlan és utolérhetetlen, de minden új embertől mindig
                        ugyanazt hallani: ez végre idegessé és türelmetlenné tette a kedélyeket.
                        Folyton fejlődő női egyénisége mindennap új szenzációkat hozott a
                        megjelenésében, és szépségét nem lehetett megszokni, mint egy klasszikus
                        portrét vagy a köztereken felállított márványszobrokat. Eleven, rózsás
                        arcának buja és titokzatos kifejezése volt, mintha egy spanyol típust
                        fehérbe és szőkébe transzponálnának. Az arca kissé keskeny, homloka rövid,
                        egyenes, szemöldökei majdnem összeérők, az orra ideges, vékony fehérségében
                        majdnem áttetsző, s rózsaszínű bőrére fekete szempillái hosszú árnyékot
                        vontak. Ajaka túlságosan piros volt, s ha kissé összeszorította, szemét
                        összevonta, s kutatva nézett a messzeségbe, mintha tengernyi vágy, ígéret és
                        epedés vibrálna bársonyos bőre alatt. Az embereket állandóan izgatta, s
                        bennük oktalan és hiú reményeket keltett éppen azzal, hogy soha senkire rá
                        nem nézett, sohasem mosolygott, és keskeny, hosszú vágású szeme mindig
                        tétován nézett maga körül.</p>
				<p>Arcának kifejezése mindig kissé komor, elgondolkozó vagy szenvedő volt.</p>
				<p>- Ez az elkínzott és buja fantázia kifejezése - állapította meg egy
                        életművész, aki lassan-lassan egész elméletet épített erre a
                        megfigyelésére.</p>
				<p>- Ki tudja, mennyi titok lappanghat az összeszorított ajkai mögött - gondolta
                        egy másik, és sietett ötletét széles körben elterjeszteni.</p>
				<p>Az bizonyos, hogy Jenny egyéniségét sok és izgalmas titokzatosság vette
                        körül. Sehova nem járt, a ház művészbarátain kívül senkivel sem érintkezett,
                        barátnői nem voltak, s ha az utcán, jégpályán, séta közben, koncerten vagy
                        színházban valakivel összehozta a véletlen, Jenny tartózkodó, kevés szavú,
                        sőt annyira rideg volt, hogy ezt némelyek ostobaságnak, mások fennhéjázásnak
                        vették.</p>
				<p>Az általános csodálat és rajongás hamarosan ellenszenvvé és idegenkedéssé
                        változott az emberekben. A leányos anyákat idegessé tette Jenny független és
                        önálló élete, s közülük nem egy úgy találta, hogy Regen túlságosan fiatal és
                        Jenny túlságosan kifejlett ahhoz, hogy apa és leánya szerepét játszhassák.
                        Sokan itt keresték Jenny zárkózottságának, különös komolyságának és tétova,
                        messze néző, töprengő tekintetének a magyarázatát.</p>
				<p>Amikor Regen Rauscher bíboros meghívására Bécsbe utazott, és Jenny magára
                        maradt a Klimó utca harmadik számú házban, bizonyos körökben elérkezettnek
                        látták az időt, hogy Jenny egyéniségét kipuhatolják, és végre tisztázzák a
                        helyzetet. Fogadások történtek, hogy a magára hagyott leány két héten belül
                        gróf Schlieppen huszártábornoknak vagy Baross főispáni titkárnak, esetleg az
                        ekvitációs iskola valamelyik főhadnagyának a szeretője lesz.</p>
				<p>Pfaff Márton, a szerelmi ügyek hivatásos intézője számtalan, nagyszerű
                        ajánlatot kapott. Virágot, levelet, üzenetet akartak rá bízni, de Pfaff
                        komolyan ráncba szedte homlokát, és jóakaratú tanácsokat osztogatott.</p>
				<p>- Az nem nekünk való csemege, uraim. Maradjunk mi csak kis színésznők,
                        varróleányok és trafikosnék mellett. Uraim, nem lehet horoggal harcsát,
                        léppel saskeselyűt fogni. Maradjunk mi meg a kis pisztrángoknál, és sohase
                        kérdezzünk olyat, amire előre nem tudjuk a választ. Ceterum censeo... tudok
                        egy gyönyörű kis teremtést... kis pisztrángocskát... ha úgy
                        parancsolják.</p>
				<p>Minél megközelíthetetlenebb volt Jenny, annál több gyanúsítás és gyűlölködés
                        irányult feléje. Sem apja, sem anyja, sem valamirevaló szolid, idős,
                        erkölcsös hölgy a házban... ez nem lehet rendes és tisztességes dolog. E
                        botrányos állapoton mindenki haragra lobban a városban, kivéve Barnabás
                        mérnök feleségét, aki ezúttal egy takarékpénztári főkönyvelőnek volt a
                        szeretője.</p>
				<p>Jenny minderről semmit sem tudott, s az egyetlen férfiú, aki érdekelte,
                        Gyömörey Zsigmond volt, a régiségbúvár. Az ifjú tudós hetenként
                        egyszer-kétszer meglátogatta Jennyt, s másfél óráig némán, öntudatlanul,
                        lázas szemekkel bámult a leány fehér, bársonyos arcába.</p>
				<p>- Csodálatos, hogy magával nem tudok beszélgetni - hebegte a fiú.</p>
				<p>- Mert semmi mondanivalója sincs a számomra - nevetett a leány, és leült a
                        zongorához, hogy zavarát elpalástolja.</p>
				<p>“Ebben a kisleányban egy reneszánsz kori hetéra teste és egy prerefaelita
                        szűz ártatlansága egyesült” - gondolta Gyömörey, és elhatározta, hogy
                        hazautazik, engedelmet kér az édesanyjától, és feleségül veszi Witmann
                        Jennyt, Regen Richard karnagy mostohaleányát.</p>
				<p>“Mához egy évre meglesz az esküvő, ha szeret” - ábrándozott Gyömörey, aki
                        püspöki jószágkormányzó fia volt, és náluk, a családban, régi levelek és
                        naplók, esketési és születési feljegyzések tanúsága szerint néhány évszázad
                        óta ilyen egyszerűen intézik el a szerelmi problémákat.</p>
				<p>Az archeológus este nyolc órakor elköszönt. Jennynek mélyen, elfogulatlanul
                        és becsületesen a szemébe nézett, és boldogan ment a bástya omladékaihoz
                        ragasztott kis kocsmába, hogy megvacsorázzék, vacsora alatt tisztek
                        toppantak a helyiségbe, nagy zajjal, félig berúgottan, és lovaglóostorukkal
                        erősen rácsaptak az asztalra.</p>
				<p>- Bort!</p>
				<p>A tisztek ittak, nevetgéltek, megcsipkedték a pincérleány mellét, cigányt
                        hozattak, és közben Witmann Jennyt emlegették. Egy tiszthelyettes pezsgőt
                        rendelt, töltött és felkiáltott:</p>
				<p>- Jennyke egészségére!</p>
				<p>Koccintottak, és megállapodtak abban, hogy Regen Jenny a legszebb leány a
                        világon. Egy vörös hajú és kedves arcú hadnagy, dadogva a részegségtől,
                        fogadást ajánlott.</p>
				<p>- Húsz üveg Pommeryt, hogy két héten belül eljön a lakásomra.</p>
				<p>- Negyvenet ellene - ordított a tiszthelyettes, aki elpirult arra a
                        gondolatra, hogy a neki szent és imádott hölgy elmenjen egy durva és
                        utálatos hadnagynak - Reich von Reichenau kamarásnak - a lakására.</p>
				<p>- Tartom! - kacagott a hadnagy, s Gyömörey a másik asztalnál úgy érezte, hogy
                        el kell ájulnia.</p>
				<p>A hadnagy dühösen kiabálta:</p>
				<p>- Majd megmutatom én, hogy kell az ilyen komédiás leánnyal elbánni!</p>
				<p>- Komédiás leány - suttogta ijedten a zászlós, és szeretett volna nekiugrani
                        a hadnagynak. De bizonyára félt szentimentálisnak és gyermekesnek
                        mutatkozni, inkább ivott tehát, és eltorzult, krétafehér, petyhüdt
                        szájaszéle reszketve, öntudatlanul ismételgette:</p>
				<p>- Komédiás leány.</p>
				<p>Gyömörey megsokallta a dolgot. Egy pillanatig küzdött magában, de
                        elhatározta, hogy nem növeli a botrányt. Fölkelt, vette a kalapját és
                        felöltőjét, és eltávozott. Hazament, és engedelmet kért a házasságra. Aztán
                        lefeküdt, de nem tudott elaludni. Felkelt, szivarra gyújtott, és újra
                        elolvasta anyjának írt levelét. Körüljárt a szobában, s rendezgetni kezdte
                        könyveit, ruháit, régi írásait. “Miért?” - gondolta aztán, és amit kiszedett
                        a fiókokból, egy csomóba összenyalábolta, és a szekrénybe dobta. Egyszerre
                        úgy érezte, hogy fullasztja a szoba levegője.</p>
				<p>Kiment az utcára. Éjfél volt. A Mecsek hegység tömör, zöldesbarna testével
                        mintha nekitámaszkodnék a sötétkék, csillagtalan égboltozatnak. Az utca
                        néptelen volt, szomorú és csendes. Néha egy-egy udvarban elvakkantotta magát
                        a kutya.</p>
				<p>“Milyen szépen alusznak ott benn az emberek” - gondolta Gyömörey, és Regenék
                        háza felé pillantott.</p>
				<p>“Ő is alszik.”</p>
				<p>Aztán nekivágott a lejtős útnak. Lement a kórház elé, amelynek egy-egy
                        ablakából halavány világosság szűrődött át.</p>
				<p>“Nagy beteg lehet ott.”</p>
				<p>A saroképület folytatásában volt az elmegyógyintézet. Onnan egyetlen hang sem
                        hallatszott az utcára.</p>
				<p>“Az őrültek is alusznak.”</p>
				<p>A kórház előtt a közös kút - Sandervár - vízcsapjából vékony, unalmas, szinte
                        bús locsogással csurgott a víz. Láncon függő pléhkanna imbolygott a víz sima
                        tükrén. A kórházzal szemben a Magyar Király Szálloda ablakai világítottak.
                        Benn húzta a cigány, az ajtó néha kinyílt, és részeg vendég botorkált ki az
                        útra. Egy szerelmespár surrant ki a kapun, és gyorsan átszaladt azon a
                        néhány lépésnyi területen, amelyet a sarkon lobogó gyámoltalan, lepke alakú
                        kis gázláng bevilágított. Kártyások döngették az asztalt, s lárma,
                        veszekedés hallatszott ki, ha a szél kinyitotta az ablakot. Hideg, áprilisi
                        éjszaka volt.</p>
				<p>Gyömörey végigment a Ferenciek utcáján, amely a Fő térre vezetett. Az
                        éjjeliőr lámpással és alabárddal, bő, birkabőrös vasutasköpenyben egy házhoz
                        támaszkodott és aludt. A kispiacon rendőr cirkált, és szivart kért az ifjú
                        archeológustól. Hálából a fülébe súgta, hogy a Vadember Szállodába új
                        szobaleány érkezett az este.</p>
				<p>- Egészen friss - csettintett nyelvével a rendőr, és csodálkozott, hogy a
                        fiatalúr nem iramodik azonnal a Vadember felé.</p>
				<p>Gyömörey a Fő téren sokáig lézengett. A kaszinó erkélyén néhány lump
                        pezsgőzött. Megismerte Barnabás mérnök, Baross főispáni titkár és a
                        törvényszéki elnök hangját.</p>
				<p>- Gyönyörű teremtés - hangzott ki a zűrzavarból, és Gyömörey ijedten futott a
                        kaszinó környékéről, nehogy meghallja Witmann Jenny nevét.</p>
				<p>A várostemplom régi kupolája vaskosan és sötéten meredt eléje. Jobbra egy
                        piszkos zugszálloda, cigányok, hamiskártyások és facér szobaleányok
                        tanyája, bent bizonyára Amtmann bácsi magyarázza a liberalizmus és a
                        demokratikus kormányforma előnyeit. Balról a ciszterciták rendháza, így
                        állott szemben az égi és földi szerelem. Minerva és Venus vulgivaga
                        szentélye. Gyömörey fiatal korában cisztercita szeretett volna lenni. Most
                        ellágyulva gondolt a fehérpap boldog kis szobájára, amelyben Mária-kép és
                        feszület alatt csendesen pihen és álmodik az egyház tudós szolgája.</p>
				<p>Felsietett a Fő téren, és megállott az előtt az utca előtt, ahol a püspöki
                        könyvtárt őrizte egy terebélyes mannafa. Eszébe jutott egy régi kéziratos
                        kóta, amelyet nagy halom selejtezett füzet közül ásott ki tegnap. Mennyire
                        örült a sárga rongynak - talán Cavaliere 1590-ből származó “Pastoralé”-jának
                        volt kis töredéke az a néhány taktus, amely alatt még számok jelezték a
                        basso continuót. Most nem érdekelte őt Cavaliere.</p>
				<p>Innen a kanonokok kertjei előtt a székesegyház felé ballagott. A dóm előtt
                        megállott, s botjára támaszkodva, sokáig nézegette az állványok közül
                        titokzatosan átsötétlő falakat.</p>
				<p>“Milyen szép!”</p>
				<p>Úgy érezte, hogy ez kissé megnyugtatja. A templom körül csönd volt, a szél
                        elállott, és csak az állványok között muzsikáló tücskök cirpelése árulta el,
                        hogy eleven lény van kívüle a világon.</p>
				<p>“Régen rájöttem arra, hogy a templomok szebbek, amikor súlyos tömegüket még
                        állványok veszik körül. Egyáltalában minden szebb, amikor készül, mint
                        amikor kész. Az asszonyok is szebbek, ha fátyol takarja el arcukat. A
                        milánói dóm is szebb volt, amikor még Leonardo da Vinci járt az
                        állványain.”</p>
				<p>Hajnalfelé járt az idő, s még jobban besötétedett. A dóm olyan volt, mintha
                        az állványok kecses, fehér kőpillérek volnának, finom, szubtilis, csipkés,
                        tűhegyes oszlopocskákkal, gótikus faragásokkal, vékony szobrokkal és
                        pillérekkel.</p>
				<p>Aztán ezt is megunta. Eszébe jutott, hogy tulajdonképpen semmi köze sincs
                        ezekhez a dolgokhoz. Ő nem építész, nem művész, tudományos ismeretei is
                        felületesek, primitívek, dilettáns nívójúak. Le kellene mennie Rómába, ha
                        valamit komolyan akarna csinálni. Róma, az igen. De Pécs? Ezzel az egyetlen,
                        félszeg, kezdetleges román bazilikával, amit most bizonyára elrontanak a
                        stíluskeresés unalmas és üres jelszavával?...</p>
				<p>Érezte, hogy egész élete hiábavaló és céltalan volt. Fázott. Unta a
                        Bazilikát, a régi kótákat, a püspöki udvar szertartásos és kínos
                        nagyképűsködését, s a maga eddigi álmait gyerekesnek és rajongását
                        esztelennek találta.</p>
				<p>“Igaza volt az apámnak, szegénynek - gondolta -, aki csak a földet, a lovat,
                        a vadászatot, a kocsikázást szerette. Nekem is otthon kellett volna
                        maradnom.”</p>
				<p>Jennyre, a tisztekre, a sértő megjegyzésekre nem mert gondolni. Összegombolta
                        kabátját, és hazafelé indult. Egy szűk utcán, a felsősétatér végén, balra
                        vágott, aztán a Klimó utcán lefelé lépkedett. Szerette volna, ha egy
                        élőlénnyel találkozik, például Pfaff pedelussal vagy Amtmann bácsival, hogy
                        emberi hangot, vidám nevetést vagy ostoba nagyképűsködést halljon. Egyszerre
                        egy magas, felgyűrt gallérjába egészen fülig beburkolózott alakot pillantott
                        meg az utca alsó végén. Barnabás mérnök volt, aki most jött haza a
                        kaszinóból. Gyömörey megfordult, és egy kapu alatt megleste, míg a mérnök
                        eltűnt a házban. Boldog volt, hogy az nem vette észre.</p>
				<p>Fél óráig sétált a lakása előtt, és amikor kulcsát a kapuba akarta
                        illeszteni, majdnem felkiáltott a dühtől és fájdalomtól.</p>
				<p>“Ha feleségül akarom venni, nem hagyhatom megtorlás nélkül Reich hadnagy
                        arcátlanságát.”</p>
				<p>Gyömörey visszarántotta a kulcsot, és jó ideig meredten nézte a szomszéd ház
                        kiugró párkányát. A Jennyék házát.</p>
				<p>Az archeológus fáradt volt és ideges, és úgy érezte, hogy nem tudja elviselni
                        a türelmetlenség és bizonytalanság kínját. Nem félt a holnapi naptól, de
                        szerette volna már tudni, hogyan dől el a sorsa.</p>
				<p>“Milyen nagyvonalúnak, magasztosnak, eszményinek gondoltam az életemet, s
                        most ilyen kicsinyes és esztelen epizódok állják el az utamat.”</p>
				<p>Megnézte az óráját. Fél öt.</p>
				<p>“Istenem, sohasem lesz reggel. De ha talán alszom” - és lefeküdt, hogy
                        elaludjék. Hogy minél hamarabb holnap legyen. Hogy elmozdítsa útjából az
                        apró, piszkos követ, amelyet a sors a lába elé dobott.</p>
				<p>Óriási erőfeszítéssel kényszeríteni akarta magát, hogy ne gondoljon Jennyre.
                        Maga elé idézte édesanyja szelíd, szép, hófehér matrónaarcát. De a komoly,
                        öreg dáma képén átvilágított egy ragyogó szempár bársonyos tekintete sötét,
                        baljóslatú, titokzatos szemöldök alól. Erőnek erejével kiásta emlékeiből
                        gyermekkorának romantikus jeleneteit, a falusi malom nagy, barna,
                        csuromvizes kerekét, a molnár leányának együgyű meséit, és a rövid szoknyás,
                        lenhajú kis parasztlány csincsilla bundás, párizsi cipős, nagyvilági hölggyé
                        varázsolódott át, amint lustán és mégis délcegen ringó lépteivel kilép a
                        templom előcsarnokából. Bármire gondolt, minden tele volt Jennyvel, az ő
                        hófehér-rózsás arcával, aranyos hajával, titokzatos, keresgélő, unott,
                        bágyadt, elgondolkodó és gőgös szemepillantásával, és Gyömörey
                        kénytelen-kelletlen megadta magát és belenyugodott, hogy ezen a kerek
                        világon semmi jelentékeny, szép és érdemes dolog nincsen más, csak az az
                        egyetlen csók, amivel Jenny az ő életének tartozik.</p>
				<p>Gyömörey izgatottan forgolódott az ágyában, és végleg lemondott arról, hogy
                        másra is gondoljon, mint erre az egyetlen, megmérhetetlen és beláthatatlan
                        misztikumra. Jenny csókja! Úr Isten, mi lenne akkor, ha egyszer, amikor
                        hozzá megy látogatóba, Jenny leül a kályha mellé, karját a fotel puha
                        bársonyára fekteti, ahogy szokta, lábát keresztbe teszi, hogy
                        selyemharisnyájának komoly, sima, feszes, csillogó feketesége kétujjnyira a
                        posztócipő fölött kitündöklik... egész tisztán látta most a leányt a
                        koromfekete csend éjszakájában... látta, ahogy könnyű krepdesin ruháján
                        átrajzolódik csípőjének, derekának, mellének és karjainak lágy, párnapuha
                        és mégis szabatosan elhatárolódó vonala... a nyaka hófehér, teli, gömbölyű,
                        a fülei, mint kis remekművű filigrán márványkagylók, a füle mögött, a haja
                        alatt oly átlátszó, opálos, igazgyöngyragyogású és finom a bőre, mint egy
                        hároméves gyermeké... a gyönyörűség, amelyet ez az érzéki vízió okozott, oly
                        tűrhetetlen volt, hogy Gyömörey felugrott az ágyából, és fejét öklére hajtva
                        irtózatos erővel küszködött, hogy ne gondoljon arra a félelmetesen szép és
                        megrázó pillanatra amikor Jenny kitárja a karjait, behunyja a szemét, és
                        halkan megnyílik az ajka: “Jöjjön, csókoljon meg!...”</p>
				<p>Ott ült Gyömörey az ágya szélén, és úgy érezte, hogy ha most kinyújtaná a
                        kezét, elérné Jennyt, és magához vonhatná az ő gyönyörű meleg testét. Nem
                        mert megmoccanni. Ott ült mozdulatlanul, kínlódó, fájó, lángoló testtel, és
                        arra a csókra gondolt...</p>
				<p>“Jenny csókja. Ez volna a legnagyobb jó, a legteljesebb elégtétel, a
                        legfényesebb diadal, a legnagyszerűbb öröm az élet minden ígéretének
                        beteljesülése” - gondolta Gyömörey most már kissé lehiggadva, szinte
                        tudományos objektivitással méregetve azt az értéket, amelyet Jenny szerelme
                        egy férfiemberre nézve jelentene. “De hát Jenny? Vajon ő, a titokzatos fehér
                        homloka alatt gondolt-e már a szerelem érzéki gyönyörűségeire? Vágyott-e már
                        arra, hogy valaki megölelje és... szent Isten... álmodott-e már férfiról,
                        aki őrjöngve szívja piros, meleg, duzzadó száját...”</p>
				<p>Gyömörey e pillanatban kis keserűséget érzett a szájában... “Bizonyos, hogy
                        Jenny is ember, s már neki is voltak vágyai... erre még gondolni is
                        elviselhetetlen... sőt ki tudja? - marcangolta a maga lelkét a fiatal
                        archeológus -, ki tudja?... hiszen minden kislánynak vannak kalandjai, apró
                        kis csókjai, együgyű, enyhe, pillanatnyi kis szerelmei, ki biztosíthatja őt
                        arról, hogy Jenny még sohasem csókolt senkit?...”</p>
				<p>Ekkor eszébe jutott, hogy Jennyről mindenki gonosz, szemérmetlen, titokzatos
                        vagy ravasz mosolygással, nyílt és kárörvendő gyanúsítással beszél...
                        fogadjunk, hogy két hét múlva a lakásomon lesz... Gyömörey megborzongott, és
                        szinte dühös lemondással dobta magát újra az ágyába, hogy most már nem
                        gondol többé semmire, és alszik. Holnap majd elintézi ügyét a hadnaggyal,
                        Jennynek küld egy rózsacsokrot és elutazik. A féltékenység egyetlen gyenge
                        lehelete elég volt ahhoz, hogy érzéki vívódásaiban kimerült lelkét lehűtse
                        és dühre ingerelje. Fal felé fordult, erősen lehunyta a szemét, és aludni
                        próbált. Nem tudott. Újra megjelent előtte a leány, és nem tudott tőle
                        szabadulni. “Jól van - gondolta -, ne erőlködjünk, lássuk csak, hogy áll
                        tulajdonképpen ez a dolog. Az emberek nemhiába beszélnek. Mit tudom én, mi
                        történik itt a szomszédságban? Jenny túlságos sokat van egyedül... és
                        túlságos sokat van kettesben Regennel.”</p>
				<p>Regen! Ez a név most hirtelenül lecsapott a lelkére, mint egy borzasztóan
                        éles, lángoló, gyújtó villámlás. Regen!</p>
				<p>Gyömörey, mint egy meggalvanizált kis állat, egész testében megrándult és
                        összezsugorodott. Rettenetes fájdalom rázta meg, hideglelős borzalom
                        hasított a szívébe, és megvonaglott a takaró alatt.</p>
				<p>- Verje meg az Isten ezt az egész őrült helyzetet! - nyögte keservesen, és
                        borzasztó kegyetlenséggel kezdte kirajzolgatni magának Regen és Jenny
                        szerelmi viszonyait. Pokoli gyönyörűséggel kínozta magát a fantáziájával,
                        és verejtékes buzgalommal eszelt ki rémesebbnél rémesebb képeket Jenny
                        romlottságából, így aludt el, és egy fél óráig nem tudott magáról semmit.
                        Amikor felébredt, ijedten nyúlt az órája után.</p>
				<p>“Még utóbb átaludtam az egész napot” - gondolta kétségbeesve, pedig mindössze
                        hetet mutatott az óra.</p>
				<p>Reggel nyolc órakor levelet küldött Reich hadnagynak, és elégtételt kért a
                        menyasszonyán esett bántalomért.</p>
				<p>A segédek pisztolypárbajban állapodtak meg. Déli tizenkét órakor Reich
                        hadnagy főbe lőtte Gyömöreyt.</p>
				<p>Az archeológus meghalt.</p>
				<p>Az egész város künn volt a temetőben, a tó mellett, ahonnan vidám verkliszó,
                        katonák és cselédleányok csiklandós kacagása szűrődött át a mogyoróbokrokon.
                        A temető kápolnájában tartotta Szilvássy kanonok a rekviemet, s a holttestet
                        hazavitték a családi sírboltba.</p>
				<p>Két hétig mindenki a tragédiáról beszélt. Az asszonyoknak elment a kedvük a
                        szerelmeskedéstől, és mindenki dicsérte az ifjú szép képzettségét és
                        lovagias jellemét. Két hétig mindenkinek fülében csengett a Gyömörey
                        édesanyjának ájult sikoltása a rekviemen. Barnabás mérnök feketében járt,
                        mintha fiát vagy öccsét gyászolná, komor volt és szótalan. Nem ment a
                        kaszinóba, s legújabb szerelmét, a sápadt arcú trafikosnőt napokig nem
                        látta.</p>
				<p>De két hét múlva minden a régi kerékvágásba zökkent. Az emberek elfelejtették
                        Gyömöreyt, csak Pfaff, a pedellus magyarázta a jogászoknak:</p>
				<p>- Látják, urak, a szerelem. Egy öl fát egy krajcárért...</p>
				<p>De Pfaffnak is más dolga akadt, és senki sem veheti rossz néven, ha a
                        jogászok többet törődtek a tragédia eleven hősnőjével, Witmann Jennyvel,
                        mint a szerelem fiatal halottjával, az archeológussal.</p>
				<p>A piac ezután is lármás és tarka-barka volt reggelenkint, a veterán zenekar
                        éppoly lelkesen fújta a Radetzky-indulót, és Deutsch kapitány könnybe lábadt
                        szemmel fogadta a hadastyánok üdvözlését. A törvényszéki elnök minden
                        szombaton találkozott nyomdászleány szeretőjével, Éltető Péter, a műgyűjtő,
                        hosszú szárú pipájával minden este kiült a háza elé, hogy a járókelők mit
                        szólnak az ő pompás ízléséhez; a külvárosi polgárok ezután is szidták a
                        kormányt, s Baross főispáni titkár, az utolérhetetlen dandy lelkesen,
                        odaadóan és ellenállhatatlanul köszönt a korzón ismerőseinek. Amtmann bácsi
                        a tiszaeszlári perről és a rituális vérvádról, a nyíregyházai tárgyalásról
                        és a magyar büntető perrendtartásról írt terjedelmes tanulmányt, s a
                        vásárokon Mailáth országbíró gyilkosairól, Spangáról és társairól daloltak
                        historiás énekeket. A nap reggelenkint felkelt, délben elérte a zenitet,
                        este lenyugodott, és Rácz Guszti cigányprímás hajnaltájt részegen itta a
                        tejet a parasztasszonyok korsójából. Ha esett az eső, az emberek házaikba
                        menekültek, a Sandervárak körül apró cselédleányok panaszkodtak hűtelen
                        szeretőikre, ha kisütött a nap, a sétatéren vidáman udvaroltak a
                        székesegyház művészei a húszesztendős leányoknak.</p>
				<p>Szilvássy kanonok és Péterffy György minden este meglátogatták Jennyt, aki
                        úgy érezte, mintha egy nagy, sűrű bozontos erdőben eltévedt volna, s most
                        nincs, ki a rengetegből kivezesse. Regen Richard Bécsben volt, látogatóban
                        Forelli Emmánál.</p>
			</div>
			<div type="chapter">
				<head>7</head>
				<p>Amikor Regen Richard hazaérkezett, elhatározta, hogy leányát visszaküldi
                        Regensburgba Szent Cecília szerzetesnőihez. Péterffy helyeselte.
                        Elmagyarázta, hogy Jenny helyzete a városban tarthatatlan. Sem anyja, sem
                        apja nincs, a leány túlságosan szép, művészkörnyezetben él, egyedül sétál
                        az utcán, idegen, sőt külföldi - ezt a kisvárosi társadalom nem bírja el.
                        Gyömörey halála végleg aláásta a helyzetét. Egy egyszerű kis tragédia, a
                        véletlen egy ostoba játéka, amelyben senki sem hibás, még a szegény,
                        korlátolt, fiatalosan szeles, részegségében öntudatlan Reich hadnagy sem,
                        hirtelen szétrobbant a város fölött, és maga után fojtó, nehéz, mérges
                        illatú gázt hagyott, amelynek minden gyűlöletessége és gyalázata
                        sajátságosan az eset legpasszívabb hőse, Jenny feje fölé csapódott le. Az
                        embereknek minden bajért okozniok kell valakit. Az elkeseredés és bosszúvágy
                        eleinte tétován kering az áldozat fölött, aztán a legesztelenebb logikával
                        rácsap valakire, rendesen arra, aki a legvédtelenebb.</p>
				<p>Regen Richard szinte kétségbeesve nézte az öreg archiváriust, Péterffy pedig
                        folytatta:</p>
				<p>- Jenny különben sem való Pécsre. Az emberek úgy nézik az ilyen leányt, mint
                        szabad prédát a vadorzók. A kisvárosi erkölcs a rokoni érzések, a régóta
                        kifejlett családi összeköttetések, a kölcsönös szülői érdekek s az egymás
                        előtt való szégyenkezés alapján áll, s mindenki, aki ezen kívülesik,
                        kívülesik a törvényen, a tiszteleten és az erkölcsön is. Az idegen leánnyal
                        szemben nem kötelez semmi. Fölötte nem őrködik az összeköttetések, a
                        rokonság, a nagynénik, az unokabátyák, a sógorok bosszuló karja. Neki semmi
                        sem, vele szemben mindenkinek minden szabad.</p>
				<p>Regen érezte, hogy az öregúrnak igaza van. És azt is sejtette, hogy a
                        kisváros évszázados tradíciói, az összeházasodásból származó szolidaritás,
                        az erkölcsök fölött gyakorolt kizárólagossági jog csakugyan nagyobb hatalom
                        mindennél.</p>
				<p>Szilvássy kanonok a maga Hunger und Liebe elméletébe illesztene az
                        esetet.</p>
				<p>- A kisvárosi társadalom mélyén éppen annyi kalandorösztön, hedonisztikus
                        sóvárgás, bujasági vágy lappang, mint Párizs hegyein vagy Hamburg
                        kikötőnegyedében. Péterffy barátommal egy véleményen vagyunk. Az emberek
                        mindenhol mindig egyformák. Csakhogy Péterffy úgy látja, hogy az emberek
                        mindenütt egyformán jók - én azt tartom, hogy mindenütt egyformán rosszak.
                        Az a sok bűnös, dühös kéjvágy, erkölcstelenség felé gravitáló,
                        tisztaságromboló ösztön, ami a vidéki emberekben az egymás ellenőrzése, a
                        szűk és börtönszerű elhelyezkedés, a minden titkot leleplező házi
                        detektívszervezet, a homályos forrásokból táplálkozó szeméremérzet és a
                        tradíciók vaskényszere alatt visszaszorul, az szétömlik a véredényekben,
                        meglapul a tudat alatt, és mind felszabadul, kidagad, gátat szakítva
                        szétárad, és harsogva hömpölyög a szabad mezők irányában: védtelen emberek,
                        idegen asszonyok, árvaleányok és szerencsétlenül járt hajadonok felé. A
                        város ilyenekkel szemben tombolja ki az érzékiségét, ami a maga zárt körű,
                        intim társadalmában visszafojtva felgyülemlett és összesűrűsödött.</p>
				<p>- Jennyt visszaküldöm Regensburgba - jelentette ki a karnagy.</p>
				<p>- Vissza - hagyta helyben a kanonok -, s nemsokára ön is követni fogja
                        őt.</p>
				<p>- Ugyan? - kérdezte Péterffy elképedve -, csak nem akarja azt mondani, hogy a
                        karnagy úr nem tudja nélkülözni a kisasszonyt?</p>
				<p>- Nem mondtam. De ahhoz, hogy megváljék tőlünk, ez nem is szükséges. Majd
                        meglátja, hogy nemsokára őt is kikezdi a kisváros.</p>
				<p>- Ez a Szilvássy-féle pesszimizmus - jegyezte meg Péterffy, és legyintett a
                        kezével.</p>
				<p>A kanonok azonban ünnepélyesen felemelte a hangját:</p>
				<p>- Uraim, a kisváros először minden idegent istenít, mint a vadak a partra
                        szálló fehér embereket. Elveszik színes gyöngyeit, megbámulják teste és
                        lelke szép ruháját, meghallgatják és élvezik zengő, színes és misztikus
                        beszédét, leborulnak tudománya és művészete előtt, s ha kell, megválasztják
                        törzsfőnöknek, vezérnek, királynak, vagy mit tudom én, istennek. Legszebb
                        leányaikat neki hordják, legkövérebb kecskegödölyéiket neki sütik meg,
                        palotát vagy oltárt építenek neki, s testőrzőjévé lesz az egész falu, s jaj
                        annak a szomszéd törzsnek, amely bántani merészelné halványukat. De aztán
                        lassankint észreveszik, hogy a jövevény is ember, ő is éhes, ha néhány órán
                        át nem evett, neki is forrósága van, ha elrontotta a gyomrát, ő is oly módon
                        szereti az asszonyokat, mint maguk a bennszülöttek, csakúgy elfárad a
                        munkában, kimelegszik a gyönyörűségben, megbotlik a kőben, megrészegedik a
                        bortól, mint ők, s egyszerre csak azt mondják: elég. És minél nagyobbra
                        dagasztották hírnevét, annál fenségesebbé és kívánatosabbá tették az ellene
                        való fellázadást, és minél kövérebbre hizlalták az idegen prófétát, annál
                        nagyobb kéjjel eszik meg. A kis város kannibálfalu: meghizlalnak valakit,
                        hogy annál ízletesebb lakomát csapjanak a húsából. Ezért fog ön egyszer
                        megszaladni a mostani imádói elől.</p>
				<p>- Azt nem! - csattant fel Regen -, én nem félek a kannibáloktól.</p>
				<p>- Akkor megeszik - válaszolt nyugodtan az abbé, lassan felkelt karosszékéből
                        és selyemreverendáját magasra emelve, lakkcipős lábait óvatosan szedegette
                        a lépcsőkön, ahogy eltávozott.</p>
				<p> A karnagy Jenny előtt is kijelentette:</p>
				<p>- Hazaküldelek Regensburgba.</p>
				<p>Jenny sírt, hogy most nyáron az összes leányok vakációra mennek, a
                        Cecília-egyesület háza üres marad, s az apácák minden idegessége,
                        türelmetlen, komor szeszélye az ő vállára fog nehezedni. Könyörgött
                        Regennek, hogy tartsa még itt szeptemberig, akkor nem bánja, újra bevonul a
                        szürke falak közé, a Duna partjára rózsafüzért imádkozni s a pogány
                        gyermekek számára harisnyákat kötni.</p>
				<p>Regen mindenre azt felelte:</p>
				<p>- Vissza kell menned Regensburgba.</p>
				<p>A napok teltek. Jenny bánatosan, szepegve csomagoltatott, de a készülődés
                        nehezen és lassan ment, mintha láthatatlan szellemek éjjel mindig
                        visszarakták volna fehérneműit a szekrényekbe. Közben néhányszor eszébe
                        jutott neki Gyömörey. Jenny szívéből gyászolta fiatal barátját. Amióta
                        meghalt, vőlegényének tartotta a fiatal tudóst, de még mindig nem tudta, mit
                        kell érezni akkor, ha az ember szerelmes. Annyira fiatal, ép és egészséges
                        volt a lelke, s az érzései oly felületesek, hogy szinte kissé büszke volt
                        arra az érdekes helyzetre, amelybe őt Gyömörey halála sodorta. Komoly és
                        gyászoló kis menyasszony gyanánt viselkedett, s ha valaki kimondta Gyömörey
                        nevét, illendőnek tartotta szomorú és szenvedő arccal sóhajtani. E
                        pillanatban azonban sokkal több félelmet érzett a Cecília-apácákkal szemben,
                        semhogy el tudott volna merülni abban a fájdalmas gondolatban, hogy miatta
                        egy szépen virágzó fiatal élet semmisült meg nemrég.</p>
				<p>Regen nem sürgette Jenny távozását. Túlságosan elfoglalták a saját álmai, s
                        maga is kényelmetlennek találta, hogy az életében beálló gyökeres változást
                        siettesse. Bécsi útjának túl erős impressziói és végtelenségig felcsigázott
                        önbizalma szüntelenül arra izgatták, hogy megtalálja a teret az
                        érvényesülésre. Körülnézett azonban, és keveset vett észre abból, ami nagy
                        terveinek alapjául szolgálhatott volna. A püspök néha túl hangosnak találta
                        a zenés miséket, és csodálkozását fejezte ki azon, hogy egy olyan klasszikus
                        hagyományokon nevelkedett Palestrina-művész, mint Regen, megengedi a
                        zenekar barokkos túlkapásait. A püspöki udvarban legfőbb zenei tanácsadó
                        gyanánt Várady kanonok szerepelt, aki a tiszta gregoriánus stílust szerette
                        volna bevonultatni az újonnan épült székesegyházba. Ebédek alatt Várady
                        kanonok hangos előadásokat tartott az egyházi zene reformjáról.</p>
				<p>- Ezek a részeges koralisták kocsmát csinálnak az Isten házából, és fogalmuk
                        sincs az egyházi zene rendeltetéséről.</p>
				<p>- Bízzuk Regenre a dolgot - mondta egykedvűen Szilvássy kanonok. - Regen nagy
                        művész, büszkék lehetünk arra, hogy közöttünk él.</p>
				<p>- Nem arról van szó, hogy művész-e Regen, vagy sem. Az egyházi zenéről van
                        szó. A templom nem operaház. Itt nincs szükség zenei szenzációkra,
                        orkesztrális viharokra, mennydörgésre és égiháborúra, csellók, nagybőgők,
                        rézfúvók és dobok őrjöngő polifóniájára. Nekünk a Sixtusi kápolna mennyei
                        stílusa kell, egyszerű melódiák, vallásos áhítat, égi emelkedettség, angyali
                        báj... nem pedig fennhéjázó hivalkodás, színházi trükkök és érzéki hatások
                        kergetése.</p>
				<p>A püspök asztalánál sokan helyeselték Várady kanonok felfogását.
                        Őexcellenciája maga is azon a nézeten volt, hogy mindennél fontosabb a
                        stílus. A román stílű dómban inkább helyénvaló volna Gergely pápa egyházi
                        stílusa. Modern zene nem való a templom történelmi hangulatába.</p>
				<p>Szilvássy kanonoknak más véleménye volt a stílus kérdésében.</p>
				<p>- Nem szabad túlságba vinnünk a stíluskérdést - mondta higgadtan, de
                        rendületlen biztonsággal. - A stílust nem a formákban, hanem a lényegben
                        kell keresnünk. Temérdek bűnt követtek el már a történelmi rekonstrukció
                        jelszava alatt. Nem szabad megengednünk, hogy az egyház eleven
                        anakronizmussá váljék a modern emberek szemében. A modern lélekhez modern
                        stílusban kell beszélni.</p>
				<p>Szilvássy kanonok halk megjegyzései e tiszteletre méltó és méltóságteljes
                        társaságban úgy hangzottak, mint egy forradalmi kiáltvány harsogó programja.
                        Az egyetlen ember, aki Szilvássy abbé vakmerőségén nem háborodott fel, az
                        Őexcellenciája volt, a püspök. Várady apát azonban kemény leckét adott az
                        abbénak.</p>
				<p>- Gergely pápa stílusa minden idők minden emberének szól. Első Napóleon
                        császár a koronázási ünnepély fényének emelésére óriási vegyes kart
                        szervezett a legragyogóbb orkesztrummal, háromszáz énekessel és nyolcvan
                        hárfaművésszel. E grandiózus kar szereplése után belépett a terembe VII.
                        Pius pápa a Sixtusi kápolna harminc énekesével, s mikor ezek angyali
                        harmóniában, égi fenséggel és egyszerűséggel énekelni kezdték a “Tu es
                        Petrus”-t, Napóleon óriási zenekarának minden rafinált hatása megsemmisült,
                        s a császári udvar a mennyek birodalmában érezte magát.</p>
				<p>- Azt is rá lehet bízni Regenre - jegyezte meg egyszerűen Szilvássy.</p>
				<p>- De túlnőtt a pécsi dóm méretein - felelt gúnyosan Várady, s úgy látszott,
                        hogy a többség neki ad igazat.</p>
				<p>Ezekről a beszélgetésekről Regen Richard is értesült, s némely tekintetben
                        igazat adott az aggodalmaskodóknak.</p>
				<p>- Nem tudom - mondotta -, hogy túlnőttem-e a pécsi dóm méretein, de terveim
                        és vágyaim sokkal nagyobbak, semhogy azokat a pécsi viszonyokra rá tudnám
                        építeni.</p>
				<p>Regen Richard szelleme messze járt a legnagyszerűbb alkotások honában, kész,
                        nagy zenekar, hatalmas, műértő közönség, roppant anyagi lehetőségek, eleven,
                        forró lelkesedés után sóvárgott, és nem tudta, hol helyezze el azt az
                        alapkövet, amelyre álmainak kolosszális palotáját felépíti. Néha úgy
                        gondolta, hogy egészen visszavonul a nyilvános élet apró kötelességei és
                        gondjai elől. Nem tanít, nem dirigál, kilép a püspök szolgálatából, és csak
                        komponál. A másik pillanatban megrémült a terv merészségén. Ez esetben
                        elveszítené az eleven zenével való intim, mindennapi érintkezését, és
                        túlságosan megrendítené anyagi egzisztenciájának alapját is. Pedig a jólét,
                        a kényelem, a bőség, a pompa közvetlen testi és lelki gyönyörűségeit már nem
                        tudná nélkülözni. Igaz, néha-néha elmenne hangversenyezni, járná a világot,
                        mint virtuóz társai, színházba, hangversenyterembe és templomba vonszolná őt
                        az impresszáriója, mint Forelli Emmát... Regennek tetszett az a gondolat,
                        hogy világjárással, emberek hódolatával, dicsőséggel és pénzzel még úgyis
                        tartozik neki a sors.</p>
				<p>- Vissza Bécsbe! - lelkesedett Regen, és egészen elfelejtette, hogy amikor
                        rajta ült a bámulat és siker aranyos diadalszekerén, egy csendes, idillikus
                        kis Bayreuthról ábrándozott, ahol megcsinálja élete nagy művét, és az
                        egyházi zene Wagnerje lesz.</p>
				<p>- Jenny visszamegy Regensburgba, én pedig itthagyom ezt a szennyes, ostoba
                        kis fészket - töprengett magában Regen, és átkiáltott leánya szobájába:</p>
				<p>- Jenny, mikor indulsz?</p>
				<p>Jenny besietett. A leányka sohasem volt olyan szép, mint most. Könnyű nyári
                        krepdesin ruháján testének körvonalai szédítő szabatossággal rajzolódtak át.
                        Olyan volt, mint aminőnek az utolsó éjszaka víziójában látta őt Gyömörey.
                        Arca ragyogott az ifjúságtól és az átvirrasztott könnyes éjszakától. Nagy,
                        sátoros haja fénylett és szikrázott, mint az arany, szemöldöke és hosszú
                        pillája sohasem látszott olyan feketének, mint most. Tétován mélybe néző
                        szeme tágra nyílt, és tekintetéből majdnem delíriumos igézet áradt.</p>
				<p>- Hová, apám?</p>
				<p>- Regensburgba.</p>
				<p>Jenny kitárta a karjait, és kezét összekulcsolta a feje fölött. Ezáltal melle
                        kidomborodott, és teste - mint fiatal, ruganyos párducé - kihúzódott. Szemét
                        az égnek fordította:</p>
				<p>- Istenem, újra az apácák.</p>
				<p>Regen érdeklődve és szeretettel nézegette a leányt. Talán most vette észre
                        először, hogy Jenny már egészen kifejlődött nő, s a legszebb azok közül,
                        akiket valaha közelről látott.</p>
				<p>Jenny úgy nyújtózkodott előtte, mint egy délceg és önfeledt fiatal nimfa.</p>
				<p>Regennek hirtelen megvillant az eszében, hogy ez a leány nagyon boldoggá
                        teszi majd azt, akinek odaadja a szívét.</p>
				<p>A művész az utolsó esztendőben a szerelem oly intenzív impressziói között
                        élt, lelkét, testét annyira átfűtötte, idegzetét úgy teleitatta az állandóan
                        körülötte röpködő érzéki örömök gondolata, hogy most szinte csodálkozott
                        azon a hideg, atyáskodó, érzékfölötti tisztaságon, amely Jennyvel szemben
                        megmaradt a lelkében.</p>
				<p>“Ha Forelli Emma ilyen szép lett volna!”</p>
				<p>Ez jutott Regen eszébe, és érezte, hogy Jenny elutazását maga sem kívánja oly
                        hevesen, mint eddig. Gyönyörködve és tétova, kusza hangulatban nézegette a
                        leánykát, aki ebből az ellágyulásból valami szánakozást magyarázott ki, és
                        boldogan vetette magát Regen keblére.</p>
				<p>- Adj nekem még két hetet, papa!</p>
				<p>Regen kibontakozott a leány karjaiból, és meghökkenve a saját lelkében
                        fölcsillanó hangulattól, komolyan és szinte szomorúan szólt:</p>
				<p>- Talán.</p>
				<p>Két hét múlva Jenny összepakolt, és sírva járta végig kedves virágait. A
                        sötétvörös krimzonrózsák már lepergették szirmaikat, és este hűvös szél
                        járta át a kertet, ahol annyit hímezgetett, hallgatva Péterffy bácsi vidám
                        történeteit a magyar gárdistaéletből.</p>
				<p>Regen Richard betegeskedett. Lázas volt. Türelmetlen, ideges, szeszélyes
                        kedvében öregségről, unalomról és fáradtságról panaszkodott. Rendkívüli
                        ételekről és különös, nagy, szédítő szerelmekről ábrándozott. Péterffyt
                        megkérdezte, hogy nem ment-e át ő is valami nagy lelki válságon
                        negyvenesztendős korában. Szilvássy kanonokkal összeveszett, amiért ő minden
                        társadalmi történelmi és kulturális mozzanatot erővel a Hunger und Liebe
                        princípiumára épített. Szeptember közepe volt. A kertben édes szőlőfürtök
                        lógtak a lugason. Szép, sárga rózsák most bontogatták puha, húsos, illatos
                        másodvirágzásban a szirmaikat. Jenny sápadt volt és álmatlan. Öreg cselédjük
                        folyton sírdogált, és rossz jeleket látott álmában. Magyarázgatta, hogy
                        szeptemberben nem jó utazni. Kádi néninek hívták az öreg szakácsnét, aki
                        mindig papoknál szolgált, és művésze volt a konyhának, de mindig rosszakat
                        álmodott és szüntelenül jósolt. Jenny nem Kádi néninek, hanem Kasszandra
                        néninek hívta a fogatlan, barna bőrű, ráncos nyakú asszonyt, és minduntalan
                        a nyakába borult neki búcsúzásul. A szobalány sokat emlegette Gyömöreyt, és
                        megvallotta, hogy ő is szerelmes volt a fiatal tudósba. A rózsák már
                        lehullatták szirmaikat, és az utazás napját szeptember huszadikára tűzték
                        ki. Két nappal azelőtt búcsúestély volt Regenéknél. Ott volt Péterffy
                        György, Szilvássy kanonok, Gundy Miklós szentszéki ülnök, Zoller, a
                        gordonkás, a kamaranégyes tagjai, és Regen Richard már éjfélkor nem bírta a
                        szivarfüstöt, a sok beszédet, az emberek jókedvét és a zenét. Másnap Jenny
                        fölpróbálta utazókosztümjét és sapkáját. Regen elé állott, hogy
                        búcsúzzék.</p>
				<p>- Hát holnap reggel megyek - dadogott megrémülve a saját szíve
                        dobogásától.</p>
				<p>Regen Richard egy darabig merően nézte a falon függő Wagner-arcképet. Aztán
                        szemét lesütve, kezét végigvonta forró homlokán, és vibráló, rekedt hangon
                        megszólalt.</p>
				<p>- Nem sürgős. Egyelőre maradsz.</p>
			</div>
			<div type="chapter">
				<head>8</head>
				<p>Február tizenharmadikán reggel hét órakor a Klimó utca harmadik számú ház
                        előtt megállott Corinini grófnő landauerje, hogy Regent, Péterffy Györgyöt
                        és Gundy Miklóst a nádasdi kastélyba vigye.</p>
				<p>A kórház kápolnájában hajnali imára csengettek az apácáknak, a lejtős Klimó
                        utcán rohanva szaladt le a megolvadt hólé, a fákon fázós verebek
                        gubbasztottak, s messziről csókák kiáltoztak egymásnak jó reggelt a barátok
                        templomának tornyán. A levegő fehér volt és nehéz, mint a tej. A lovak
                        orrlyukából gomolyogva tódult a megfagyott pára. A négy ló megindult, és
                        lassan, megfeszült inakkal vonta lefelé a kocsit a fagyos kövezeten.</p>
				<p>A grófnőről beszélgettek, aki ma rekviemet tart Wagner Richard halálának
                        évfordulójára.</p>
				<p>- A legérdekesebb asszony ezen a világon - lelkesedett a pap, akit mindig
                        elöntött a pír, ha a grófnőre gondolt.</p>
				<p>- Sokat vétkezett, és sohasem ért rá, hogy megbánjon valamit - tette hozzá
                        Péterffy mosolyogva.</p>
				<p>A pap lesütötte szemét, mert gyóntató atyja volt a grófnőnek.</p>
				<p>Regen még nem ismerte az érdekes asszonyt. Tudta, hogy egzaltált és különös
                        teremtés, aki egész életét a zene kultuszában töltötte el, de alapjában véve
                        ez sem érdekelte túlságosan, mert nagyon elfoglalta saját életének most
                        egymásra torlódó sok válsága. Hallgatagon bámult az eltünedező országútra,
                        amelynek még havas volt a széle, ahol kocsik kerekei nem vágták föl a
                        zúzmarásan csillogó fehér lepedőt. Szakállát belepte a dér, bozontos
                        szemöldökéről apró kis jégcsapok lógtak alá. Csendesen szivarozott, és
                        hallgatta az öreg Péterffy emlékezéseit.</p>
				<p>- A grófnő régi katonacsaládból való. Húszesztendős volt, amikor férjhez ment
                        Coronini főhadnagyhoz Innsbruckban. A negyvenes évek első felében volt ez,
                        haj, haj, akkor én harmincesztendős voltam, már levetettem a
                        gárdistadolmányt, és a bécsi kancelláriában körmöltem.</p>
				<p>- Már olyan idős a grófnő? - kérdezte a fiatal pap és elpirult.</p>
				<p>- Idős bizony, idős. Közelebb van a hatvanhoz, mint az ötvenhez. Ámbár, ki
                        tudja?... Az bizonyos, hogy még most is nagyon szép asszony. Hátha még akkor
                        látták volna! Ezelőtti húsz, harminc esztendővel. Azt hiszem, az asszonyok
                        negyvenéves korukban a legszebbek... vagy legalábbis a legkívánatosabbak. Én
                        például el sem tudom képzelni, mit lehet szeretni egy fiatal leánykán,
                        akiben a női lélek még öntudatlanságban szunnyad.</p>
				<p>Regennek hirtelen zavarossá lett a szeme, s tűnődve nézett a fehér sipkás,
                        szürkén csillogó hegyek felé.</p>
				<p>- De a negyvenéves asszony - folytatta az öregúr - már tisztában van
                        önmagával, és saját asszonyi szépségét egy finom műértő tudományos
                        gondosságával tálalja föl.</p>
				<p>A kocsi mély hangú dübörgése, lágy ringatózása, a lovak együtemű, unalmas
                        trappolása elálmosította Regent, s halvány öntudatában, mint valami mesebeli
                        muzsikát, úgy hallotta a grófnő regényét.</p>
				<p>- ...Innsbruckból a mézeshetek után Budára helyezték a fiatalokat. A magyar
                        fővárosban akkor csodálatosan szép élet virult ki az előző évtizedek
                        tespedéséből. Magam is egészen belekábultam a zenei szenzációk szakadatlan
                        zuhatagába. Egymás után jött Vieuxtemps, Liszt Ferenc, Dávid, Felicien
                        Alboni, Marietta, Carl Henriette - alig emlékszem egy-két nagyobb névre -, s
                        a pestvárosi német színházban esténkint Bellini, Donizetti, Rossini operáit
                        hallgatták. A Pester Stadttheater és a magyar színház kemény versenyt
                        fejtettek ki egymással, és az idegen csillagok mellett Schodelnénak is
                        kifogtuk a lovait, ha Gluck, Mozart, Boildieu és Cherubini túlságosan lázba
                        hozta harmincesztendős szívünket. Nem csodálom, ha a grófnő, aki alig múlt
                        el húszesztendős, és semmit sem értett a klasszikus zenéhez, beleszédült
                        abba az őrjöngő imádatba, amely akkor a kósza virtuózokat körülvette.</p>
				<p>A férje unalmas fickó volt, s csak a duhaj lovastisztek társaságában találta
                        kedvét, a grófnő szeszélyes, álmodozó, fekete hajú és fehér bőrű asszonyka,
                        aki egyik kezében állandóan Laube “Zeitung für die elegante Welt”-jét
                        tartotta, a másikkal örökké hánykolódó szívét szorította le. A sok dal, a
                        páholyok illatos, bódító légköre, a pompa, a gondtalanság, a jó, meleg
                        bunda, a sok egyedül töltött éjszaka... nem csoda, ha egy hideg, de tiszta
                        decemberi este megszökött valami zongoramesterrel vagy hegedűvirtuózzal -
                        nem tudom, Massart-nak vagy Lablache-nak hívták-e a szerencsés legényt -, de
                        lehet, hogy egészen jelentéktelen stagionista volt a Scalából.</p>
				<p>A fiatal pap megborzongott, a karnagynak pedig eszébe jutott, hogy ezelőtt
                        tizenhat esztendővel neki is sírva könyörgött egy müncheni városi tanácsos
                        leánya, hogy vigye magával - berggassei kis hónapos szobájába. Aznap a
                        karnagy a Trinitatis XII. vasárnapjára írott Bach-kantatét orgonálta, és az
                        emlékezetes mű bevezető szimfóniája ezt a címet viseli: “Geist und Seele
                        sind verwirrt...”</p>
				<p>- Azóta a szent és mindenekfelett való Tonkunst örök jegyese lett a grófnő.
                        Az urától sohasem vált el, mert szüksége volt a nevére, a főhadnagy pedig
                        nem nélkülözhette a grófnő vagyonát, amelyből neki is bőven jutott lovakra
                        és garnizonok táján kóborló éjjeli énekesnőkre. Ritkán láttam ilyen
                        harmonikus, boldog házasságot.</p>
				<p>A pap arca elborult, és lesütötte a szemét. Péterffy jókedvűen nevetett.</p>
				<p>- Azóta férj és feleség egyszer sem találkoztak. Ez az egyetlen titka annak,
                        hogy házastársak példás békességben és istenes csendben éljék le az életet.
                        A grófnőnek sohasem jutott eszébe, hogy féltékeny legyen az urára, bár
                        azután húsz esztendőn keresztül állandóan tapasztalta, hogy a férfiak milyen
                        hűtlenek és hitszegők. A grófnő ugyanis húsz esztendeig járta a világot,
                        akár csak Catalani asszony vagy Paulina Garcia. Ő is művész volt. Az élet, a
                        szerelem, a fellobbanás és kiábrándulás, a hódítás és csalódás, a csók és a
                        feledés művésznője. De húszévi bolyongás, utazás, szállodai éjszakázás,
                        hangversenytermek és színházak látogatása után tiszta lélekkel meggyónhatta,
                        hogy sohasem szeretett olyat, akiben legalább egy szikrája ne lett volna a
                        zene szent tüzének. Zeneköltők és virtuózok, énekesek, hegedűsök és
                        zongoristák fürödtek meg az ő szenvedélyének és szépségének hullámaiban... a
                        grófnő úgy hozzátartozik a zenetörténelemhez, mint a Pleyel-féle zongora, a
                        Wahnfried-villa vagy a ventilkornet. Ám a hatvanas évek végén egyszerre
                        visszavonult a nagy élettől, mint az okos és meggazdagodott virtuózok. Azóta
                        önkéntes száműzetésben él, vagy néha meglátogatja azokat a barátait, akiket
                        annyira szeretett, hogy sohasem szerelmeskedett velük. Wagner Richard,
                        Liszt, Berlioz minden fél évben kaptak tőle levelet, amelyekből bölcs és
                        szent lemondás és eszményi szemlélődés árad. A grófné tavaly őszintén
                        meggyászolta Wagner halálát, és megfogadta, hogy február tizenharmadikán -
                        amíg él - rekviemet tart fenséges barátja lelke üdvösségéért... Karnagy úr
                        nem felejtette otthon a Mozart-rekviem orgonakivonatát?</p>
				<p>- Palestrina “Stabat mater”-jét játszom Wagner átiratában - felelte gépiesen
                        a karnagy -, és valamit az “Apostolok szeretetlakomájá”-ból.</p>
				<p>Ez a két Wagner-opus dominált a rekviemen, amelyet a Wahnfried-kertben
                        bizonyára gyengéd hálával és megilletődéssel hallgatott a megpihent mester.
                        A nádasdi kápolna és a bayreuthi villa így küldtek egymásnak halk művészi
                        izenetet nagy magyar pusztaságokon, legelő nyájak kolompján, városok gyári
                        tülkeinek kürtölésén, februári báli éjszakák hangzavarain és a sürgő-forgó,
                        dolgozó, lézengő és ásítozó embertömegek gomolygó ködén keresztül. A grófnő
                        talpig gyászban, dús fekete szoknyájának redői közé omolva imádkozott Wagner
                        lelkéért, amely Regen orgonájából szállt a pap, a muzsika kóbor, öreg
                        nimfája, a viaszarcú és fél lábával a sír szélén álló archivárius és a
                        lázban reszkető művész feje fölé.</p>
				<p>Mise után löncsöt adott a grófnő, amelyen Regen szemtől szembe került az
                        érdekes asszonnyal.</p>
				<p>- Ön a Walhalla környékéről való, ugye? - kérdezte tőle a grófnő.</p>
				<p>- Gyermekkoromban sokat játszottam e márványlépcsőkön... de engem akkor csak
                        a theerheini szőlőhegyek érett bogyói érdekeltek, amelyek a Duna-parton oly
                        ellenállhatatlan bájjal és édességgel mosolyogtak rám.</p>
				<p>A grófnő hosszan hallgatott, mintha új témát keresne a társaság számára.
                        Ezalatt a karnagy nem győzte bámulni ennek az ötvennyolc esztendős, sokat
                        élt asszonynak finom, tiszteletre méltó, de azért majdnem érzéki bájosságát.
                        A grófnő az ebédre puha, fekete selyemtoalettet öltött, amelynek nagyon
                        mély, kerek dekoltázsából csodálatosan üde, fehér, sima nyaka, válla és
                        melle bársonyosan világlott elő. Mint egy negyvenéves asszonyka keble.
                        Magas, kemény fűzője művészi ökonómiával osztotta el termetén a húst,
                        mindent gyöngéden oda és ott hangsúlyozva, ahová való. Dereka eszményien
                        karcsú, melle magas és domború, csípője finoman hajló s a karja oly
                        gömbölyű, párnás és lágy vonalú volt, mint a legfinomabb portréknak XV.
                        Lajos korából. A válla, ahogy lefelé haladó, kissé előregörbült hosszú
                        vonalban, kettéosztotta a mell és a hát gyöngéd ívét, bizonyára érdemes volt
                        arra, hogy koncertesték és színházi páholyok drapériái alatt, húsz esztendőn
                        keresztül hétről hétre kivilágítsák, megcsillogtassák, közszemlére tegyék,
                        látcsővel, lornyettel, monoklival kikémleljék, puha tollboás legyezővel
                        hűsítgessék... a grófnő három vendége e röpke csönd alatt egyebet sem
                        látott, érzett és sejtett, mint e vakító és hófehér vállakat.</p>
				<p>Az arca sem volt még fonnyadt Coronini gróf özvegyének. Valamikor
                        Viardot-Garciához hasonlították azok, akik együtt látták őket a párizsi
                        Nagyopera csillárai alatt. Ártatlan kis szája, mozgékony orrocskája, magas,
                        egyenes homloka, amelyen még most is hullámos, fényes csigákban omlott
                        kétfelé a haja, mindig csodálkozó nagy kék szeme, ritka, de erősen barna
                        szemöldöke sohasem volt szédítően szép, de mindig kedves, bizalmas,
                        lebilincselő és gyermekes. Sok finom tejkrém, szépítőkenőcs, hajfesték,
                        diszkrét pirosító, gyökerek és rózsaszirmok leve pompásan konzerválták, s
                        még most is szimpatikussá tették ezt az arcot, amely mindig mosolygott, és
                        most már kissé zavartnak és szégyenlősnek látszott, ha férfiak
                        fürkészték.</p>
				<p>Ez a mosolygós arc egyszerre csak elborult, s a grófnő kijelentette:</p>
				<p>- Karácsony másnapján az urak szívesek lesznek az én koporsóm fölött
                        meghallgatni Palestrina “Stabat mater”-jét.</p>
				<p>- Ugyan, grófnő - csattant föl Péterffy -, rossz tréfa!</p>
				<p>Regen és a pap ijedten néztek az asszonyra, aki e pillanatban már újra
                        kacéran mosolygott a szemükbe.</p>
				<p>- Igen, én csak karácsonyig élek... Nem, nem, ne tiltakozzanak... Köszönöm a
                        jókívánságaikat... Csak karácsonyig... majd ebéd után a dohányzóban
                        elmondom.</p>
				<p>És a dohányzóban, ahol egy magas hátú, alacsony ülésű antikbrokát karosszékbe
                        beletemetkezett, fekete selyemharisnyás lábait egymásra rakva, vidáman
                        cigarettázva csevegett a grófnő.</p>
				<p>Valóban, ennek az asszonynak mindig negyvenévesnek kellett maradnia, mert ily
                        vidámul és elfogulatlanul tud beszélni a halálról - gondolta Péterffy, aki
                        megállapította, hogy soha karcsúbb bokát, finomabban teljesedő lábszárat és
                        elenyészőbb, poétikusabb cipőket nem látott az életben. Csak régen, mikor
                        még a harisnyaszövés és a cipőkészítés művész-mesterembereknek egy életre
                        szóló nagyszerű ambíciója volt, csak akkor fejlődtek ilyen női lábak. A
                        gyári harisnyák és a hevenyészve összetákolt kérges, durva és szellemtelen
                        bőrcipők korában nem csoda, hogy a test elvesztette készségét, hogy szépen
                        és finoman fejlődjék. Regennek is föltűnt a grófnő kicsiny lába, s bár
                        emiatt szigorú erőlködéssel összehúzta homlokát, nem tudott egyébre
                        gondolni, mint Jenny atlaszcipőjére.</p>
				<p>A grófnő ezalatt szünet nélkül csevegett.</p>
				<p>- Egyszer Brüsszelben a zeneakadémián Thalberg és Paulina Viardot-Garcia
                        közös hangversenyt tartottak. A negyvenes évek legvégén volt, Garcia
                        Chopin etűdjeit, Berriot hegedűszonátáit és Tartarini ördögtrilláit
                        énekelte... ezt ma már senki sem tudja, ugye? - kérdezte a karnagyot.</p>
				<p>- Talán senki - válaszolt bágyadtan Regen.</p>
				<p>- Senki... Nos, ezen az estén, koncert után, nagy bál volt. Engem akkor az
                        ifjú Eduard Hopkins érdekelt, s vele meg a még majdnem gyermek Caesar
                        Frankkal reggel felé hajtattam haza a szállodába. Hideg téli reggel volt, a
                        foyerban még javában takarítottak. Egyszerre elém lép egy öreg francia
                        asszony, s a tenyerét nyújtja. Rongyos, ráncos, didergő teremtés volt, a
                        karján egy sovány kis csecsemőt tartott, akit könnyelmű és céda leánya az
                        anyóka nyakán hagyott. Megdöbbentem. Én akkor tele voltam boldogsággal. A
                        Rajna partjáról jöttem. Lipcsében Schumann és Wieck Klára boldogságában
                        gyönyörködtem, mint annak előtte Zürichben Wagner Richard és Pláner
                        Wilhelmina szenvedéseiben. Láttam, hogy nekem van igazam, amikor egyedül
                        magam szabom meg életem rendjét, függetlenül minden társadalmi és erkölcsi
                        konvenciótól. Nagyon szerettem az én kis Eduardomat, és teljesen
                        elfelejtettem már Chopint, akit egykor engesztelhetetlenül imádtam, valamint
                        Lambert Massart-t, a hegedűst, akit oly ellenállhatatlanul gyűlöltem. Boldog
                        voltam. A koncert, a Garcia torkából kiáradó bűbáj és igézet, a pezsgő, a
                        sok bók, Eduárd csókjai, amelyeket a batárban arcomra lehelt, a magam testi
                        jó érzése, szépsége, ereje elöntötte az agyamat, és megcsókoltam a maszatos
                        kis legénykét, aki az öreg Madame karjain szunyókált. Az anyóka nevetve
                        vette el a húszfrankos aranyat, és baljóslatú szemét reám emelve, a fülembe
                        súgta: “Madame, engedje meg, hogy megnézzem a tenyerét.”</p>
				<p>Megengedtem. Az öregasszony elpirult, és szinte zihálva súgta, hogy
                        kiválasztott, boldog teremtése vagyok az istennek. Mindig boldog leszek,
                        amíg élek, akkor halok meg, amikor akarok, és sem az élet, sem a halál
                        fájdalmát nem fogom ismerni...</p>
				<p>- Ah - röppent el a három férfi ajkáról -, ez szép.</p>
				<p>- Nem ez a szép, uraim, hanem az, hogy a jóslat be is teljesedett.</p>
				<p>A grófnő mosolyogva leste a férfiakat, kissé oldalt hajtva a fejét, alulról
                        fölfelé kacsintva, mintha kérdezné tőlük:</p>
				<p>- Ugye, így még jobban tetszem nektek?</p>
				<p>Aztán hangosan nevetett.</p>
				<p>- Én vagyok az egyetlen boldog ember a világon.</p>
				<p>Péterffy, aki valaha sokat találkozott a csodálkozó szemű grófnéval az Opera
                        Comique, a milánói Scala, a Theatre des Italiens és Semper Gottfried drezdai
                        színháza körül, s megszokta a könnyed és léha hangot a grófnőkkel szemben,
                        tréfásan megjegyezte:</p>
				<p>- A grófnő akkor kisegíthette volna ezt a szegény királyt, akinek életét csak
                        a boldog ember...</p>
				<p>- Csitt, ki ne mondja tovább - szólt közbe a grófnő -, most a halálról van
                        szó, barátom.</p>
				<p>A grófnő mély lélegzetet vett, s rövidlátó szemeit összehúzta, mintha fix
                        pontot keresne a levegőben. Egy pillanatig gondolkodott.</p>
				<p>- Hát igen. Most komolyan megismétlem maguknak azt, ami tréfásan kiszaladt a
                        számon. Én egész életemben boldog voltam. Eleinte öntudatlanul, mint a
                        gyermekek és a kerti virágok, amiket gyengéd kezek ápolnak, öntözgetnek és
                        éjszakára megóvnak hidegtől, fagytól, zúzmarától. Egész az esküvőmig
                        boldog voltam, s hogy akkor sem szakadt vége e szerencsés állapotnak, azt
                        annak köszönthettem, hogy egy pillanatig sem szerettem az uramat. Pedig
                        derék szál ember volt, s amikor meghalt, magam is csodálkoztam, hogy éppen ő
                        volt az, aki sohasem dobogtatta meg a szívemet. Esküvőm után egy évvel
                        otthagytam a családi tűzhelyet, kiröpültem a kalitkából, körülnéztem, és
                        nagyon megnyugtatónak találtam az egyedüllétet, a bizonytalanságot, az
                        ismeretlen veszélyeket, a vasúti kocsit, a szállodát, ahol senki sem
                        tolakodott elém a jóságával, a tisztesség, az illem, a jó hírnév és a
                        kötelességek frázisával. Csupa számító, éhes, pénzsóvár, hiú, önző,
                        mosdatlan ember vett körül, s közöttük, bizony Isten, megtaláltam a boldog
                        élet kulcsát: mindent a maga idején, helyén és módján kivenni, kicsikarni,
                        kiverekedni az életből, mindent, amit lehet. Megtaláltam a tiszta és
                        becsületes önzés egyensúlyát; nem kérni és nem adni semmit, csak akinek nem
                        tudunk fizetni és aki megszolgálja. És jártam a világot, mint a bolond
                        zenegrófnő, a Graefin Musikflex, la Comtesse philoméle, ahogy a hátam
                        mögött, a színházak és hangversenytermek körül kedves értelmetlenséggel
                        gúnyoltak. Szerettem a muzsikusokat és a zenét. Pedig bevallom, sohasem
                        értettem meg a legkisebb zeneelméleti gondolatot sem, és Wagner
                        vezérmotívuma ma is éppoly ismeretlen és félelmetes probléma nekem, mint a
                        kontrapunkt, a polifon és homofon technikája vagy a tonikai és domináns
                        akkordok között való különbség... Nem, uraim, a zenében sohasem vittem
                        többre, mint amennyit a fülem, a szívem, az idegeim megérzékeltek. De egy
                        hatalmas fúga, a harmóniának édes összecsengése, a férfihang érzéki ereje, a
                        tenorszólók lírai édessége, a melódia természetes hullámzása olyan boldog
                        gyönyört keltettek bennem, mint a szerelem a maga legtitkosabb
                        pillanataiban. Lassankint olyan elengedhetetlen testi szükségletemmé lett a
                        zene, akár az evés, vagy a pezsgő mámora. És mindent, amiért érdemes élni,
                        csak a muzsikában vagy a muzsika kíséretében találtam meg.</p>
				<p>Regen karnagy kezdett a grófnőre komolyan figyelni. Ezek a szavak, az ő
                        társaságában, nem voltak újak. De a grófnő szájában különös zamatot kapott
                        minden szó: olyan volt, mint egy szerelmi vallomás, sőt mint maga a muzsika,
                        amiről beszélt.</p>
				<p>- Ha minden embernek sikerülne vágyait és örömeit egy kizárólagos
                        szenvedélyben összesűríteni, akkor minden ember boldog volna - folytatta a
                        grófnő. - De az emberek azt hiszik, hogy szét kell szaggatni magukat a földi
                        dolgok megértésében. Én csak a muzsikát és a muzsikusokat szerettem. Az
                        emberek között is hasznos és éneklő madarakat különböztettem meg, és soha
                        csepp érzékem sem volt a hasznosság iránt... Sem a család, sem a társadalmi
                        megkülönböztetettség, sem gyermek, sem földöntúli remények nem érdekeltek,
                        csak önmagam s az a boldog érzéki mámor, amit a zenétől kaptam. A beszédet
                        szinte esztétikátlan és bántó disszonanciának hallotta a fülem, és elmés
                        társalgók néha jobban untattak, mint az óra ketyegése. Az operaház volt a
                        templomom, s mikor Semper Gottfried a drezdai színházat építette, az
                        állványokon mászkáltam, akusztikai próbákat hallgattam, tervrajzokat bújtam,
                        színpadi elrendezéseket tanulmányoztam, s oly nagyszerű elragadtatást
                        éreztem, mint a Sforzák a milánói dóm falain vagy VI. Sándor a Vatikán
                        folyosóin. Mindenütt ott voltam, ahol hangszerekből és emberi torokból
                        muzsika áradt. Mendelsohn, Chopin, Berlioz, Liszt, Wagner, Bellini, Rossini,
                        Donizetti, Bizet, Delibes, Barbieri, Benedikt - ez volt az én tizenkét
                        apostolom, akiknek szerettem volna tizenkét nagyszerű templomot építeni,
                        mint Krisztus tanítványainak Rómában.</p>
				<p>A grófnő kissé félrehajtotta a fejét, és szokás szerint magasra vetve hosszú
                        szempilláit, elnevette magát.</p>
				<p>- Engem is szeretett a muzsika, s a virtuózok között nem egy volt, akinek én
                        tettem fejére a dicsőség és elragadtatás legszebb koszorúját. Lábam előtt
                        vágyban és szerelemben hevertek azok, akik felé az egész világ rajongása és
                        imádata ontotta a legszédítőbb ovációkat. Első szerelmemnek a nevére is alig
                        emlékszem. Az utolsó Wagner álmodozó szemű, keskeny ajkú, fehér arcú, magas,
                        karcsú tenoristája volt, a drezdai hőstenor, aki először énekelte Rienzit és
                        Lohengrint. Akkor már negyvennyolc éves voltam, és éreztem, hogy nem szabad
                        többé szeretnem. Eszembe jutott a brüsszeli anyóka jóslata: akkor hal meg,
                        amikor akarja. Az utóbbi időkben úgyis csak Wagnerrel foglalkoztam. A
                        mestert száműzetése alatt mindenhol megkerestem. Voltam Zürichben, ott
                        megismertem Hans von Bülowot, és együtt sírtam Minnával a házasság
                        boldogtalan intézménye miatt. Wesendonk Matild finom lelke engem is
                        elbűvölt, s a zöld dombon, az Enge völgyében épült kis villában de sokszor
                        adtam hálát az Istennek, hogy engem oly hűtlen, gonosz, önző kalandornak
                        teremtett. Amikor Wagner otthagyta feleségét, és Velencébe költözött, én
                        harmincöt esztendős voltam, és oly szép, hogy mindenki megfordult utánam,
                        mint Schrődel-Devrient asszony után... szép voltam, fiatal, boldog, erős és
                        vidám, Wagner megtört, boldogtalan, életunt aggastyán, és én oly szívesen
                        adtam volna az ő kiábrándult, keserű, gyönyörűen megtört ajkára a magam
                        életadó, dús ifjúságát, de fájdalom, a mester nem vett észre engem, mint
                        ahogy a kerti tölgyek nem veszik észre az alattuk gyengéden epedő azaleát.
                        Még tíz esztendeig bolyongtam szerteszét a világban... gázcsillárok
                        fényében, tubarózsa illatában, fejedelmek és művészek levegőjében, Lagrange
                        asszony trilláiban fürödve, szerelmesen, mindig új és új örömben,
                        boldogságban és bánatokban lubickolva, mint a hattyú, akiről lepereg a
                        gyöngyöző hab, ha a vízből kiszáll. Minden reggel fiatalabbnak és szebbnek
                        láttam magamat a tükörben, és azt hittem, örökké élek, mert soha egy
                        pillanatra sem jutott eszembe a halál.</p>
				<p>- A grófnő ma is hódító és fiatal - bókolt az öreg archivárius.</p>
				<p>- Akarom is - nevetett az asszony - s éppen azért határoztam el, hogy
                        meghalok, mielőtt megöregszem. Már egyszer meghaltam. Tíz éve ennek.
                        Kisasszony napján kibontakoztam a drezdai hőstenor karjaiból, és férjem,
                        Coronini gróf temetésére siettem. Coronini gróffal legjobb, legmegértőbb
                        barátomat veszítettem el, s ő volt az egyetlen, aki sohasem csalt meg, s
                        akit sohasem kellett megcsalnom. Szép mauzóleumot állítottam neki
                        Innsbruckban, ahol nászéjszakánkat töltöttük. A szarkofágjába belevésettem:
                        “Sohasem találkoztunk, mert nagyon szorosan voltunk összeláncolva.” Sírja
                        fölött összes szerelmes leveleimet elégettem, s e naptól fogva folyton
                        gyötör a kíváncsiság, mi lett volna, ha mi ketten véletlenül szeretjük
                        egymást.</p>
				<p>Péterffy szomorúan mosolygott, és vállát vonogatta.</p>
				<p>- Én sohasem szerettem mást, csak a feleségemet.</p>
				<p>A grófnő részvevően bólintott.</p>
				<p>- Tudom. Az ön regénye borzasztó lecke a szerelmeseknek. Ha én egyszer,
                        egyetlenegyszer szerettem volna valakit önmagáért, s nem a muzsikájáért, ha
                        bennem egyszer kigyulladt volna a láng máshol is, nemcsak a
                        hangversenytermekben, akkor én is a maga sorsára jutottam volna... De hát
                        ezelőtt tíz esztendővel elbúcsúztam a szerelemtől. Karácsony napja volt. A
                        müncheni Hoftheaterben “A Rajna kincs”-ét mutatták be. A próbát Richter
                        János dirigálta, ott volt Turgenyev, Saint-Saëns, Liszt.. A bajor király
                        páholyában ültünk. Megismerkedtem Saint Saëns-nal, a világ egyik
                        legszeretetreméltóbb emberével. Elragadó bókokat mondott, és Turgenyev
                        sokáig és mélyen nézett a szemembe. És én éreztem, hogy unom magamat.
                        Életemben először éreztem, hogy unatkozom, egy öreg asszony kicsinyes,
                        rosszindulatú, fáradt és közönséges unalmával. Fájt a fejem. Életemben
                        először. Hazamentem. Eszembe jutott édesanyám, akit tízesztendős koromban
                        láttam utoljára. Milyen tiszta, becsületes, gondos háziasszony volt. Kissé
                        elbágyadtam, alig tudva, mit cselekszem, a nevét mondogattam: “Amália!” Így
                        szólította őt az apám, nyugalmazott testőrhadnagy, alezredes, katonás, öreg,
                        mogorva ember, aki mindig sírt, amikor névnapjára verset mondtam. Régi
                        dajkám meséjét hallottam zümmögni a három királyleányról. Szerettem volna,
                        ha jól kisírhatom magamat a keblükön. Megszöktem a drezdai hőstenortól...
                        Nem leszek többé érdekes vén bolond, zenegrófné, la comtesse philiméle...
                        aki után vihogva suttognak a szállodai szobaleányok, és szemébe szemtelenül
                        kacsingatnak zenekari suhancok, akik karriert remélnek egy öreg
                        mágnásasszony hiúságától... Az uram meghalt, s én a szarkofágja előtt
                        elszégyelltem magamat... egy halott embert nem szabad megcsalni soha.</p>
				<p>A három férfi szájában kialudt a szivar, és kínosan nézték a vergődő
                        asszonyt, akit a visszaemlékezés egészen elváltoztatott. A grófnő szeme
                        lecsukódott, szája két szélén a petyhüdt hús lecsúszott, mint két puha kis
                        táska. A szeme mintha behúzódott volna üregébe.</p>
				<p>“Szegény öregasszony vagy te mégis” - gondolta kiábrándulva Péterffy.</p>
				<p>“Micsoda élet!” - reszketett össze Regen, s hallotta a müncheni bemutató
                        főpróbáját, Tichatsek zengő tenorját, “A Rajna kincsé”-nek viharzó
                        hangtömegeit, látta a páholyok ragyogó asszonyait, a szemek könnyét, az
                        arcok földöntúli mosolyát, érezte a dicsőség, a nagyság, a viharzóan
                        szenzációs élet forróságát - látta önmagát Bécsben a Singverein
                        hangversenyein s az Ehrbar-féle teremben, a Hofkapelle boltívei alatt és
                        Forelli Emma szalonjában.</p>
				<p>Az asszony megrázkódott, és egy pillanat alatt visszavarázsolta az előbbi
                        percek könnyed, cinikus hangulatát.</p>
				<p>A grófnő szobája tele volt régi zeneköltők és virtuózok képével. Waldmüller,
                        Veit, Grosse, Krüger festményei között fényképek, karcok, pasztellek,
                        ceruzavázlatok. A sarokban egy finom, pompás Erard-zongora, amelyen Thalberg
                        játszott valamikor. A grófnő a billentyűket meg sem érintette. Görög
                        márványból faragott Chopin-kéz. Liszt Cosima arcképe hosszú, szinte
                        szerelmes dedikációval. Öreg szatinfa komódon Devrien asszonyról mintázott
                        klasszicizáló szobor, amely a leglágyabb vonalakban ünnepelte a halhatatlan
                        énekesnő gyönyörű nyakát és lágyan duzzadó keblét... A levegő tele volt
                        gyengéd tubarózsaillattal, a brokát és antik selyemszékek, mint puha fészkek
                        kínálták álmosító ölüket, bársonyérintésű drapériák fogták el a nap józan,
                        tiszta világosságát, az ablaküveg rideg csillogását selyem tüllfátyol
                        enyhítette... Coronini grófnő úgy pompázott ebben a meleg, túl illatos
                        virágházban, mint egy hervadó, de még dús és kéjes orchidea.</p>
				<p>Regen Richard megnevezhetetlen disszonanciákat érzett a lelkében. Amiket a
                        grófnő beszélt, arra ő csak lelke legtitokzatosabb összehúzódásában mert
                        néha gondolni. Élet, szabadság, fény, gyönyörűség, hányszor zuhogtak végig
                        ezek a sejtelmek az ő vívódó agyán is! Ki a világba, az élet csúcsára,
                        hangok, színek, illatok kéjébe, a dicsőség, a siker mámora, az alkotás vágya
                        és az eredmények beteljesedése felé... föl, föl, minden emberi nagyság
                        magasságába, világhír, ünneplés, tömegek hódolata, emlékezés és történelmi
                        megdicsőülés fellegei közé... föl a nagyszerű éterbe, amelyben nincsenek
                        kispolgári szempontok, földhözragadt tekintetek, sivár, kínos
                        kötelességek... és ő, a férfi, az erős, az egészséges fiatal férfi nem mert
                        egyetlen lépést sem tenni, csak a társadalmi tanítások, a házi konvenciók s
                        a polgári rend kemény, köves, szűk gyalogjáróján. E pillanatban ereje lett
                        volna minden köteléket széttépni, amellyel magát a sáros, rossz levegőjű,
                        közönséges polgári élet jászolához kötötte. Vad és legyőzhetetlen erőt
                        érzett magában, hogy mindent feldönt és lerombol, amely eddig szent és
                        hatalmas tilalomfa gyanánt önmaga és a boldogsága között állott... Jenny...
                        Itt kezdi.</p>
				<p>Regen Richard majdnem fölkiáltott legyőzhetetlen fölindulásában. Isteni erőt
                        érzett magában, hogy megírja a Lót-kantatét, amely megszerzi neki a nagyság,
                        az emberfeletti önzés és a művészi önrendelkezés gyönyörű jogát.</p>
				<p>A grófnő a papnak halk hangon utasításokat adott.</p>
				<p>- Karácsony másnapján elmegy a kocsim önökért. Regen orgonáljon a
                        temetésemen. Wagner: “Stabat mater, az apostolok vacsorája”... nagyon jó
                        gondolat volt, akkor is ezt orgonálja, Regen. Esetleg ezenkívül Mozart
                        rekviemjét a “Lacrimosá”-ig... Karnagy úr, tegye meg a kedvemért, ha Pécsett
                        működik.</p>
				<p>Az ifjú pap majdnem sírt. Péterffy komoran beásta arcát magas fehér
                        gallérjába, és fekete nyakkendőjének dús selymét idegesen igazgatta. Apró,
                        sárga, sovány arca haragos kifejezést öltött, és rekedt, mély hangján alig
                        hallhatólag dörmögte:</p>
				<p>- Nagyszerű asszony... Igaza van neki.</p>
				<p>A fiatal pap rákvörösen babrált vörös cingulusa körül.</p>
				<p>- Beesteledik, méltóságos asszonyom. Ha szabad...</p>
				<p>- Isten önökkel, uraim.</p>
				<p>A vendégek beszálltak a kocsiba, s a grófnő még egyszer odaszólt
                        Péterffynek:</p>
				<p>- Karácsony másnapján okvetlenül itt legyen.</p>
				<p>- Ha élek, asszonyom.</p>
				<p>Péterffy ijesztően csattogtatta a fogait.</p>
				<p>- Csak akarnia kell, barátom. Önnek meg kell várni az én rekviememet... Érti?
                        Aztán jöhet utánam, ha nem tud nélkülem élni.</p>
				<p>A grófnő szeretetre méltó mosolygással integetett zsebkendőjével a landauer
                        után, amely három elszomorodott vendégét visszavitte Pécsre. Délután öt óra
                        volt, az est lomhán ereszkedett a hegyek tarajára. Hideg, sötét, boldogtalan
                        téli este készült ráfeküdni a fehér országútra.</p>
			</div>
			<div type="chapter">
				<head>9</head>
				<p>Regen leült a zongorához, és megütött néhány akkordot. Ha a zongora fölé
                        hajolva régi melódiákat variált, ha Bach vagy Händel-ötleteket dús szövésű
                        rögtönzésekkel kiszínezett, továbbépített, bonyolult hangszereléssel
                        aláfestett, mindig elsüllyedt körülötte a világ, s a művész lelke magában és
                        boldogan úszkált a hanghullámokon. Regen most - lelkének viharzó
                        egzaltációjában - néhány hatalmas motívumot talált, amelyekre azt hitte, rá
                        tudja építeni Sodoma pusztulásáról és Lót meneküléséről szóló kantatéját.
                        Ebből a tragédiából Regen hatalmas opust tervezett, Bach Sebestyén
                        modorában, de modern hangfestéssel, nagyszerű kórusokkal, recitativókkal,
                        duettekkel. Lelkében egész tisztán kidolgozva zengett a mű minden részlete.
                        Néha úgy érezte, hogy csak bele kell nyúlnia a saját életébe, s abból készen
                        veszi ki a Kantate viharos erejét, forró érzékiségét, Sodoma összeomlását és
                        Lót bűnös drámai katasztrófáját. Regen Richard élete és művészi tervei az
                        utóbbi időben szinte beteges módon termékenyítették meg egymást. Mintha a
                        Sodoma pusztulása tulajdonképpen a maga lelkében végbement erkölcsi tragédia
                        töredelmes meggyónása lett volna. A buja és döhösen tomboló férfikor fülledt
                        ereje, nagysága, becsvágya és büszkesége omlik össze a sors tiszta és
                        kegyetlen igazságszolgáltatása alatt. Egy ember panaszkodása amiatt, hogy
                        legszebb erőfeszítései belefúlnak egy érzéki rögeszmébe, amelybe sem
                        elmerülni, sem abból kimenekülni nem tud.</p>
				<p>“Ülök a boldogság, a gyönyör, az élet partjain, künn, a hevítő napon, és
                        egyetlen ág sem hajlik felém, hogy árnyékot adjon égő homlokom fölé. A vérem
                        összesűrűsödik és elpárolog ereimből. Nyelvem kicserepesedik, és elepedek
                        egy korty vízért. Lábam alatt csergedez a hűs patak, s nekem nem szabad
                        ínyemet annak vizével megnedvesíteni.”</p>
				<p>Így kezdődik a Kantate szólója, amelyet Lót énekel, amikor Sodoma városából
                        menekül, s egy görcsös olajfa kiszáradt törzsén, özvegyen, két szép leánya
                        mellett búsan üldögél.</p>
				<p>Regen megütött néhány akkordot, de rögtön abbahagyta. A szobában üldögélő
                        Szilvássy kanonokhoz fordult, aki az estét nála töltötte, és Coronini
                        grófnőről kérdezősködött. Regen Sodoma pusztulására és Lót történetére
                        terelte a beszélgetést, mire az abbé hirtelen fölkiáltott:</p>
				<p>- Tudja-e, karnagy úr, hogy a Genesis I. könyvének 19. része micsoda nagy
                        mestereket inspirált annak illusztrálására, ami Lót és két virágzó leánya
                        között történt Sodoma elpusztulása után?</p>
				<p>Regen karnagy mindenre kíváncsi volt, ami témájával összefüggött.</p>
				<p>- Tehát - magyarázta a pap -, az Úr elhatározta, hogy Sodoma és Gomorra
                        városait elpusztítja, mivelhogy az ő kiáltásuk megsokasodott és a bűnük
                        fölöttébb megnehezedett. Sodoma városában éldegélt Lót, aki feleségével és
                        két leányával a Jordán partján ütötte föl nemzetsége sátorát, és az Úr két
                        angyalt küldött hozzá esti félsötétben, mikor Lót éppen a város kapujában
                        üldögélt. Az angyalok bemenének az ő házába, ő pedig szerze nékik
                        vendégséget és pogácsát is sütött és evének. Lefekvésük előtt a város
                        férfiai körülvették a házat és látni akarták Lót vendégeit. Lót kiment
                        hozzájuk az ajtó elé, és bezárta maga után az ajtót. És monda: “Kérlek,
                        atyámfiai, ne cselekedjetek gonoszságot az én vendégeimmel, íme, van énnekem
                        két leányom, akik még nem ismertek férfit, kihozom azokat tihozzátok, és
                        tegyetek velük, amint nektek tetszik, csak vendégeimet ne bántsátok, akik az
                        én hajlékom árnyéka alá jöttek.” Sodoma férfiai erre rárohantak Lótra, és be
                        akarták törni az ajtót. Lót vendégei, az Úr két angyala, azonban vaksággal
                        verték meg Sodoma férfiait, annyira, hogy elfáradának azok az ajtó
                        keresésében. És mikor a hajnal feljött, sürgetik vala az angyalok Lótot,
                        mondván: “Kelj föl, vedd a te feleségedet és jelenlévő két lányodat, hogy el
                        ne vessz a városnak bűne miatt.”</p>
				<p>- Így volt? - kérdezte tűnődve Regen.</p>
				<p>- Így volt - felelte szárazon a pap, és folytatta:</p>
				<p>- Sodoma bűnét és bűnhődését ismerjük. Gyönyörű dolog lesz ezt a kettőt a
                        zene érzéki nyelvével kifejezni. A szerelem dühöngése és a tűzeső romboló
                        fergetege... Az emberek egymás karjaiból tépik ki az asszonyokat és
                        leányokat, részegek a kéjtől és a szőlő levétől, kábultak az evés, a pompa,
                        a jólét gőgös örömeiben. És egyszerre megolvad a föld, és kénköves források
                        nyílnak ki a házak alatt. Lángba borulnak az őrlőmalmok és az olajprések.
                        Sistereg az olvadó szurok, a láva, és végigfolyik a város földjén. A Siddim
                        völgye az ókorban ugyanis tele volt szurokforrásokkal, amelyek már egyszer
                        tönkreperzselték a várost, amikor Khedorlaomer király megtámadta Sodoma és
                        Gomorra királyait. Hát ez kitűnő téma, karnagy úr, s előre boldog vagyok,
                        hogy mily szép és rettenetes lesz az őrjöngő földi boldogság és az őrjöngő
                        istenítélet: a rézfúvók és a dobok morajában.</p>
				<p>Az abbé egy ideig Regen meghatott arcát vizsgálgatta. Aztán, mintha jó tréfa
                        jutott volna eszébe, kedélyesen fölkiáltott:</p>
				<p>- Voltaképpen érthetetlen az a nagy kegyetlenség, amellyel az Úr Sodoma
                        könnyelmű erkölcseit megbüntette. Hiszen Ábrahám, Izsák, Jákob sem voltak
                        aszkéták, és feleségeiket szívesen engedték át más férfiú kívánságának, ha
                        nemzetségi érdekeik úgy kívánták. Ábrahám és Sára például feddhetetlen és jó
                        hírnevű bibliai személyek, de Egyiptomban maga Ábrahám játszotta asszonyát a
                        Fáraó kezére, azt füllentvén, hogy Sára nem a felesége, hanem a húga. S
                        miután Sára asszony jó ideig a Fáraó első udvarhölgye volt, egyenesen
                        bibliai nyugalommal vette vissza magához Ábrahám, új hazát alapítván
                        Kánaánban. Ezt az elfogulatlan nagylelkűséget Sára hamarosan visszaadta
                        férjének. Rábeszélte, hogy szolgáló leányát, Hágárt, avassa föl
                        szeretőjének. És Hágár fiat szült Ábrahámnak és Ismael lett az újszülött
                        neve. Ezek a bibliai erkölcsök szokássá lettek Ábrahám családjában. Izsák is
                        letagadta, hogy Rebeka az ő felesége, és átengedte Abimeleknek. Jákob esete
                        még csodálatosabb. Rákhel és Lea nővérek voltak, és mind a ketten
                        házasságban éltek Jákobbal. Rákhel eközben Bilha nevű szolgálóleányára
                        hívta föl férje figyelmét, és így jött a világra Dán és Naftali. A másik
                        feleség, Lea sem maradt hátra a gyengédségben. Ő is fölajánlotta férjének
                        komornáját, Zilpát. Ebből a kalandból származott Gád és Aser. Mindezt
                        Mózestól tudjuk, aki szent és igaz próféta vala, és nem játszik vala az ő
                        szavaival.</p>
				<p>Regen nem tudott mulatni az abbé cinikus beszédén. Őt inkább Lót
                        érdekelte.</p>
				<p>- Mi történt Lóttal és leányaival?</p>
				<p>- Igen. Lót és leányai. Az Úr tehát elpusztította Sodomát, és Lót felesége
                        sóbálvánnyá lett, minthogy nem tudta érdeklődését, kíváncsiságát, részvétét
                        és sajnálkozását a Bűnhődés nagy eszméjének alárendelni. Mindannyiunkkal
                        megtörténik, hogy ifjúkori bűneinkkel szemben nem tudunk a kemény
                        fölháborodás s a zord ítélet álláspontjára helyezkedni. Néha megsajnáljuk a
                        bűnt, és hajlandók vagyunk azt puszta szerencsétlenségnek tekinteni és
                        elsiratni. Lót felesége visszanézett, és szeméből kipottyant egy könny.
                        Hogyne! Hiszen szomszédai és vele együtt fonogató barátnői égtek a tűzben.
                        Visszaemlékezett a vidám lakomákra, és lánglisztből sütött kalácsok szaga
                        csiklandozta orrát, s fülét réztányérok és fuvolák zaja ütötte meg.
                        Hátranézett, és szívében kétkedés támadt: nem túlságos nagy-e a büntetés
                        azokhoz az örömökhöz képest, amelyek arra okot szolgáltattak? Mert olyan
                        nagy nem volt az ő vétkük: annyira boldogok nem voltak. A sodomai asszonyok
                        is kínszenvedéssel szülték gyermekeiket, s őket is meggyötörte az öregség
                        sorvadása, a lázak emésztő forrósága és gyermekük hirtelen halála, ők is
                        sírva s ha tüske vérezte meg a lábukat és sebei elmérgesedtek, ők is
                        ordítottak a fájdalomtól, ők is véreztek idegen fegyverek öldöklő dühétől,
                        vadállatok karmai között... ez a sok szenvedés vajon magában véve is nem
                        elég bűnhődés-e azért a néhány önfeledt, részeg óráért, amiket halotti
                        torok, szerencsés szülések, a gyermek elválasztása, leányok férjhez adása
                        alkalmával a sorstól kicsikartak? Így gondolkozott Lót felesége, és meg
                        kellett neki halnia.</p>
				<p>Szilvássy kanonok arca mindjobban elborult, és úgy látszott, mintha egész
                        meggyőződéssel beszélne. Ámbár ezt nála sohasem lehetett biztosan tudni.</p>
				<p>- Lót és leányai tehát magukra maradtak, s a szomszéd város kapujában, egy
                        forrás mellett, körtefa árnyékában leheveredtek. Ez a hely Hebron városa és
                        a bibliai Czoar falva között, hepehupás dombon, egy kis földteknőben
                        lehetett. Este volt. A távolból oda látszott Sodoma tájáról a füstfelhő,
                        amint elpusztult házak felett, holttestek nehéz párájában lassan kígyózott
                        az ég felé. Ezen a helyen most egy kis mohamedán falu van, amelyet Beni
                        Na’imnak neveznek a bennszülöttek. Este volt. Nehéz, füstös, kormos, meleg
                        volt a levegő. Czoar városába a három vándor nem mer vala betérni. A kapuk
                        zárva vannak. Czoar lakosai tisztátalanoknak tartják őket, s rettegnek, hogy
                        befogadván, magukra idézik az átkot, amely a sodomaiakat sújtotta. Egy erős,
                        izmos, daliás férfiú és két szép, kövérkés fiatal leány várja a hajnalt,
                        hogy megnyíljanak a kapuk, és ők bekérezkedjenek az idegen városba... A
                        többit tudja, ugye?</p>
				<p>Regen hirtelen rosszul érezte magát. Lót és leányai! Este... Egy erős, koros
                        férfiú, és mellette az ifjúság, a báj, az érintetlenség, a szomorú
                        számkivetettség, a fájdalom, a bús és rettenetes vágy... Regen szinte
                        rémülve látta, hogy a Kantate vezérmotívuma mennyire azonos az ő saját
                        életével. A tegnapi nap erős impressziói amúgy is túlságosan megrázták a
                        lelkét. A grófnő beszéde szívének sok titkos zsilipjét megnyitotta, s e
                        zsilipekből most dúsan és ellenállhatatlanul ömlik a szenvedések árja. Egy
                        pillanatra úgy érezte, hogy ma meg kell történnie a nagy leszámolásnak. A
                        Jennyvel szemben kialakult helyzetet tisztázni kell, mert különben belefúl
                        abba a problémába, amelybe lassan, észrevétlenül, de feltartózhatatlanul
                        süllyed lefelé. Világosan érezte, hogy ez az emésztő küzdelem, ez a vak
                        vergődés az ő művészi halálát jelenti. Itt egy brutális megoldásra van
                        szükség, egy rettenetes és öldöklő vágyat kell vagy kiirtani, vagy
                        kielégíteni. Vagy - vagy... Alig tudott az abbé szavaira figyelni.</p>
				<p>Szilvássy kanonok úgy tett, mintha mit sem venne észre Regen vívódásából.
                        Élvezettel, szinte testi gyönyörűséggel magyarázta Lót esetét.</p>
				<p>- Egyedül voltak... Körülöttük nagy, meleg, esti csend... A patak vize
                        bizalmas csacsogással ugrált kavicsról kavicsra. A fákon álmos fővel
                        gubbasztottak a madarak, a fűben megcsillant egy gyík cifra háta. A
                        messzeségből erős robajok hallatszottak oda: egy-egy ház, cédrusfa
                        oszlopokon nyugvó nehéz tető zuhant alá Sodoma városában. Mögöttük a
                        pusztulás, előttük az új haza kapuja zárva. Az emberek szíve is bezárva,
                        csak a gyanúja, irigysége és kandi leselkedő szeme volt nyitva. A leányok
                        elbúsultak. Citerának, dalnak, táncnak örökre vége. Vége az egész világnak.
                        Vége mindennek, amiért érdemes magunkat tisztán, üdén, érintetlenül
                        tartogatni elkövetkezendő, boldog nászra... Meleg éjszaka volt.</p>
				<p>- Borzasztó - suttogta Regen, és egész testében összerázkódott.</p>
				<p>Az abbé előrehajolt, és égő arccal kérdezte:</p>
				<p>- Ismeri karnagy úr Rembrandt festményét Lótról és leányairól? A mester
                        1681-ben festette, s képét I. G. van Vliet marta rézbe. Egy nagy tömlő bor
                        is volt a menekülőkkel, s azt megitta az apa. A leányok is megrészegedtek
                        Lót mámorától.</p>
				<p>Regen kínos émelygést érzett a gyomrában. Az abbé könyörtelenül
                        folytatta:</p>
				<p>- Az érdekes témát már Leydeni Lukács is megrajzolta 1530-ban. S. Samredan
                        1597-ből hagyott hasonló tárgyú képet. Ezen az öreg Lót mámorosan ül az
                        olajfa árnyakában, és egyik leányát az ölében tartja. Annibale Caracci is
                        megfestette ezt a jelenetet, s a róla készült fametszet a “Bibles
                        moralisés”-be is felvétetett, és a Bibliothéque nationale-ban látható. Meg
                        kell említenem Crispin de Passe rézkarcát is - egyelőre többről nem tudok
                        beszámolni.</p>
				<p>Regen szemei előtt szégyenletes érzéki képek jelentek meg, s az öreg Lót
                        arcában a magáéra ösmert.</p>
				<p>Éjfélre járt az idő, és Szilvássy kanonok kiszívta a csibukját. Elégedett és
                        vidám volt, és melegen rázogatta Regen kezét.</p>
				<p>- Jó éjszakát, barátom. Álmodjék szépet a grófnőről. De ajánlom, hogy húsz
                        esztendővel fiatalabbnak lássa őt, mint tegnap. Például a brüsszeli
                        emlékezetes jelenetet álmodja végig, amikor megjósolták neki, hogy egész
                        életében boldog lesz, és akkor hal meg, amikor akar. Hogy ragyoghatott a
                        szeme ezen az éjszakán!... Jó éjszakát, barátom, kellemes, nyugodt édes
                        pihenést!</p>
				<p>Az abbé magára hagyta Regent, aki szinte élettelenül hullott le régi barokk
                        fotelja puha párnáira.</p>
				<p> Regen hosszú ideig fájdalmas gyönyörűséggel, arcát kezébe temetve,
                        meggörnyedt háttal gubbasztott a széken. Annyira elgyengült, és vágyai úgy
                        elhatalmasodtak idegein, hogy csak a tehetetlenség hatalmas energiája
                        mentette meg attól, hogy berohanjon a szomszéd szobába, ahol Jenny
                        aludt.</p>
				<p>Olyan nagy volt a csend, hogy szinte azt képzelte, mintha hallaná Jenny
                        lélegzését.</p>
				<p>Regen hirtelen fölkapta a fejét, összeráncolta a homlokát, és merően a
                        gázcsillárba nézett, amelyről hat kékesen lobogó lepkeláng hintett enyhe
                        világosságot.</p>
				<p>“Jennyt feleségül veszem.”</p>
				<p>Egyszerre tele lett ezzel a gondolattal, és majdnem hangosan
                        megismételte:</p>
				<p>“Feleségül veszem Jennyt.”</p>
				<p>Oly természetesnek és ellenállhatatlannak tűnt fel ez az ötlet, hogy
                        felugrott, két lépést tett az ajtó felé, amely mögött mostohaleánya
                        aludt.</p>
				<p>“Megkérdezem: akar-e a feleségem lenni!”</p>
				<p>A második lépés után megállott. Mintha a padlón heverő perzsaszőnyeg egy
                        arabeszkjében megbotlott volna. Megtántorodott. Eszébe jutott valami.
                        Visszalépett, és újra leült. Jenny mégiscsak az ő feleségének gyermeke. Ki
                        tudja, nincs-e erkölcsi akadálya az ilyen házasságnak? Az egyház biztosan
                        tiltja, hogy apa és mostohaleánya...</p>
				<p>Regen kissé megborzadt. Mit szól a püspök, a káptalan, a város? Bizonyára
                        mindenki azt hinné, és ez a legborzasztóbb, hogy ők már amúgy is régóta úgy
                        élnek, mint férj és feleség... s most talán csak a szükség... a
                        bekövetkezendő szégyentől való félelem...</p>
				<p>Regen nem merte tovább gondolni. Egy pillanatra úgy érezte, hogy lemond a
                        házasságról. Csakugyan, a botrány óriási volna, Jennyt mindenki romlott
                        teremtésnek gondolná... mindkettőjük helyzete lehetetlenné válnék...
                        menekülniök kellene.</p>
				<p>Ebbe a gondolatba hirtelen belekapaszkodott. Ez nem is volna a legrosszabb.
                        Egyszerűen itthagy mindent, visszamegy Németországba, vagy művészi körútra
                        indul. De feleségül veszi Jennyt. Jó, hogy ez eszébe jutott.</p>
				<p>Újra felállott, és megindult az ajtó felé. De aztán meggondolta. Csak nem
                        megy az ágyához?... Vár holnapig. Holnap, hűvös, tiszta, világos reggel,
                        tisztes formák között, megkéri a kezét.</p>
				<p>Így gondolta Regen, de olyan forróság ömlött el a testén, hogy alig tudta
                        magát megfékezni.</p>
				<p>“Pedig mégis most kellene. Holnap már újra tépelődő és gyáva leszek. Holnap
                        reggel nagymisére kell mennem, a hideg márványoszlopok, a templom tiszta
                        hangulata lehűti a fantáziámat. Látni fogom Szilvássy gúnyos, cinikus arcát.
                        A sekrestye ajtajában megszólal a csengő éles, kijózanító hangja. Öreg
                        emberek lehajtott fővel, állva imádkoznak. A püspök komoly, méltóságteljes,
                        ünnepélyes mozdulatai. A kóruson hideg légáramlat fúj keresztül...”</p>
				<p>Regen borzasztóan viaskodott önmagával. A gázláng kékesen imbolygó
                        fényességébe bámult, és megfájdult a szeme.</p>
				<p>Holnap már késő. Most kellene bemenni hozzá. Ujjának egy gyengéd érintésével
                        felkeltené. Leborulva a lábai elé, megvallaná, hogy szereti. A fejük egymás
                        felé hajolna. Átölelné remegő, forró, habfehér testét... Istenem...</p>
				<p>E pillanatban Regen elsápadt, homlokán kiütött a verejték, lélegzete elakadt,
                        mintha valaki a nyeldeklőjére ütött volna. Egy szenvedő, sovány kis arcocska
                        furakodott közéjük, s Regen majdnem felkiáltott:</p>
				<p>“Clementina!”</p>
				<p>Tisztán és érzékletesen látta megholt feleségét, aki leányát védi ellene. A
                        jó, derék, önfeláldozó, tiszta férj ellen védi, akinek a haldokló asszony
                        annyi bizalommal súgta oda utolsó óráján:</p>
				<p>“Richard, légy apja az én leányomnak!”</p>
				<p>Regen úgy érezte, hogy szentségtörés az, amit el akar követni. Meggyalázása
                        egy anya emlékének, a feleség hitének és egy gyanútlan gyermek
                        tisztaságának.</p>
				<p>“Lót” - ez a szó jutott Regen eszébe, s agyában hangosan keltek föl Szilvássy
                        kanonok szavai. Egyedül voltak... Nagy meleg, esti csend... Lót az egyik
                        leányát ölében tartotta... Regen megvetést és utálatot érzett maga
                        iránt.</p>
				<p>Hosszú ideig fel és alá járkált a szobában. A vére kissé lehűlt. Valami
                        csodálatos és megfejthetetlen kielégülést érzett, és hirtelen eszébe jutott
                        egy hatalmas fúga, amelyet a készülő kantatéba lehetne illeszteni. A másik
                        percben már elfelejtette a hangzatokat. Amikor le akarta jegyezni,
                        gondolatai újra visszaugrottak Jenny ágyához. Egyszerre nagy vérhullám
                        ömlött át az agyán.</p>
				<p>“Hátha nem is szeret engem?”</p>
				<p>Eddig még nem is gondolt erre. De...</p>
				<p>Regen arca kissé felvidult. Jenny nem is búsult túlságosan a szegény Gyömörey
                        után. Pedig a menyasszonya volt. Ellenben mindig lágy pirosság önti el az
                        arcát, ha füle hallatára dicsérik mostohaapja emberi és művészi nagyságát.
                        Szeme mindig oly lázas elragadtatással nézi őt. Pfaff Márton néha ízléstelen
                        célzásokat tett az ő kalandjaira, s olyankor Jenny homloka haragosan
                        összeráncolódott... Féltékenység volt ez? Vagy csak a tiszta lelkű gyermek
                        ösztönszerű borzadása a léhaságtól és bűntől?</p>
				<p>Regen semmit sem tudott, de annyira szerelmes volt Jennybe, hogy el sem tudta
                        képzelni másképp, mint hogy Jenny is szereti őt.</p>
				<p>Regennek eszébe jutott a grófnő. Milyen bátor, erős és nagyszerű volt az az
                        asszony. Eszébe jutott Forelli Emma... Mi az emberek gyönyörűsége és
                        jóltevője vagyunk. Mi nem kérünk az emberektől semmit, de magunkat, az egész
                        életünket, a bennünk levő minden értéket nekik adjuk. Mi külön bolyongunk az
                        élet magányos terein. Nekünk jogunk volna ahhoz, hogy a magunk örömeit ott
                        keressük, ahol találjuk. Szép a maga mostohaleánya?... Hogy szép-e? Regen
                        Richard úgy érezte, ujjongani, sírni és jajveszékelni kell, ha Jenny
                        szépségére gondol. Ezt a szépséget ott érezte a szeme előtt csodálatos fehér
                        lángban égni, ragyogni, tündökölni. Itt van előtte, és csak ki kell nyújtani
                        érette a kezét. E pillanatban a kicsinyes polgári konvenciókat, a
                        leánykérést, a vőlegényeskedést, a házassági ceremóniákat, a látogatók
                        ünnepélyes szerencsekívánatait oly ostobának, unalmasnak, végevárhatatlannak
                        és magához méltatlannak találta, hogy elszégyellte magát.</p>
				<p>“Házasság! Én megfojtom magamban Clementina emlékét, lábammal taposom a
                        kegyelet, az erkölcsi élet törvényeit s a püspök, a papok, a szomszédok, a
                        hivatalnokok és a kereskedők véleményétől teszem függővé boldogságomat!?
                        Nem. Nem veszem feleségül Jennyt. Nincs szükségem az emberekre, a házassági
                        formákra, s nem veszem kezembe a vándorbotot, nem leszek impresszáriók,
                        hangversenytermek, orgonakereskedők, színházi vállalkozók rabszolgája.
                        Negyvenkét éves vagyok, nem kezdek új életet, nem kell hír, dicsőség,
                        vagyon... itt jól vagyok, csendes, megelégedett, boldog magányban
                        elbújhatok... egyedül... Jennyvel.”</p>
				<p>Regen csodálatos elszántságot érzett magában. Mindent, amit eddig
                        lehetetlenségnek látott, most oly közelfekvőnek, egyszerűnek és elérhetőnek
                        talált, mint a gyermekek, a részegek és az őrültek.</p>
				<p>“Egyedül vagyok ezen a világon, s az egyetlen eleven teremtés, aki érdekel,
                        aki után vágyakozom, akit szeretek, itt van mellettem ötlépésnyire. Micsoda
                        isteni vagy emberi hatalom tilthat el engem ettől az egyetlen vágytól, ettől
                        az egyetlen szerelemtől, a boldogságnak ettől az egyetlen lehetőségétől?
                        Jenny az enyém lesz. Nem lesz a feleségem, de az enyém lesz. Ki fog róla
                        tudni? ő tovább is a gyermek szerepét játssza a házban... de titokban az
                        enyém lesz.”</p>
				<p>- Még ma! - kiáltotta hangosan, fájdalmasan Regen, öntudatlanul, de
                        félelmetes, hatalmas férfijajjal.</p>
				<p>- Jenny! - ordította eszeveszett őrjöngéssel, és karjait kinyújtva, lázas
                        szemekkel nézett az ajtóra, amelynek barna lapján ott látott lerajzolódni
                        egy hófehér, meztelenségben sugárzó alakot, a legszebbet és
                        legtökéletesebbet, amilyent csak a negyvenkét esztendős ember fantáziája tud
                        megálmodni.</p>
				<p>E pillanatban gyorsan kinyílt az ajtó, s fehér, habos ingében, kibomlott
                        hajának aranyos sátora alatt megjelent Jenny. A leány alakja átrajzolódott a
                        könnyű éji ruhán, s Regen szemtől szembe látta előbbi vízióját.</p>
				<p>Jenny arca a rémülettől halavány volt, a szája remegett, és kétségbeesve
                        tekintett Regenre.</p>
				<p>- Mi bajod van, apám? - sikoltott gyermekes ijedtséggel, s a maga
                        meztelenségével nem törődve, odarohant a zokogó Regenhez.</p>
				<p>- Az Istenért, apám... apám!</p>
				<p>Regen tétovázva, ijedten, gyáván nézett a leányra.</p>
				<p>- Apám, orvosért küldök.</p>
				<p>Regen üveges szemekkel bámulta Jennyt, aki félelmében sikoltozni kezdett.</p>
				<p>- Apám, én félek... te rosszul vagy.</p>
				<p>Jenny oly egyszerű, naiv és gyermekes volt, olyan ijedt és szepegő, hogy
                        Regen megsajnálta. Szeretett volna valami kibékítőt, valami jóságosat
                        mondani, de bármint erőlködött, egyetlen hangot nem tudott kipréselni a
                        torkán. Megdermedten, fájdalmas vonaglásban, üveges szemekkel, folyton csak
                        nézte, nézte a leányt.</p>
				<p>Jenny szinte őrjöngve kiabált:</p>
				<p>- Segítség... Kádi néni... segítség!</p>
				<p>Az egyszerű parasztnév különös ridegséggel hangzott Regen fülébe... Kádi
                        néni... Ez a becsületes, együgyű, majdnem komikus név, mintha villanyos
                        ütéssel érintette volna az idegeit. Érezte, hogy visszanyeri
                        beszélőképességét. Meg akarta szólítani a leányt, hogy visszaküldje a
                        szobájába. Először csak a kezével tudott inteni, hogy nincs semmi baja.
                        Aztán kinyílt a szája, hogy kimondja a nevét. Kissé erőlködött, s aztán maga
                        is megdöbbent a hangjától, ahogy rekedten, izgatottan és félhangosan kijött
                        a torkán...</p>
				<p>- Clementina.</p>
				<p>Az anya nevét mondta ki a leányáé helyett. Regen azt hitte, hogy e
                        pillanatban csodát tett kedvéért az Isten.</p>
				<p>Jenny megkönnyebbülten nézett az apjára.</p>
				<p>- Mamáról beszélsz?</p>
				<p>Regen most már öntudatosan akarva, megismételte:</p>
				<p>- Clementina.</p>
				<p>Érezte, hogy ez a név újra visszaadja férfias erejét és elhatározásának
                        tisztaságát. Felemelkedett székéből, mosolyogni próbált, odalépett a
                        leányához, és megsimogatta Jenny fejét.</p>
				<p>- Bocsáss meg, hogy megijesztettelek... Elaludtam, és ijesztő álmom volt. Azt
                        álmodtam, hogy valami nagy vétket akarok elkövetni. Most már, hála Isten,
                        semmi bajom.</p>
				<p>Jenny boldogan sírt, és megcsókolta Regent. Regen gyengéden eltolta
                        magától.</p>
				<p>- Eredj, leányom, a szobádba. Jó éjszakát.</p>
				<p>Jenny csodálkozva és félénken nézett Regenre. Most vette észre, hogy Regen
                        Richard szép, sápadt arcán csurognak a könnyek. A keze jéghideg, a szája
                        széle reszket, s a szeme oly furcsán néz, olyan megdöbbentően és idegenül,
                        mintha nem is az apja, hanem egy egészen más, idegen ember állna előtte.
                        Jenny ebben a pillanatban olyat érzett, amilyent még soha. Érezte, hogy nő,
                        s félni kezdett Regentől. Szeretett volna valamit mondani, de egyetlen igaz
                        és tiszta szót nem talált. Egyszerre végignézett magán, s borzasztó
                        szégyenérzet lepte meg. Egyik kezével a mellét takarta be, a másikkal az
                        arcát. Kivánszorgott a szobából. Az ajtóban hallatlan erőlködéssel ezt az
                        egyetlen szót tudta kimondani:</p>
				<p>- Clementina...</p>
				<p> Regen másnap visszaküldte Jennyt Regensburgba, a Cecília-nővérek
                        nevelőintézetébe.</p>
				<p>A vonat délben indult. Az állomáson csak Péterffy György jelent meg, arcán
                        vonaglottak a ráncok, fogsora jobban vacogott, mint valaha, és világossárga
                        kesztyűs kezében nagy virágbokrétát szorongatott.</p>
			</div>
			<div type="chapter">
				<head>10</head>
				<p>Regen Richard azt hitte, hogy dolgát okosan és becsületesen elintézte.</p>
				<p>“Mentem, mendegéltem, és utamban veszedelmes örvényre bukkantam. Erősen
                        szédültem, egy pillanatban már majdnem belehullottam a mély szakadékba, de
                        egy hatalmas erőfeszítéssel megállottam a tátongó veszedelem láttára, és
                        józan eszem hidat vert az örvény fölött.”</p>
				<p>Így dicsekedett magamagának Regen, és önérzetesen megállapította, hogy
                        derekasan cselekedett. Péterffy György ugyan nem tudott hasonlóképpen
                        lelkesedni. Haragosan csattogtatta fogait.</p>
				<p>- Persze, persze. Okos ember nem rohan a veszedelembe. Az okos ember
                        lefekszik és alszik.</p>
				<p>- Péterffy úr hogy cselekedett volna az én helyzetemben?</p>
				<p>- Én? - riadt fel az öreg, és szinte megsemmisült fekete gérokkjának meg
                        szárnyas gallérjának rengetegében.</p>
				<p>- Én? - ordította teli tüdővel Péterffy. Kihúzta magát vakítóan fényes
                        gallérjából, és végignézett a karnagyon. Megforgatta kezében a botot, mint
                        aki most hosszú és kemény beszédre készül. De aztán behorpadt a melle,
                        botját hóna alá csapta, s csak ennyit mondott:</p>
				<p>- Hagyjon nekem békét az úr, s tegyen, amit akar.</p>
				<p>Péterffy György fogta a kalapját, és köszönés nélkül távozott.</p>
				<p>Regen eleinte nem tudott aludni, étvágytalan és ingerlékeny volt, napokig nem
                        mozdult ki a házból, nem fogadott senkit, mindenkinek azt mondta, hogy
                        beteg. Nagy számadásokat tett önmagával.</p>
				<p>“Beteg idegzetű embernek egyedüli orvosság az unalom” - gondolta napjában
                        többször, s egy hét múlva megállapította, hogy elég nagy adagot vett be
                        ebből az orvosságból. Kezdett kíváncsi lenni arra, hogy mi történik künn az
                        életben. Lassankint eszébe jutott egy-egy asszony, aki azelőtt érdekelte.
                        Sokszor órákon át nem gondolt Jennyre. Ha az az éjszaka eszébe jutott, heves
                        szégyenérzet fogta el. Ilyenkor összevonta a homlokát, erősen becsukta a
                        szemét, hogy elűzze magától a kínos jelenet fel-felvillanó emlékét. A
                        második héten a szégyenkezést bizonyos enyhe sajnálkozás váltotta fel és
                        csodálkozás afölött, hogy annyira úrrá lett idegein egy lehetetlen és őrült
                        szenvedély. Eszébe jutott egy regensburgi barátja, aki negyvenéves koráig
                        szenvedélyes alkoholista volt, s egy különös és meglepő hangulatváltozás
                        után örökre lemondott szenvedélyéről.</p>
				<p>- Tizennégy napon keresztül nem mozdultam ki a házból - mesélte neki barátja
                        -, s e két hét alatt lezajlott bennem az idegrendszerem forradalma. Két hét
                        elegendő ahhoz, hogy az ember elfelejtse önmagát. Meghaljon, eltemetkezzék
                        és feltámadjon. Agyában új képzetek borítsák el a régieket, új vágyak
                        lobbanjanak ki a kiégett szenvedélyek hamujából.</p>
				<p>Ilyeneken töprengett Regen, s mind erősebben kezdte hinni, hogy igaza
                        van.</p>
				<p>“Elveszem Jennyt, vagy a szeretőmmé teszem - okoskodott tespedő unalmában -,
                        és azután?... Negyvenkét esztendős vagyok. Negyvenkét esztendő nem azért
                        sok, mert negyvenegy van mögötte, hanem azért, mert tíz év múlva ötvenkettő
                        lesz belőle. Tíz esztendő múlva ötvenkét éves leszek, Jenny pedig
                        huszonhat... Jól tettem, hogy elküldtem Jennyt.”</p>
				<p>Ez a tengernyi bölcsesség mind kevés volt ahhoz, hogy meg tudja győzni
                        Péterffyt. Az öreg archivárius zárkózott volt és hideg, és néha gúnyosan
                        mosolygott Regen megállapításain.</p>
				<p>A karnagy két hét múlva kiment az emberek közé, és újból dolga után látott.
                        Mintha Regensburgban volna a Haberl-féle zeneiskolában. Hivatalnok embernek
                        gondolta magát, aki a nap bizonyos óráiban kenyeret keres, s azután szabad
                        idejében csendesen szemlélődik és pihen. De amióta Jennyt elküldte, nem
                        találta kedvét a házában. Az esti teázások elmaradtak, Péterffy és Szilvássy
                        kanonok mind ritkábban látogattak hozzá, mintha Jennyvel együtt eltűnt volna
                        a ház minden szépsége és csábító varázsa. Regen is gyakran töltötte az estét
                        idegen helyen. Zongoraleckéit szívesen tette az esti órákra, hogy ne legyen
                        egyedül, s ne lássa Jenny hálószobáját. Sokat járt a kaszinóba, a
                        sörházakba, a bástya mellett levő kocsmába, olyan helyekre, ahová azelőtt be
                        sem tette a lábát.</p>
				<p>Igényeiben és szórakozásának megválogatásában kevésbé volt finnyás, mint
                        azelőtt. A kávéházban néha órákig biliárdozott. Egyszerre csak azt vette
                        észre, hogy fél tucat körnek, egyletnek, társulatnak a tagja. De a
                        szalonokba nem járt el, az asszonyokat unalmasaknak találta, és módfelett
                        idegessé tette, hogy akaratlanul is mindenkit Jennyvel hasonlított össze. Az
                        élete lassan új rendet vett fel. Valami szabatos, pontos és unalmas
                        megismétlődés állott be napi elfoglaltságában és szokásaiban. Korán kelt,
                        majdnem minden reggel elment a templomba, végighallgatta a koralisták
                        énekét, tétován ácsorgott a dóm előtt, s eleinte otthon, később az Aranyhajó
                        Szállodában, árvaszéki ülnökök, törvényszéki bírák és városi jegyzők
                        törzsasztalánál költötte el ebédjét. Szótlanul hallgatta a társaság
                        egészséges, vidám, együgyű kacagását, s néha már a politizálás is
                        érdekelte, amelyben az urak kifogyhatatlanok voltak. Nem telt bele négy
                        hónap, Regen egy szép napon leült kártyázni.</p>
				<p>- Regen Richardnak vége van - jelentette ki Péterffy György archivárius, aki
                        azt tartotta, hogy bármily hosszú az élet, egyetlen perce sincs az embernek,
                        amelyben ráérne semmit sem csinálni.</p>
				<p>Regen Richard azonban órákon keresztül tudott kártyázni, és igen kellemesnek
                        és megnyugtatónak találta a kaszinói beszélgetéseket, amiken a törvényszéki
                        elnök, Baross főispáni titkár és Barnabás úr vitték a szót. A napi események
                        mindjobban érdekelték, és rájött, hogy egyéb dolog is van a világon, mint a
                        zene. Már nem is nagyon érdekelte, hogy volt-e sikere Poncinelli
                        “Giocondá”-jának, vagy sem. S ami a színházat illeti, mindössze az kapta meg
                        a figyelmét, hogy ennek vagy annak a művésznek mennyit fizetnek esténkint. A
                        tantièmek és fellépési díjak annyira érdekelték, hogy megirigyelte a
                        chicagói cirkusz egy művészét, aki száz dollárt kap hetenkint azért, mert
                        nem nőtt magasabbra kilencven centiméternél. Tripp Károly, aki kéz nélkül
                        zongorázott, csak heti negyven dollárra vitte - olvasta élvezettel -, a
                        lábtalan Boven Elli azonban hatvanat is megkeres.</p>
				<p>Baross főispáni titkár emlékezett arra, hogy egy óriást látott ezelőtt tíz
                        évvel Berlinben, s annak ötszáz márka volt a heti fizetése.</p>
				<p>- Csodálatos - jegyezte meg a törvényszéki elnök -, hogy az óriások között
                        jobban fizetik a férfiakat, mint a nőket. A budapesti Wulf-cirkusz
                        négymázsás hölgye hetenkint csak ötven forintot keresett.</p>
				<p>- Bizonyára onnan van ez - fontoskodott Barnabás -, mert több kövér nő van a
                        világon, mint férfi.</p>
				<p>- Viszont Myers kisasszony negyven dollárt kap a szép körszakálláért.</p>
				<p>- Pedig az ragasztott is lehet...</p>
				<p>Így beszélgettek délután kettőtől háromig a kaszinóban, és Regen Richardnak
                        egyetlenegyszer sem jutott eszébe a “Lót-kantate” és Sodoma pusztulása.</p>
				<p>Regen Richard egész rendes ember lett, de ez az átalakulás oly gyorsan
                        történt, hogy a szalonokban s az asszonyok körében észre sem vették. Ott még
                        mindig úgy beszéltek róla, mint aki napjait a szerelem és a művészet
                        gyönyörűségei között felezi meg, s Pfaff Márton most is sűrűn vitte hozzá a
                        szerelmes leveleket. Regen kezdte nem érteni a feléje szárnyaló asszonyi
                        hódolatot. Azt az időt, amikor minden reggel érzéki ábrándok puha
                        bágyadtságában ébredt, s első hangulata a tegnapi kaland utóíze és a mai
                        találkozás kíváncsi előérzete volt - annyira elmúltnak és idegennek találta,
                        hogy elcsodálkozott az asszonyokon. Mit akarnak tőle? Regen Richard templomi
                        orgonista, karnagya a dalárdának és a székesegyházi zenekarnak, tanár a
                        városi zeneiskolában, és látogatója a bástya alatt levő kocsma
                        művészasztalának... negyvenkét éves, szőke ember, csendes temperamentumú,
                        lelkiismeretes polgár, aki irtózik a csalástól, a kalandoktól és a szerelmi
                        botrányoktól. Mit akarnak tőle az asszonyok?</p>
				<p>Egy alkalommal azonban nem tudott ellenállni a csábításnak. Egy
                        huszárszázados fiatal és bizarr szépségű felesége vallott szerelmet a
                        művésznek. Regennek nemegyszer feltűnt színházban, sétatéren, templomban,
                        esti korzón, egy nyúlánk, kacér mozdulatú, délceg járású, vörös hajú
                        asszony, akit mindig tisztek kísértek, mint testőrszakasz egy
                        amazonkirálynőt. Az asszony egyébként a legzárkózottabb életet élte, csak
                        kincstári hölgyekkel érintkezett, csak katonákkal táncolt a bálokon, s csak
                        tiszti kísérettel mutatkozott a tenisztéren. Az ura francia eredetű
                        családból származott - Barbot-nak hívták -, kemény nézésű, de a sok
                        kártyázástól és éjjelezéstől kissé megrokkant, koravén, cinikus gavallér
                        volt, aki a maga dús ifjúságából túlontúl ismerte az asszonyokat. Feleségét
                        csaknem zár alatt tartotta, nem mintha annyira szerette volna, de azért,
                        mert jónak látta előzetes intézkedésekkel megóvni magát a féltékenység
                        felesleges és bosszantó kellemetlenségeitől. Ez az ember önző volt és
                        erkölcstelen, léha, gőgös és szarkasztikus, fáradt és kiábrándult, de kemény
                        kezében úgy tartotta a feleségét, mint egy rakoncátlan és megbízhatatlan
                        paripát. Gyanakvó volt minden pillantásra, amely a kelleténél nagyobb
                        érdeklődéssel mérte végig az asszony érzékien szép, karcsú, tömött idomait,
                        apró kis lábát és vékony bokáját. Valószínű, hogy erre az óvatosságra alapos
                        oka is lehetett. Az, asszony szeme mindig tüzesen égett, és jobbra-balra
                        forgott, mintha keresne valakit. Szeszélyes, de okos és dús fantáziájú
                        teremtés volt Barbot-né, és energikus, katonás fellépése szédületbe ejtette
                        a fiatal hadnagyokat.</p>
				<p>Barbot-né valahogy meghívatta magát Barossné egy estélyére, s ott
                        megismerkedett Regen karmesterrel. A következő héten megértették egymást, s
                        alkalmas helyről gondolkoztak, ahol találkozhatnának.</p>
				<p>Regen nem volt szerelmes a százados kacér kis feleségébe. Érdekes és izgató
                        egyénisége azonban sokkal nagyobb hatással volt reá, semhogy az életnek ezt
                        a most kínálkozó szép ajándékát vissza tudta volna utasítani.</p>
				<p>“A kártyázást is megunja az ember” - gondolta Regen, s eleinte a külváros
                        sötét és széles utcáin sétálgatott Barbot-néval, akiben az új és érdekes
                        helyzet valósággal ujjongó elragadtatást idézett fel. Az asszony
                        szenvedélyes szerelme és viharos egzaltációja Regenre sem maradt hatástalan,
                        s a karnagy közel járt ahhoz, hogy kissé fölemelje lelkét arról a
                        színvonalról, amelyre Jenny távozása után lesüllyedt. Voltak napok, mikor
                        kimaradt a kaszinóból, s ilyenkor felkereste Péterffy archiváriust, s
                        elpanaszolta öreg barátjának, hogy Barbot-néval való találkozásai mennyi
                        veszedelemmel és a kielégítetlen vágyak mekkora fájdalmával járnak.</p>
				<p>- A dolog kezd idegessé és türelmetlenné tenni. Jobb volna talán, ha
                        abbahagynám.</p>
				<p>Az öreg gavallér élénken tiltakozott.</p>
				<p>- Nem ez a rendje a dolognak, uram. Csak előre! Szép, okos és finom
                        hedonizmus. Ez az én véleményem.</p>
				<p>Péterffy a szerelmi találkozások számára felajánlotta kis villáját a
                        Zsolnay-gyár közelében.</p>
				<p>Ez az egyetlen hely, ahol még, hála Isten, el lehet bújni az emberek elől.
                        Ezen a kőkerítésen még Baross titkár szeme sem hatol keresztül, pedig annak
                        az egész város üvegből van, s minden emberen átvilágít az ő kíváncsiságának
                        lámpása. Ha úgy tetszik, uram, a bejárattól balra levő kis szalon
                        rendelkezésére áll, csak a napot, órát és percet tudjam, amikor öreg
                        cselédemet szabadságolom, és kutyámat bevonszolom magamhoz az íróasztal
                        alá.</p>
				<p>Regen és Barbot-né hetenkint egyszer találkoztak, este hat óra után, amikor
                        már sötét volt az utcán. Barbot-né kocsin ment a találkozóra, s a ház előtt
                        néhány száz lépésnyire kiszállott a bérkocsiból, és gyalog folytatta útját.
                        A villa kapuja, a tornác, a balra nyíló ajtó nyitva volt, s a szerelmes
                        asszony már ott találta a művészt a levéltáros öreg bútorokkal túltömött kis
                        szalonjában, amelynek falát azoknak a családoknak hímzett címerei
                        borították be, amelyekkel Péterffy rokonságban volt. A címerek között apró
                        akvarellek, pasztellek, tollrajzok, elefántcsontra és porcelánra festett
                        miniatűrök bújtak meg, Péterffy őseinek - prémes, dolmányos, mentés
                        vitézeknek, magas gallérú, aranysujtásos katonáknak, selyembe és brokátba
                        öltözött fehér mellű mágnásasszonyoknak - ódon és hangulatos képmásai. Regen
                        Richard és Barbot-né szerelme fölött egy nagy és hagyományaira büszke
                        családnak rég pihenő, elporladt alakjai állottak őrt, s mikor Regen tréfás
                        kacagással figyelmeztette erre az asszonyt, Barbot-né hangosan sírt a
                        gyönyörűségtől.</p>
				<p>A legközelebbi találkozást egy csütörtök estére beszélték meg. Regen lelkében
                        nem sokáig tartott az a kis emelkedettség, amelyet az asszony szerelme
                        felidézett. Két-három találkozás után betelt Barbot-néval, s valahányszor
                        megpillantotta az asszonyt, mindig lelkiismeret-furdalást érzett. Mire való
                        ez a játék? Esténkint pedig, amikor a kaszinó éttermében barátai
                        társaságában aszúborokat szürcsölt, egészen megfeledkezett arról, hogy most,
                        ebben a pillanatban a huszárlaktanyához közel egy házban, titokteljes,
                        boldog mosollyal, ölében pihenő kézzel, szótlanul tétovázó szemmel üldögél
                        egy asszony, és reája gondol. Élvezettel és boldog, jóllakott lusta testtel
                        nyújtózkodott az asztal mellett, és Baross főispáni titkár csevegését
                        hallgatta. A kifogástalan gavallér éppen most jött haza Párizsból, és
                        élményeit mesélte. Beszélt a színházakról, a táncos helyiségekről, néger és
                        indus énekesnőkről, a pezsgőről és a borban fürösztött őszibarackról, s
                        lelkendezve magasztalta a franciák eleganciáját és a párizsi szabók
                        utolérhetetlen művészetét.</p>
				<p>- Az elegáns emberek társasága most három, külön-külön szervezett és
                        egymással erősen konkurráló szektára bomlik. Az első szekta a Bondiné. Ez
                        fölötte szűk ruhát s benne feszes, angolos, viharedzett sportsmant jelent,
                        aki kalap nélkül jár a boulevard-okon, ökölbe szorított kézzel, dagadozó
                        izmokkal és öles lépésekkel, mintha mérföldeket akarna versenyt gyalogolni.
                        A Poiseux éppen az ellenkezője ennek: feminin ember, sima hajjal, kis
                        fürtöcskékkel a homlokán, a csuklóján arany karperec csörög, az ujjain
                        drágakövek ragyognak, az inge és a zsebkendője csupa csipke, az arcára nyers
                        húst rak, ha alszik, a szemébe atropint csöpögtet, és illatszerben
                        fürdik.</p>
				<p>- Pfuj - fakadt ki a törvényszéki elnök, és sáros cipőjét felrakta a szék
                        támlájára.</p>
				<p>Baross titkár legyintett egyet, és folytatta.</p>
				<p>- A harmadik rend a Larbiné. Ez kurta derekú, de majdnem földig érő kabátban
                        jár, s nadrágját kétszer feltűri, hogy csíkos selyemharisnyája
                        érvényesüljön. Sárga Derby-kesztyű ragyog a kezén, és mindig olyan, mintha
                        lóversenyre menne. Ez nagyon fess és elegáns gondolat - tette hozzá a titkár
                        komoly meggyőződéssel, és Regen hosszan eltűnődött a párizsi úridivat
                        furcsaságain.</p>
				<p>- Hej, hej, szép dolog az, ha valakinek módjában van világot járni, és nagy
                        dolgokkal megösmerkedni - sóhajtott Barnabás úr, a mérnök, aki most egy
                        fiatal segédszínésznőnek tartott lakást a város alsó végén. Barnabás
                        elhatározta, hogy olyan hosszú nadrágot csináltat, amelyiket kétszer fel
                        lehet tűrni.</p>
				<p>A törvényszéki elnöknek eszébe jutott, vajon az ő kis nyomdászleány szeretője
                        nem csalja-e meg e pillanatban is, és ettől a gondolattól hirtelen elment a
                        jó kedve.</p>
				<p>A társaság szétoszlott, mindenki ment a maga apró örömei után, s Regen némi
                        lusta habozás végén úgy határozott, hogy még elmegy kissé beszélgetni a
                        bástya alatt levő bormérésbe. Itt éjfél után két óráig hallgatta a fiatal
                        művészek vitatkozásait, s amikor hazafelé indult, az ajtóban összeütközött
                        Barnabás mérnökkel és a lump városi jegyzővel.</p>
				<p>Regen nem is vette észre, hogy a legsivárabb éjjeli kompánia tagjává lett.
                        Már egész természetesnek találta, hogy ez az egyetlen lehetséges megoldása
                        a kisvárosi magános ember életproblémájának.</p>
				<p>Hazafelé menet eszébe jutott Jenny, kissé megrázkódott, és nagy
                        erőfeszítéssel elűzte magától a leány emlékét. Szándékosan inkább
                        Barbot-néra gondolt, de az asszony szerelmét most szinte elviselhetetlenül
                        sivárnak és untatónak találta. Megnézte az óráját. Egynegyed három.</p>
				<p>“Őrültség, hogy ilyen későn járok haza. Mikor a világon legjobb dolog
                        aludni.”</p>
				<p>Meggyorsította lépteit, és előre boldog volt, hogy milyen jó lesz tiszta,
                        hűvös ágyában kinyújtózkodni és csendesen aludni.</p>
				<p>Otthon az asztalán levelet talált Péterffy archiváriustól. Regen álmosan
                        olvasta:</p>
				<p>“Szerda, szeptember 2.</p>
				<p>Tisztelt Uram, hetvenhárom éves vagyok, s tegnap először történt az
                        életemben, hogy nem tudtam aludni. Lefeküdtem, néhány lapot végignéztem az
                        Árpád-ház genealógiájából, s észrevettem, hogy Kun László nővére, Erzsébet
                        hercegasszony körül megoldhatatlan rejtélyek vannak. Nem tudom, érdekli-e
                        önt az az eset, hogy a fejedelemasszony (a Nyúl-szigeti - most Margitsziget
                        - Domonkos-rendű apácakolostor főnöknője) 1270 körül a Szerémségben járt, és
                        fogadalmas apáca létére leánygyermeket szült. A régibb irodalom ugyan
                        amellett kardoskodik, hogy Erzsébet 1269-ig törvényes felesége volt
                        Milutinnak, s ebből a házasságból két leány született, de ezt újabb
                        kutatások alapján koholmánynak kell tartani. Én úgy vélem, hogy a szép
                        hercegnő 1287-ig csendesen éldegélt és imádkozott a margitszigeti
                        kolostorban, s ez év végén a cseh Zavis herceghez ment nőül. Tekintélyes
                        kútfők ezzel szemben azt állítják, hogy Zavis herceg feleségét Judithnak
                        hívták - ó, Uram, Ön nem is képzeli, mily bajok származnak abból, ha a
                        családok nem jegyzik fel pontosan genealógiai adataikat.</p>
				<p>Ezen töprengve elhatároztam, hogy rendbe hozom családom genealógiai
                        táblázatát, és megírom a még hiányzó utolsó fejezetét, azaz saját magam,
                        Péterffy György, életrajzát. Mert, ha nem tévedek, családom hatszáz éves
                        történetének tartozom azzal, hogy a magam részéről kerek, egész, hiánytalan
                        és megbízható adatokkal zárjam le a Péterffyek családtörténeti
                        levezetését.</p>
				<p>Születtem 1812. március 3-án, megnősültem 1842. áprilisi 12-én, Ágnes leányom
                        született 1843. november 18-án, Mária pedig 1845. január 2-án. A házasságom
                        története - bár ez genealógiai szempontból a legcsekélyebb fontossággal sem
                        bír - nagyon érdekes és tanulságos. Feleségem a legszebb leány volt a
                        felvidéken, de rossz hírű, letört, gyanús forrásokból élő családból
                        származott. Apja, Betky Ákos, gárdista korában híres szép ember volt, s egy
                        festő valami nagy olajképben lefestette, s portréját a Ballhausban
                        kiállította. Ott látta meg a képet Dietrich Sarolta bárónő, egy sokszoros
                        milliomos hadiszállító leánya - lásd napóleoni háborúk és bécsi kongresszus
                        -, s kijelentette, hogy e férfiú felesége lesz, vagy a Dunába ugrik. Az apja
                        fölkutatta a portré modelljét, tízmillióért megvásárolta Betkyt, és Sarolta
                        boldogan szüretelte le a legszebb férfiú oldalán a mézeshetek édes
                        gyümölcseit. Ákos azonban nem találta elégnek a bárónő nyújtotta földi
                        örömöket, és millióit igazi magyar bőkezűséggel pazarolta az olasz opera és
                        a Carl-Theater színésznőire, lovakra, estélyekre és bálokra, amelyeken a
                        bécsi kongresszus összes léhűtői részt vettek, s valamennyien gyémántokkal
                        kirakott zsebórát, email szivartárcát és erre a célra Párizsból hozatott
                        grande cocotte-okat kaptak Betkytől ajándékba. Apósom ily módon a tízmilliót
                        három év alatt elköltötte, feleségét otthagyta, és visszament Gömör megyébe
                        parasztnak. Ott újra megnősült, és egész rendes emberré lett. Csak azt nem
                        tudta senki, hogy miből él. Valószínűleg Dietrich báróból, aki új milliókat
                        és leányának új férjet szerzett - azt hiszem - Észak-Olaszországból. Ennek a
                        jeles férfiúnak volt a leánya Betky Lujza, akit Bécsben ismertem meg, amint
                        éppen eljegyzését tartotta egy német lovastiszttel. Elválasztottam őket.
                        Megverekedtem a dragonyossal és Betky Ákossal, és összevesztem a
                        famíliámmal. Már akkor azt tartottam, hogy céljainak megvalósításában az
                        ember nyílegyenesen haladjon előre, és legyen önző és kegyetlen és ne féljen
                        sem a kardtól, sem a könnyektől. Igaz, később kibékültem apósommal is, a
                        dragonyossal is, kifizettem mind a kettejük adósságait, és feleségül vettem
                        Lujzát, aki olyan szép volt, mint egy arkangyal, s akit a világon
                        mindenkinél jobban szerettem. Ez a története házasságomnak.</p>
				<p>A mézeshetek után Aszkárra, Heves megyei ősi kúriámba vittem feleségemet, s
                        átvettem a határban fekvő hatszáz holdas földem gazdasági ügyeinek
                        vezetését. Hogy kisded birtokom jövedelmét jobban kamatoztathassam, a
                        kastély körül nagy rózsafaiskolát és gyümölcsöskertet létesítettem, amely
                        híressé vált az egész országban. A rózsák királya voltam, és gyümölcseim
                        ízét Ferdinánd király és Ferenc József is ismerte. Boraim Franciaországba is
                        eljutottak, és rendjelet kaptam a bajor régenstől és a szász királytól.
                        (Íróasztalom bal alsó fiókja.)</p>
				<p>Hogy akkor miért hagytam el az ősi fészket, amelyhez hatszáz éves
                        családtörténeti adatok fűztek? Azért. Megutáltam. Majdnem meggyűlöltem
                        őseimet is, akiknek leszármazását, születését és halálát - merem állítani -
                        a genealógiai tudomány legtökéletesebb módszere szerint rendbe szedtem, és a
                        “Századok”, valamint a “Turul” hasábjain ismertettem. (Ezért választottak
                        a Történelmi Társaság igazgatósági és a Magyar Tudományos Akadémia levelező
                        tagjává.)</p>
				<p>Aszkárnak tehát hátat fordítottam. Feleségem született Betky Lujza ugyanis
                        (apja Ákos, anyja Saásdy Erzsébet, született 1820. április 1.) morfinista
                        lett, és 1850. július 3-án meghalt. Pszichológusok bizonyára azt mondják
                        erről, hogy ezt a falusi magány, a nem neki való környezet, a
                        vérmérsékletével és képzelőtehetségével ellentétben álló életmód tette.
                        Lehet. Engem nem érdekel. Annyit tudok, hogy gyermekeink hálószobája a
                        kertre nyílt, s ott aludtak Mária, Ágnes, viruló, szőke hajadonok, akiket
                        Bécsben a Szent Szívről nevezett apácák zárdájában neveltek gyermekkorukban,
                        s ott folyékonyan megtanultak németül, franciául és latinul, és kitűnő
                        jártasságot szereztek kézimunkában, zenében, a különböző irodalmak
                        ismeretében, festésben, lovaglásban és vívásban. Egy napon rájöttem, hogy a
                        két hölgy közös hálószobájába éjjelenként bejár a kertészlegény - Orgonás
                        Pál húszéves ifjú -, s a húga tudtával szerelmeskedik Péterffy Ágnessel. Ezt
                        1863 októberében tudtam meg, s két héttel később, október 28-án
                        bizonyosságot szereztem afelől, hogy Pál (kertészlegény) korábban Péterffy
                        Máriának is szeretője volt.</p>
				<p>Karmester Úr! Önnek bizonyára eszébe jut e pillanatban, hogy legokosabban
                        tettem volna, ha akkor nyomban főbe lövöm magam. Én ugyan az életnek nem
                        tulajdonítok nagyobb értéket, mint egy régi kódexnek vagy diplomának, de
                        akkor úgy véltem, hogy még nincs okom az életből való megfutamodásra. Jobban
                        sajnáltam feleségemet és leányaimat, mint magamat, s ha igazságosak akarunk
                        lenni, nem is vitatjuk, hogy ők sokkal szerencsétlenebbek, mint én. Mert én
                        - ugyebár - még mindig Péterffy György vagyok, tiszta lelkiismeretű, ép
                        ésszel rendelkező, egészséges ember, aki még sok örömet találhat a középkori
                        okiratok, történeti följegyzések és családi levelezések olvasgatásában. Ők
                        azonban - nincs kétség - végleg tönkrement, hajótörött, boldogtalan
                        teremtések, akik életük legszebb éveiben (az egyik huszonegy, a másik
                        leányom húszesztendős volt akkor) helyrehozhatatlan hibát követvén el,
                        szédítő és sötét mélységbe zuhantak alá, s örökre elvesztek a boldog,
                        becsületes, úri élet számára.</p>
				<p>December végén, karácsony napjára elkészültem magammal és teendőimmel. Összes
                        földi javaimat - kivéve könyvtáramat és kézirataimat - bíróilag rájuk
                        írattam. Nekik, akik elvesztették erkölcsi egzisztenciájukat, anyagi
                        függetlenségre nagyobb szükségük volt, mint nekem. Higgye el, Karnagy úr,
                        ezt is önzésből tettem, a magam kényelmére, hogy ne legyen semmi közösségem
                        velük. Ezt szükségesnek tartottam kijelenteni, nehogy félreértse jellememet,
                        és tévedésbe essék életéveim felől. Beállottam tehát vándortanárnak; 1870.
                        szeptember 1-ig jártam-keltem az országban, s birtokostársaimat az okszerű
                        gyümölcstermesztésre oktattam. Ebben segítségemre jött a kiegyezés s néhány
                        barátomnak a kormányban való elhelyezkedése. Kineveztek szőlészeti és
                        gyümölcsészeti vándortanárnak, de ezt a mesterséget is meg kellett utálnom,
                        minthogy minden untalan zsidónak néztek, és a szolgabírák - ismeretlen
                        vármegyékben - megtagadták tőlem az előfogatot. Végre 1870-ben kineveztek
                        e vármegyében levéltárnokká. Azóta az Árpád-ház genealógiáján dolgozom, de
                        Kun László nővéreivel nem boldogulok, és Erzsébet hercegasszony volt az oka,
                        hogy a múlt éjszaka nem aludtam, és kínos vergődésemben elhatároztam, hogy
                        megírom a család történetének utolsó fejezetét. Előre megírom, mert
                        eltökéltem, hogy az adatokat szó szerint beváltom tetteimmel. Az utolsó
                        fejezet tehát így hangzik:</p>
				<p>Péterffy György 1884. szeptember 4-én elutazott Aszkárra, kibékült rég
                        elhagyott családjával, és leányait, valamint azok fiát visszafogadta
                        szeretetébe s magamagának elkészítette a kamarássághoz szükséges
                        genealógiai táblázatot. Sajnos, gyermekei és unokái - Ferenc és Lajos - már
                        nem tarthatnak erre igényt, minthogy atyjuk, Krámer Ernő közrendi iparos
                        családból származott. Péterffy György így elrendezvén földi dolgait, 1884
                        ......... meghalt, miután kibékült Istennel, családjával és önmagával, s az
                        Árpád-házra vonatkozó kéziratait kiadatás végett átadta a Magyar Genealógiai
                        Társaságnak.</p>
				<p>Tisztelt Uram és barátom, sajnálom, hogy halálom pontos dátumát nem tudtam
                        belejegyezni az okiratba. Nem tudhatom, hogy melyik nap halok meg, bár
                        kétségtelen, hogy ebben az esztendőben befejezem életemet. Semmi reményem,
                        hogy Coronini grófnő temetésére elmehessek, s minthogy bizonyosra veszem,
                        hogy a csodálatos asszony beváltja szavát, s karácsony napján meghal,
                        bizalommal kérem Önt, nevemben is tegyen koszorút a koporsójára. Önt kérem
                        még arra is, hogy iktassa be családom történetébe halálom helyes dátumát, s
                        rajzolja azt családfámba, az utolsó ág legalsó levelecskéjébe is.</p>
				<p>Még egyet. Ne csodálkozzék, hogy leányaimnak megbocsátottam. Rájöttem, hogy
                        ha mindenkire haragudnék, akik a Péterffy-címert beszennyezték, temérdek
                        halott ősömre kellene gyűlölettel és megvetéssel gondolnom. Ellenségeim,
                        meggyalázóim, hűtlen, becstelen, alávaló és hálátlan rokonaim száma légió.
                        Ezeket a semmirekellő gonosztevőket ugyan nem az élő emberek között, hanem
                        már csak a genealógiai táblázatomon kell keresgélnünk, mert némelyikük már
                        néhány száz éve nyugszik és vezekel a föld alatt. De mit tesz az? Mi is
                        nemsokára halottak leszünk, s mi is rászorulunk arra, hogy utódaink
                        megbocsássanak. A Péterffyek évszázados története mutatja, hogy őseim sem
                        különbek, sem rosszabbak nem voltak koruk hőseinél. Voltak közöttük, sajnos,
                        hazaárulók, méregkeverők, összeesküvők és orgyilkos királyi cselédek (II.
                        János tizenötödik század, I. Péter tizenhetedik század), pártoskodók,
                        törökkel, némettel hamisan cimborálók, esküszegővárkapitányok (III. György,
                        1548-1610), szemérmetlen tolvajok, ragadozók, labancvezérek (II. András,
                        1650-1711), hamiskártyások, kockajátékosok, iszákosok és házasságtörők. Hát
                        mindezeket töröljem ki a családfából, üldözzem ki emlékezetemből, kaparjam
                        ki a történelmi okiratok lapjairól? Tagadjam ki ősömet, IV. Györgyöt, aki
                        hat falut, tizennégy mázsa ezüstöt, két felvidéki erdőt, ezer ökröt és négy
                        ménest prédált el (1738-1802), s miután húszéves korában elvette nagybátyja
                        hatvanesztendős özvegyét, negyvenéves korában elköltötte egy eszeveszettül
                        szerelmes grófkisasszony vagyonát, vénségére egy tizenhat esztendős
                        siketnéma leánykát kerített hálójába, és ennek kétezer holdját külföldi
                        szeretői között vad tivornyákban elprédálta. Ez a György azért jeles férfiú
                        volt, londoni klubok tagja, híres vívó és kártyahős, és szép kort adott neki
                        az Isten, s az aszkári családi sírboltban két márványangyal imádkozik porai
                        fölött. Nos, ennek is megbocsátottam, s megbocsátok mindenkinek és
                        leányaimnak is, mint a többi rossz asszonyoknak, akik családom történetét
                        házasságtöréssel, szökéssel és paráznasággal beszennyezték. Ők is nemsokára
                        a múlté lesznek, a sebek begyógyultak, a bűnök elévültek, a botrányokat
                        mindenki elfelejtette, s valamennyien találkozni fogunk az aszkári
                        temetőben, s nem lesz különbség köztünk, jók és gonoszak között.</p>
				<p>Mélyen tisztelt Uram, ha megengedi, tekintse ezen utolsó írásomat a magáénak.
                        Tegye el íróasztala fiókjába, s alkalomadtán lapozgassa át e papírokat.
                        Vegyen belőle tanulságot a szerelemre és házasságra, valamint az ember
                        változatos földi sorsára általában. Vonja le belőle azt a tanulságot, hogy
                        az életben jó és rossz vak véletlen játéka gyanánt, őrült
                        rendszertelenségben kavarog. Az embert este lefekvéskor kellemes gondolatok
                        ringatják álomba, és reggel véres tragédiákra ébred. Tisztesség, nagyság,
                        becsület és dicsőség éppen olyan üres és ártatlan fogalmak mint a csalódás,
                        gyalázat és fájdalom. Az ember mindegyiket egyforma közönnyel nézze, ne
                        örüljön az örömnek és ne fájjon neki a fájdalom, s az életben ne keressen
                        más szépséget, mint pusztán azt, hogy él. Semmit se akarjon túlságosan, s
                        ne mondjon le semmiről, csupán arról, amiről le kell mondania. Ha valahol
                        szakadék bukkan léptei elé, kerülje meg, ha meredek hegy állja útját,
                        forduljon vissza és sétáljon sík mezők és enyhe földhullámok felé. Vad
                        folyóvizek partján álljon meg és varja be, míg serény, ambiciózus és
                        munkabíró emberek hidat vernek a vízen, s Ön kényelmesen átlábolhat a
                        hullámok fölött. Erről van szó, Uram, s hogy némi útravalót adjak a
                        táskájába, fogadja el tőlem e tanácsokat. Ön még fiatal, még sok tennivalója
                        van az életben, s amint megfigyeltem, minduntalan meg-meghökken, és
                        szétnyíló szárnyait ijedten visszacsukja. Ne gondolja, Uram, hogy ami Ön
                        körül történik, az magában véve fontos dolog. Nem. Sem az öröm, sem a bánat
                        ne nyergelje meg Önt, és ne hajítsa fejét a sors igájába. Egy a fontos: hogy
                        rendben legyünk önmagunkkal. Van valami dolga még az életben. Végezze el.
                        Akar még valamit látni? Nézze meg. Vágyaival végezzen gyorsan, kívánságait
                        elégítse ki, a vérét hűtse le, halottait sirassa el szaporán, szeretőjét
                        szeresse, barátait szolgálja ki, ellenségeit vesse meg, az embereket,
                        dolgokat, Istent, világot, életet intézze el egykettőre röviden, rögtön - s
                        menjen föltartott fővel, csukott szívvel, rendbe hozott számadásokkal,
                        nyílegyenesen előre. Föl a fejjel, Uram, legyen a maga sorsának intézője,
                        önmagának ura, parancsolója, Istene... vegye feleségül mostohaleányát,
                        Jennyt, ha éppen akarja.</p>
				<p>Jó éjszakát, Uram!</p>
				<p>Innen, az élet csúcsáról, az öregek hideg, tiszta és reménytelen
                        szélcsöndjéből, az örömtelen és bánat nélkül való sötét mozdulatlanság
                        kapujából szívből üdvözli és vén kezét szeretettel nyújtja Önnek barátsága
                        és nagyrabecsülése jeléül</p>
				<p> Péterffy György,</p>
				<p> e néven VI. de Aszkár et Homoszló.</p>
				<p>U.i. Holnap este várom, holnapután elutazom.”</p>
				<p>Regen Richard lassan, tétovázva, csendesen összehajtogatta a levelet, és
                        íróasztala fiókjába rejtette. Aztán leült, ölbe tett kézzel bámult maga elé,
                        és Péterffy György szomorú sorsán sajnálkozott. Ez a mozdulatlanság csak
                        néhány pillanatig tartott. Hirtelen fölugrott, az ágyához lépett, és
                        vetkeződni kezdett.</p>
				<p>- Bánom is én. Hagyjatok nekem békét - szólt láthatatlan ellenfeleire, és
                        gyorsan belebújt az ágyba. Behunyta a szemét, és nagyszerű, boldog
                        álmosságot érzett. Már csaknem elaludt, amikor eszébe jutott Péterffy György
                        haragos és gúnyos szentenciája:</p>
				<p>“Az okos ember lefekszik és alszik.”</p>
				<p>Regen Richard elmosolyodott, és nyomban elaludt.</p>
			</div>
			<div type="chapter">
				<head>11</head>
				<p>Regen másnap hat óra tájban kikocsizott abba a városrészbe, amely a Budára
                        vezető országút mellett terült el, s e réven budai városnak hívták a
                        pécsiek. E helyen horvát és szerb keverékű lakosság telepedett meg, jómódú,
                        derék nép, amely lassankint egészen elmagyarosodott, és hosszú, széles
                        utcákat ragasztott a belsőváros nyugati széléhez. Az utca végén terült el a
                        Zsolnay-féle majolikagyár, amelynek cifra tetejű villáit, pompás parkját és
                        magas kéményeit kilométerek távolságából látta már a vándor, aki a budai
                        országúton Pécs felé közeledett.</p>
				<p>Ebben a városrészben a legnagyobb tekintély Pfaff Márton volt, a pedellus,
                        aki már két szép házat vett a vámház közelében. Az egyik ház kis akác- és
                        hársfaliget közepében valóságos aziluma volt Péterffy levéltárnoknak, aki a
                        villaszerű, elegáns épületet évek sora óta zsellérképpen lakta. A villa
                        homlokzatát vadszőlőlugas futotta be, s előtte kis tornácon - az is lugasok
                        közé rejtve - komor házőrző eb védte az archivárius csendes és büszke
                        remeteségét. A ház előtt régi, mecseki kőbányából hordott kerítés emelt
                        gátat az arra járó Zsolnay-gyári munkások, szénfuvarosok és bosnyák
                        kertészek kíváncsiságának. Péterffy György úgy lakott itt, mint egy kis
                        várban, amelynek hídja szüntelen fel van húzva a bástya falára.</p>
				<p>Pfaff Márton roppant büszke volt a házra és lakójára, egyaránt. A házat Villa
                        Archiváriinak hívta, és minduntalan dicsekedve hivatkozott tudós bérlőjére,
                        hogy Pfaff Márton áldozatkész és gavallér háztulajdonos, aki érti a módját,
                        hogy kell egy igazi villát egy igazi úr számára jó karban tartani. Amikor
                        Márton a házáról beszélt, azt hitte az ember, hogy egy római konzul
                        nagyszabású kőpalotájáról van szó. Az előszobát átriumnak hívta a pedellus,
                        Péterffy szalonjáról mint az ősök terméről beszélt, ahol a penatesek
                        vigyáznak a villa lakójára. Pfaff Márton klasszikus műveltségű férfiú volt,
                        egész életét a római jog és művelődéstörténet árnyékában töltötte, s nem
                        csoda, ha a ház előtt levő kis verandát valósággal oszlopcsarnoknak látta, s
                        a kutyaól fölé nem felejtette el kis jelzőtáblára ráírni kedvenc mondását:
                        “Cave canem!”</p>
				<p>Péterffy György e pillanatban a ház belső szobájában tartózkodott, s gondosan
                        csomagolta bőröndjeit, hogy holnap elutazzék feleségéhez és leányához ősi
                        kúriájába. Regen Richard a Zsolnay-gyár táján leszállt kocsijáról, és gyalog
                        folytatta útját Péterffy villája felé.</p>
				<p>“Ma tehát találkozom Barbot-néval, holnap pedig elutazik Péterffy György a
                        családjához” - töprengett magában Regen, gépiesen, fáradtan és unottan,
                        mindig ezt az egy gondolatot ismételgetve, mintha attól kellene tartania,
                        hogy útközben elfelejti a legközelebbi órák programját. Regen sem örömöt,
                        sem fájdalmat nem érzett. Nem örült a találkozásnak, s nem búsult azon, hogy
                        talán örökre elveszíti legjobb barátját. Egykedvű és mozdulatlan volt a
                        lelke, s amint a széles útvonalon apró házak mellett ballagott, nyugodtan és
                        megelégedetten szívta magába a hűs és ritka őszi levegőt, s figyelmét olyan
                        dolgok kötötték le, amelyeken azelőtt semmi meglátnivalót nem talált.
                        Csodálkozott, hogy a fák már lehullatták leveleiket.</p>
				<p>“Ejnye, de hamar ősz lett” - gondolta magában, és érdeklődéssel nézegetett be
                        alacsony ablakokon, amelyek mögött, lámpa világánál, asszonyok kötögettek és
                        gyermekek kártyavárakat építettek. Egy piszkos kis bolt előtt eszébe
                        jutott, hogy nincsen gyufája. Bement, egy telt keblű, szeplős, fiatal
                        zsidóasszonytól gyufát vásárolt, s elképedve nézte, hogy hét-nyolc apró,
                        kövér, szeplős, vörös kis gyermek nyüzsög a menyecske körül.</p>
				<p>- Mind a magáé?... Gratulálok.</p>
				<p>Regen szivarra gyújtott, és tovább ballagott.</p>
				<p>“Nagyszerű emberek ezek a zsidók - töprengett komolyan, egy kis irigységgel.
                        - Vézna, apró, szeplős kis zsidó ember letelepszik a városban, vörös hajú,
                        kövérkés, szeplős kis lányt elvesz feleségül, boltot nyit, kis hitelre tesz
                        szert, megvesz kiselejtezett, rongyos árukat, hetenkint egyszer vásárra
                        megy, jár-kel, lézeng, piszmog a boltban és a bolt körül, nagyon szereti a
                        feleségét, minden évben örül a gyermeknek, pontosan, rendesen, élvezettel
                        dolgozik, eszik és alszik, lassan-lassan gyarapodik, s gazdag és tekintélyes
                        ember lesz belőle. Nagyszerű emberek ezek a zsidók. A legboldogabb emberek a
                        világon. Nekem is pénzt kellene szerezni... vajon tudok-e még orgonálni úgy,
                        mint a Palestrina-ünnepen?”</p>
				<p>Regen és Barbot-né mindig külön mentek a találkozóra. Úgy látszik, Regen most
                        megkésett egy kissé, mert egy utcasaroknál hirtelen Barbot-né toppant eléje.
                        Regen szinte megijedt az asszonytól.</p>
				<p>- Előresietek - súgta oda Barbot-nénak -, nehogy valaki meglásson
                        bennünket.</p>
				<p>Az asszony, szerelmesen hízelegve, Regen hóna alá dugta a karját.</p>
				<p>- Menjünk együtt - könyörgött a férfinak -, egy lélek sem jár erre.</p>
				<p>Együtt ballagtak. Az utca kihalt volt, s a gázlángok oly messze pislogtak
                        egymástól, mint sötét kikötőben a jelzőlámpások. Barbot-né megkérdezte:</p>
				<p>- Szeretsz?</p>
				<p>Regen gyengéden megszorította az asszony karját, de nem szólt.</p>
				<p>- Kissé lehangolt vagy, szívem.</p>
				<p>- Sajnálom öreg barátomat - felelte halkan a művész, de ez a kifogás csak
                        éppen e pillanatban jutott eszébe. - Az öregúr egy időre, talán mindörökre
                        itthagy bennünket.</p>
				<p>- Vége a találkozásoknak?</p>
				<p>- Nem hiszem... ámbár lehetséges.</p>
				<p>- Az borzasztó volna - suttogta az asszony, kétségbeesetten belekapaszkodott
                        Regen karjába, és majdnem sírva fakadt. - Mi lesz akkor velünk?</p>
				<p>- Azt hiszem, visszajön - vigasztalta Regen. - Az öregúr ki akar békülni
                        családjával. Én azonban lehetetlennek tartom ezt.</p>
				<p>- Richard, én félek, hogy mindennek vége.</p>
				<p>A karnagy nevetett.</p>
				<p>- De ha nem jön vissza, az sem katasztrófa. Akkor magam bérelem ki a
                        házat.</p>
				<p>Az asszony annyira megörült ennek a gondolatnak, hogy megcsókolta Regen
                        arcát. A karnagy ijedten tekintett széjjel, hogy nem látta-e őket valaki.
                        Barbot-né szívből kacagott.</p>
				<p>- Milyen gyávák a férfiak!</p>
				<p>Aztán boldogan hozzásimulva kérdezgette Regent az öreg archivárius családi
                        viszonyai felől.</p>
				<p>- Istenem, milyen kár érte. Milyen szép, nemes, finom egyéniség. Tudod-e, ha
                        téged nem szeretnélek, az öregúrba tudnék szerelmes lenni?</p>
				<p>Regen vidáman nevetett, az asszony pedig lelkesedve folytatta:</p>
				<p>- Régi katonacsaládoknál láttam ilyen hódító, elegáns öreg altábornagyokat,
                        civilben, elefántcsont fogantyús bottal, vadgalambszínű kesztyűben.
                        Richard, én nagyon szeretném ismerni az öreg Péterffyt.</p>
				<p>Az asszony azután arról kérdezősködött, hogy mit tud Péterffy az ő
                        viszonyukról.</p>
				<p>- Semmit - felelt a karnagy.</p>
				<p>- Nem volt kíváncsi?</p>
				<p>- Soha.</p>
				<p>- Nem is tudja, kivel szoktál találkozni?</p>
				<p>- Nem. Sohasem kérdezte.</p>
				<p>- Ha kérdezte volna?...</p>
				<p>- Ugyan, milyen gondolat!</p>
				<p>Az asszony arca kissé elkomolyodott.</p>
				<p>- Bátran megmondhatnád neki.</p>
				<p>Regen mosolygott.</p>
				<p>- Ha ő megkérdezné, és te felhatalmazol...</p>
				<p>Barbot-né arca eksztázisban égett.</p>
				<p>- Igen, igen, sőt tulajdonképpen szeretném is, hogy tudja... Úgy érzem,
                        ennyivel tartozunk az ő lovagiasságának.</p>
				<p>- Furcsa - nevetett Regen, de úgy érezte, hogy Barbot-nénak ebben a
                        megjegyzésében van valami bájos asszonyi logika.</p>
				<p>- Hát miről beszélgettek, mikor engem vártok?</p>
				<p>- Isten tudja... Este hat órakor benyitok hozzá, megkérdezem, hogy van, mit
                        olvas, mit ír, hogy áll az Árpád-kori genealógia... aztán nyílik a kapu...
                        az öregnek olyan füle van, mint egy dámvadnak... Te nyitod a kaput.</p>
				<p>- Nagyszerű - susogott az asszony.</p>
				<p>- Igen, mindig ő hallja meg a kapu nyikorgását... s akkor feláll, szó nélkül
                        eltűnik, s a dolgozószobájába siet, folytatja az Árpád-kori genealógiát, s
                        vigyáz a kutyára, hogy el ne vakkantsa magát.</p>
				<p>- Nagyszerű - lelkesedett az asszony -, és a mi kis szobánk mindig tiszta,
                        ragyogó, az öreg bútorok drága füvek illatát árasztják, az asztalon mindig
                        egy cserép friss virág vagy néhány melegházból való rózsaszál, a mi
                        tiszteletünkre.</p>
				<p>- Finom és gyengéd gavallér az öreg.</p>
				<p>- És az ágy... - suttogta Barbot-né, szinte magánkívül... de nem folytatta,
                        csak ránézett nagy, fekete szemöldökkel árnyalt okos szemével Regenre.</p>
				<p>Az archivárius lakása elé értek. Az asszony nem engedte el Regen karját.</p>
				<p>- Menjünk kissé tovább. Olyan jó itt a levegőn. Úgy szeretlek.</p>
				<p>Keveset sétáltak. Az asszony elmondta, hogy kimondhatatlan boldog. Ez a
                        titkos, édes kis kaland egész testét és lelkét kielégíti. Semmi
                        lelkiismereti furdalást nem érez. Bizonyosan azért, mert ez igazi
                        szerelem.</p>
				<p>- Te is szeretsz, Richard?</p>
				<p>A karnagy nem tudott felelni. Az asszony nem is vette észre.</p>
				<p>- Nézd - magyarázta hevesen és boldogan -, ez az egyetlen dolog, amiért
                        érdemes élni. Nem bánom, ha akármi lesz a vége, nem kívánok semmit, teljesen
                        elégült vagyok, a testemben állandóan édes izgalmak futkároznak, víg vagyok,
                        jól alszom, élvezettel eszem, erősnek, fiatalnak, szépnek érzem magamat,
                        mondd, egész objektív értelemben véve, szép vagyok én, Richard?</p>
				<p>- Gyönyörű - sóhajtott Regen, s most csakugyan elragadónak és kívánatosnak
                        találta az asszonyt.</p>
				<p>- A profilom nem szabályos.</p>
				<p>- De elbűvölő az arcod karaktere.</p>
				<p>- Csúnya vörös a hajam.</p>
				<p>- Éppen ez az, ami benned egészen csodálatos.</p>
				<p>- A mellem kissé túlságos.</p>
				<p>- De a bőröd fehérsége...</p>
				<p>- Szereted, hogy olyan fehér vagyok?</p>
				<p>Regen lángolni kezdett.</p>
				<p>- Menjünk vissza... vagy maradj itt egy pillanatig... én előremegyek... Jobb
                        lesz ott benn.</p>
				<p>Az asszony megragadta Regen karját.</p>
				<p>- Richard, várj még egy pillanatig. Tudod-e, mi jutott eszembe? Menjünk
                        együtt.</p>
				<p>- S ha Péterffyt ott találjuk a szalonban? - kérdezte meghökkenve
                        Richard.</p>
				<p>Az asszony elpirult.</p>
				<p>- Hát éppen azért, Richard. Nem tudok ellenállni a vágynak, hogy az öregurat
                        megösmerjem. Vagy úgy találod, hogy ez szemérmetlenség?</p>
				<p>Regen kissé zavarba jött. Az asszony hevesen folytatta:</p>
				<p>- Látod, Richard, én olyan boldog vagyok, s ezt a boldogságot kis részben
                        neki is köszönhetem. Úgy szeretnék eléje állani, s megmondani neki, hogy
                        téged mennyire szeretlek... Igen, igen, szépen, egyszerűen közölni vele,
                        hogy imádlak téged, úgysem mondhatom meg senkinek... neki megmondanám, mint
                        az édesapámnak, eldicsekedném vele, hogy te is mennyire gyengéd vagy hozzám,
                        hogy mily tisztán, derülten, boldogan szeretjük egymást, és megköszönném
                        neki, hogy ezt lehetővé tette... Richard, engedd, hogy megköszönjem
                        neki.</p>
				<p>Regen sajátságos meleget érzett a tagjaiban. Ez az asszony mélyebb és
                        értékesebb, mint ahogy gondolta.</p>
				<p>- Ha úgy akarod...</p>
				<p>- Igen, akarom. Szépen, karonfogva menjünk be hozzá, és kívánjunk neki jó
                        estét.</p>
				<p>Az asszony boldogan vetette magát Regen keblére, s szinte futva vonszolta
                        magával a házba.</p>
				<p>A villa csendes volt, mint egy öreg hajó, éjjel, a kikötőben. A tornácon
                        petróleumlámpa égett, s jobbról, balról, két szobából halavány vöröses
                        világosság szűrődött át. Az öregúr vörös ernyőt borított a lámpásaira, attól
                        a szoba mély, meleg tónust kapott. Regen és Barbot-né beléptek az
                        előszobába, s a kis szalon felé tartottak.</p>
				<p>Barbot-né szíve erősen vert, s most egy kis gyávaság szállottá meg. De
                        hirtelen és gyorsan megnyomta a kilincset.</p>
				<p>- Jó estét, Péterffy úr - köszönt Regen, s mélyen zengő, férfias hangja
                        szinte túl hangos volt a szoba csendjéhez képest. Az íróasztal alatt
                        megmozdult a kutya, és barátságosan, de lustán támolygott az ismerős
                        látogató felé.</p>
				<p>Gyuri bácsi ott ült a kályha mellett, szűk, derékba szabott, magas nyakú,
                        hosszú, fekete kabátban, gondosan megborotválkozva és ragyogó fehér
                        gallérban, a hatvanas évek divatja szerint. Gyuri bácsi mindig parádésan
                        kiöltözködött abban a tudatban, hogy előkelő hölgy vendége van a háznak.</p>
				<p>- Jó estét, uram - ismételte Regen, de Gyuri bácsi nem emelte fel kicsiny
                        fejét a hófehér gallér rengeteg szárnyaiból.</p>
				<p>- Az öregúr elszundikált - mondta Regen vidáman, és közelebb lépett az
                        archiváriushoz.</p>
				<p>- Gyuri bácsi, szép vendége van... hahó, Gyuri bácsi! - kurjantott tréfásan
                        Regen, és megérintette az öregúr kezét.</p>
				<p>A hosszú, fehér, csontos kéz hideg volt, mint a halál.</p>
				<p>Regen borzadva vonszolta ki a szobából az asszonyt.</p>
				<p>- Meghalt? - dadogta Barbot-né, szinte eszelős ijedtséggel.</p>
				<p>Kifutottak a ház elé, hogy valakit odakiáltsanak a rettenetes helyre.
                        Regennek azonban eszébe jutott, hogy ezzel borzasztó módon leleplezné
                        hideglelősen reszkető, ájuldozó szeretőjét. Megragadta Barbot-né kezét,
                        forrón megcsókolta, és könnyes szemét esengve emelte reá.</p>
				<p>- Menjen, az Istenért, meneküljön, majd én valahogyan intézkedem.</p>
				<p>Barbot-né elfutott.</p>
			</div>
			<div type="chapter">
				<head>12</head>
				<p>A kisváros mindent tud. A kisvárost nem lehet megcsalni. Nem lehet előle
                        elrejtőzni, mert a házak üvegből vannak, s e házakba mindenki benéz egy
                        percre, megtudni, hogy mi történik odabenn. Péterffy hirtelen halála nem sok
                        könnyet sajtolt ki a szemekből, de mindenki élvezettel és lázasan kutatta
                        azt a hölgyet, aki a Pfaff-féle villából a tragikus estén lélekszakadva,
                        ájuldozva, sírva elszaladt. Rövidesen rájöttek. A kisvárosiaknak
                        felülmúlhatatlan kémszolgálatuk van. Valamikor Barnabásné volt e
                        kémszolgálatok feje, de ő szerepet cserélt, vadászból vad lett - ellenben
                        ambiciózus és rettenthetetlen generáció nőtt utána, s ezek az életüket is
                        felteszik egyetlen rejtélyes eset kifürkészésére. Az epigonok mindig kisebb
                        stílusúak, de kegyetlenebbek és vérszomjasabbak az ősöknél. Sem nő, sem
                        férfi, sem ártatlan gyermek nem bújik ki iszonyú igazságszolgáltatásuk
                        hálójából.</p>
				<p>A botrány leírhatatlan volt. Barbot huszárkapitány provokálta Regent. Először
                        pisztolyra mentek. Sebesülés nem történt. Aztán kardot fogtak, s Regen
                        széthasított fejbőrrel, végkimerülve összerogyott a laktanya padlóján.
                        Nagyobb baj volt, hogy a papok a párbajozó karnagyot nem engedték többet a
                        templom kórusára.</p>
				<p>Regen néhány barátja szelídebben fogta fel a dolgot. Azt mondták, hogy a
                        művésznek több szabad, mint másnak. Baross titkár keményen és lovagiasan
                        síkraszállt a karnagy becsületéért, Barnabás mérnök egyenesen irigykedett
                        rá. Hiába. Regen elvesztette a püspöki udvarnál viselt tisztségét, s ezt
                        maga is természetesnek találta. Végre is a püspök nem tüntethet egy
                        botrányhős mellett, aki elcsábította más feleségét, s aki miatt egy asszony
                        földönfutóvá, egy katonatiszt s egy ártatlan gyermek megbélyegzetté
                        lett.</p>
				<p>Regen azonban nem mutatott különösebb megrendülést a szerencsétlen események
                        miatt. Csendesen vonogatta a vállát, s míg fejsebe a szobába zárta,
                        rezignáltan magyarázta Szilvássynak:</p>
				<p>- Úgy látszik, ez a végzet. Senkinek sem sikerül semmi. A feleségem meghalt,
                        mielőtt új hajlékát elfoglalhatta volna. Leányom vőlegényét agyonlőtték.
                        Szegény, öreg barátom, amikor utolsó és legnemesebb tettét szándékozott
                        véghezvinni, hirtelen összeomlott, mint egy köteg rőzse, amelybe szikrát dob
                        az arra robogó Véletlen lokomotívja. Körülöttem minden elpusztul.</p>
				<p>Szilvássy kanonok szomorú tréfával felelt:</p>
				<p>- Hej, ha szegény Péterffy élne, most vezényelné csak harsányan: fel a
                        fejjel, előre!... És igaza volna neki - tette hozzá elborult komolysággal -,
                        éppen ilyenkor kell talpra állani, uram.</p>
				<p>Regen legyintett, és megrázta a fejét.</p>
				<p>- Én már egészen elestem. Aznap estem el, amikor...</p>
				<p>- ...Amikor a leány elment - bólintott az abbé. - És most?</p>
				<p>- Most még kissé gondolkodom - felelte Regen, és szórakozottan szivarozott. -
                        Hadd gondolkodjam kissé...</p>
				<p>Szilvássy kanonok bejárta a várost, és mindenütt igyekezett Regent
                        rehabilitálni.</p>
				<p>- A papi talárját borítja rá, azt a szénfekete selyemtalárt, hogy elfedje
                        vele Noé részegségét - jegyezte meg Gundy Miklós szentszéki ülnök, aki
                        életuntan, szinte kétségbeesett embergyűlölettel bánkódott a karnagy
                        sorsán.</p>
				<p>Két hét múlva a hangulat megenyhült. Két hét nagy idő, s ezalatt a városban
                        olyan dolgokat beszéltek Regenről, amely a karnagy irányában szánakozássá
                        szelidítette a megbotránkozást.</p>
				<p>Barnabás úr azt a hírt terjesztette, hogy Regen súlyosan beteg. Idegláza van.
                        Néha egészen érzéketlen, máskor majdnem dühöng. A hír nem volt minden
                        igazság híján. Regen csakugyan különös magatartást mutatott az eseményekkel
                        szemben. Szomorú volt, szótlan, bágyadt és közönyös. De nem dühöngött. Egy
                        ideig otthon ténfergett, aztán kimerészkedett az utcára, és tétován,
                        botorkálva sétált a szőlőhegyek felé. Szilvássy azt tanácsolta neki, hogy
                        menjen el. Utazzék. Lépjen fel valahol, vagy vállaljon valami szerződést.
                        Pihenjen a tengerparton, vagy keressen összeköttetést a
                        hangversenyirodákkal, és induljon körútra. Regen nem mutatott kedvet
                        semmire.</p>
				<p>- Hadd gondolkodjam egy kissé.</p>
				<p>Ezzel utasított vissza minden jó tanácsot. Egyébként nem panaszkodott, nem
                        kereste az embereket, de nem is futott előlük. Lassankint úgy látszott, hogy
                        megadja magát sorsának. Újra elvállalt néhány leckeórát, el-elnézett a
                        városi zeneiskolába is, de a dómot, amely nagyszerű pompájával már csaknem
                        elkészült, szégyenlősen kerülte. A líceumi templomba sem járt, ahol énekesei
                        és zenészei most már Zollner másodkarmester vezetése alatt vettek részt a
                        nagymiséken. Egyébként azonban normális, szerény és béketűrő ember módjára
                        viselkedett, s néhány elnéző és jóindulatú notabilitás helyeslőleg meg is
                        jegyezte:</p>
				<p>- Úgy látszik, megbánta tetteit, és jó útra tér Regen. Még ember lehet
                        belőle.</p>
				<p>Amikor felmerült a hír, hogy a pécsi dalárda külföldi körútra indul, mindenki
                        Regenre gondolt, hogy betanítsa az énekeseket, és a külföld előtt velük
                        reprezentáljon.</p>
				<p>- Ha megbecsüli magát, én sem bánom - adta beleegyezését a dalárda elnöke, s
                        Regen vállalta a megbízatást.</p>
				<p>Nagy vegyes kart szervezett, s az énekeseket instrumentális kísérettel
                        betanította. Mozart rekviemje volt kimagasló pontja a programnak, s maga is
                        elcsodálkozott, hogy kis magyar vidéki városban milyen eredményeket
                        produkálhat a mesterségesen felkorbácsolt ambíció, a művészet mámora, az
                        egyéni hiúság, a jóravaló készség és a divatos lelkesedés. A város publikuma
                        is örült az eredménynek, és Regennel szemben a megbocsátás és elnézés
                        álláspontjára helyezkedett. Dulánszky püspök elvállalta a védnökséget, egy
                        lelkes polgárasszony kivette a krajcáros egyletből utolsó ezer forintját,
                        és a dalárdának adta. A város közönsége szép zászlót készíttetett az
                        énekesek számára, amelyre úrihölgyek hímezték a lelkes feliratokat. A
                        dalárda tagjait a művészi lázban mesterdalnokoknak, Hoffer Károly tenoristát
                        Hans Sachsnak hívták a pécsiek, a könyvkereskedésben Wagner,
                        “Meistersänger”-je után tudakozódtak. Amtmann bácsi szép ódát írt
                        tiszteletükre, és megzenésítve, a külföldi körút költségeinek fedezésére
                        saját kezűleg árusította. A dalosegyesület úgy határozta, hogy Salzburgba,
                        Grazba, Ischlbe, Münchenbe, Zürichbe megy, és meg sem áll, míg Stuttgart,
                        Regensburg és Bécs publikuma előtt be nem mutatja tudományát. Barossné
                        zsúrjain aranyplakettre gyűjtöttek, a nemzeti kaszinó díszkardot veretett a
                        karmesternek, a bányászok köre gyönyörű tajtékpipát vágatott Regen számára
                        ezzel a felírással: “Glück auf!”</p>
				<p>Közben, karácsony napján sürgöny jött a Nádasdy-kastélyból, hogy Coronini
                        grófnő agyonlőtte magát. Másnap megjött a grófi landauer, és megállott a
                        Klimó utca harmadik számú ház előtt. Csak Regen és Gundy Miklós szentszéki
                        ülnök mentek a temetésre. Péterffy hiányzott. Az öregúr közöttük imbolygó
                        hófehér lelke bizonyára számtalanszor bocsánatot kér, hogy ezúttal nem
                        fogadhatja el egy szép és előkelő hölgy meghívását.</p>
				<p>Gundy Miklós lelke mélyéig megrendülve könnyezte végig a temetési
                        szertartásokat. Regen azonban egykedvűen orgonálta a “Dies irae”-t és az
                        “Apostolok vacsorá”-ját.</p>
				<p>A pécsi dalárda március elsején Salzburgban hangversenyzett, és Rohan herceg
                        közbenjárására részt vett Lajos Viktor főherceg klösheimi kastélyában
                        tartott estélyén. A főherceg Rohannét vezette a karján, Wimpffen báró
                        főudvarmester a vegyes kar első szólistáját, Thallerné asszonyt. Az estélyen
                        Regen Richard karnagyot úgy ünnepelték, mint a korszak egyik legnagyobb
                        orgonistáját, és megállapították, hogy a magyarokból lehetne valamit
                        csinálni, ha csupa Regenekkel nemesítenék meg őket. A társaságot udvari
                        fogatok vitték Mozart szülővárosába, ahol a Mirabell-teremben óriási
                        közönség hallgatta meg a pécsiek hangversenyét.</p>
				<p>Regen másnap már reggel öt órakor felébredt. Lassan derengett a hajnal, s a
                        szoba és a bútorok körvonalai apránkint bontakoztak ki a félhomályból. A
                        karnagynak nehéz álma volt, és öntudata alig tudott átvergődni az ébrenlét
                        állapotába. Fájt a feje. Néhány percig hánykolódott az ágyában, s ezalatt
                        rendre szedte azokat a forró és bizarr álomképeket, amelyek az éjjel
                        nyugtalanították. Furcsa, idegen szagot érzett, felült és körülnézett. Nem
                        látott semmit, amivel máskor ébredni szokott. Nem látta képeit, függönyeit,
                        nagy, csigavonalakban tekergődző, oszlopos, barokk ruhaszekrényét.</p>
				<p>“Milyen jó néha idegen helyen lenni” - gondolta gyerekes örömmel, s bizonyos
                        frisseséget s önállóságot érzett magában föléledni. Eszébe jutottak
                        fiatalkori bolyongásai, régi kis szállodák homályos hálófülkéi, amelyekben
                        mindig boldog ábrándokkal ébredt. Visszahanyatlott vánkosára, s eltűnődött
                        azon, hogy milyen szép dolog ide-oda járni-kelni a világban, városokat
                        megismerni, idegen emberek szívét meghódítani, tekintélyes bőrönddel a
                        fogadó előtt megállni, reggeli után a főtéren sétát tenni, magát
                        bámultatni, ismeretlen boltokba betérni, csodálkozó arcokba, mint naiv
                        képeskönyvekbe, beletekinteni, kacér kislányok szemébe nevetni, apró
                        éttermekben megebédelni, éjjel diákosan csavarogni... milyen szép volt ez
                        húsz esztendővel ezelőtt... most úgy érzi, mintha húszésztendős volna.</p>
				<p>Egészen kivilágosodott. Regen tekintete az asztalra esett, s megpillantotta
                        ott a “Wiener Musikalische Zeitung” legújabb számát, amelyet a szállodás a
                        művész iránt való figyelemből előtte való este odakészített. Kezébe vette az
                        újságot, és szórakozottan lapozgatott. Elolvasta Jules Massenet
                        “Herodiade”-jának diadalútját a kontinensen, Delibes Leó “Lakmé”-jának
                        kritikáját, átfutott néhány hírt, amely Flotow haláláról, Rubinstein prágai
                        sikereiről, a “Thurn zu Babel” hangszereléséről referált, és érdeklődéssel
                        vette tudomásul, hogy Richter János a londoni St. James-hallban készül
                        hangversenyezni. Még az is érdekelte, hogy Liszt Weimarban, Joachim
                        Berlinben, Bülow a Pireneusokban töltötte a nyarat, és Berlioz Benvenuto
                        Cellinit választotta új operája hőséül.</p>
				<p>Regen Richard karja lehanyatlott, és kissé elábrándozott azon, hogy mégis
                        vannak emberek, akiknek minden sikerül. Világhír, dicsőség, gazdagság,
                        amivel bizonyára együtt jár a testi és lelki kielégedettség örömérzete...
                        Vannak emberek, akik boldogok.</p>
				<p>Egyszerre vége lett jó kedvének. Ő is lehetett volna valami, írt egy kantatét
                        a szamariai asszonyról. Aztán tíz-egynéhány esztendeig semmit sem alkotott.
                        Elfelejtették. Egyszer Bécsben orgonált. Forelli Emma. Coronini grófnő.
                        Sodoma pusztulása és a Lót-kantate.</p>
				<p>Lót... Regen Richard különös émelygést érzett a gyomrában. Most, hogy
                        megszokott környezetéből kitaszítva, így, idegen helyen, idegen szagú
                        szobában, barátiatlan, idegen formájú bútorok között magára maradt, mintha
                        hirtelen kilépett volna önmagából. Mintha két kezével meg tudná magát
                        ragadni, és szemtől szembe maga elé székre tudná ültetni azt a valakit, akit
                        önmagából kiemelt. Ez a valaki az igazi Regen, a karnagy, a komponista, a
                        művész, aki Regensburgból Pécsre származott, ki ott új Bayreuthot akart
                        csinálni, aki új Wagnere akart lenni az egyházi zenének, igen, ez az az
                        ember, aki belőle egy esztendővel ezelőtt hirtelen kiköltözött, s azóta
                        ismeretlenül bolyong az egykedvű rezignáció, a csökönyös és buta
                        nemtörődömség állott, tespedő, vastag Holt-tengerének partjain.</p>
				<p>Regen mintha testi mivoltában látta volna magát önmaga előtt, és szégyenkezni
                        kezdett. Az igazi Regen, aki ott ült előtte az ágy lábánál, kopott szállodai
                        széken, durva gúnnyal a szemébe nézett, és megszólította:</p>
				<p>- Mi lett belőled, boldogtalan ember?</p>
				<p>A karnagy eszelős ijedtséggel összekulcsolta a kezét. Körülnézett, hogy
                        bátorságot és biztatást kapjon valami régi, meghitt, kedves bútordarabjától,
                        egy képtől, amely azelőtt barátságosan tekintett rá a falról... Istenem, hol
                        vagyok... hol van az öreg Péterffy arcképe, rengeteg gallérjába temetkezett
                        apró hegyes állával?... Regen sajnálni kezdte, hogy elhagyta jó meleg kis
                        hálószobáját, a Klimó utcai házat, amely alatt gyengéd, barátságos
                        susogással folyik a hegyekről leszivárgott hólé.</p>
				<p>A másik Regen ezalatt merően nézte őt, és gorombán nekitámadott:</p>
				<p>- Olvastad, hogy Richter János a St. James-hallban készül hangversenyezni? És
                        te? Te pedig zongoramester lettél, asszonyok kegyence, párbajozó falusi
                        gavallér, együgyű vén bolond, kicsapott templomi orgonista, tajtékpipás
                        Kappelmeister, kisvárosi lump.</p>
				<p>- Hol vagyok én? - nyögött fel a karnagy, s kimeresztette szemeit, hogy
                        felfedezzen valami kibékítő és meghitt, jól ismert tárgyat maga körül. De
                        csak dohos, penészes sarkokat látott, és otromba vadászképet a falon, hideg
                        műmárvány mosdót, amelyen undorító alakú nagy korsó állott hideg vízzel...
                        Idegen szag, nehéz, fojtó levegő, a rossz ablakon szél fújt be, az ágy
                        minden mozdulatra recsegett, az ajtó repedésein átszüremlett a szálloda
                        zaja, ajtócsapkodás, csoszogás, szobaleány és bérszolga feleselése, a kapus
                        gongja, vonatról érkező omnibusz dübörgése, csengetés egyszer... kétszer...
                        háromszor... Regen bágyadt, ájuldozó émelygést érzett a gyomrában, és
                        szeretett volna egy szörnyűt káromkodni megnevezhetetlen életuntságában,
                        félelmében, szégyenében és undorodásában.</p>
				<p>Amit hónapok óta közönyösen, beteg egykedvűséggel nézett - szerelmet, halált,
                        komédiát és tragédiát -, az most egyszerre félelmetes érzékenységgel ébredt
                        újra a lelkében. Péterffyt látta a kályha mellett sápadtan, de egyenesen,
                        csaknem délcegen ülve, szépen, udvariasan kiöltözve, mint aki előkelő
                        hölgyvendéget sejt a házában, ámbár tudja, hogy nem fog vele szemtől szemben
                        állni sohasem. Most egyszerre borzasztónak és fenségesnek látta az öregúr
                        halálát, amely az utolsó nagy és nemes gesztust állította meg félig
                        nekilendült mozdulatában. Azok a borzasztó percek. Az asszony félelme. A
                        felfedeztetéstől való irtózat... Őrjöngő menekülés... Aztán, ugye, újra
                        visszament az öreghez, hátha nem is halt meg, csak elaludt vagy elájult.
                        Irtózat. Az öregúr már merev volt és hideg, mint a halál. Ő ordításban tört
                        ki, összecsődítette a szomszédokat, rendőr jött, jegyzőkönyvet vett fel, egy
                        öregasszony bizonyos fiatal hölgyet emlegetett, aki éppen most rohant el itt
                        az utcán, roppant izgatottan, sírva. - Hátha gyilkosság történt? - kérdezte
                        ostoba fontoskodással a rendőr.</p>
				<p>- Biztosan az a hölgy gyilkolta meg - okoskodott a kis vörös zsidóasszony,
                        akinél Regen gyufát vásárolt.</p>
				<p>Ő egyetlen hangot sem mert szólani, nehogy eláruljon valamit.</p>
				<p>A karnagy tehetetlenül vonaglott az ágyban, a fogai vacogtak, s a másik, a
                        széken ülő Regen mereven nézte őt. A szemében kétségbeejtő szemrehányás volt
                        és bánat.</p>
				<p>- Látod, mindez nem történt volna, ha azon a napon erős vagy, s odaállasz
                        Jenny elé tisztán, becsületesen, férfiasan, s megvallod neki, hogy nem tudsz
                        nélküle élni. Ott maradhattál volna vele, vagy szöktél volna a világ túlsó
                        felére, s ő követett volna téged. Szeretted? Akkor mitől féltél? Egy
                        maroknyi ember együgyű gyanakodásától, szemérmetlen szemek pillantásától,
                        irigy és ostoba szájak rágalmaitól? - kérdezte kegyetlen és szomorú árnyéka,
                        s Regen borzadva törölgette verejtékes homlokát.</p>
				<p>- Rongy ember vagy, Regen, gyáva nyárspolgár, együgyű falusi gavallér,
                        párbajkomédiás, kisvárosi lump.</p>
				<p>Regen majdnem megfúlt, oly hevesen dobogott a szíve.</p>
				<p>- Azaz, hogy Regen erkölcsös és derék férfiú - kacagott a széken ülő rém -, s
                        belátta, hogy nem szép dolog apának a mostohaleányával szerelmeskedni.
                        Becsületes vidéki férfiúnak kocsmába illik járni, frivol anekdotákat
                        hallgatni, és bámulni a Párizsból jött gavallért, aki a boulevard-ok
                        divatjáról tart fennkölt előadásokat. És találkára kell járni, megbélyegezni
                        egy szerencsétlen asszonyt, árvává tenni egy kis leánykát, aki azóta anyját
                        keresi, mint egy fészekből kiesett madárfióka... És még ha szeretted volna,
                        Regen! Csak becstelen kéjenc voltál, és gyáva, és nem mertél a férj szemébe
                        nézni, reszkettél a pisztoly csöve előtt, behunytad a szemed, amikor a kard
                        suhintott, s odaálltál a bosszuló, büntető tagló alá, mint egy barom, akit
                        vágóhídra vittek.</p>
				<p>Regen a szégyentől és haragtól felnyögött, és kiáltani szeretett volna, de a
                        torka beragadt és kiszáradt, és nyelve a szájpadlására ragadt.</p>
				<p>- Falusi kántor, egy tizenhat éves leány bolondja, vén kéjenc, iszákos,
                        kártyás kisvárosi lump, agylágyult beteg barom vagy, Regen.</p>
				<p>A karnagy felugrott, hogy öklével szétzúzza a gúnyolódót. E hirtelen, heves
                        mozdulatra eltűnt a vízió, Regen nem látott mást, csak rongyos
                        papírkárpitot, amelynek foszlányai szomorúan lógtak a füstös kályha fölött.
                        Kiegyenesedett, kinyújtózkodott, és mozdulatlanul töprengett egy ideig.
                        Aztán visszarogyott az ágyba, arcát tenyerébe temette, és sírt.</p>
				<p>- Kisvárosi lump. Beteg barom. Úgy van... Egy esztendeje... Úristen, mi
                        történt velem, hogy egy esztendeig így tudtam élni?!</p>
				<p>Mintha mély, buta részegségből ébredt volna fel, óvatosan tapogatni kezdte az
                        öntudatát.</p>
				<p>- Mi történt, hogy élni, járni, enni, aludni, szerelmeskedni, kártyázni,
                        éjszakázni, részeg emberekkel inni és nevetgélni tudtam kerek egy
                        esztendeig?</p>
				<p>Regen agyában hirtelen mindenféle naiv visszaemlékezések, rég elfelejtett
                        olvasmányok, vasúton, kávéházban hallott mendemondák keltek ki, mint tenger
                        fövényén, napfényben, apró ikrái a halaknak. Deutsch kapitány beszélte, hogy
                        a custozzai csatában egy főhadnagy fejlövést kapott, amiből szerencsésen
                        felgyógyult, kitűnően talpraállt, meghízott, járt-kelt, evett, ivott, de
                        semmire sem reagált, sohasem haragudott, sohasem örült, tisztán mechanikus
                        életet élt, mint egy gép, nem érzett, nem emlékezett, elvesztette minden jó
                        és rossz szenvedélyét... az egész ezred megsiratta, olyan jókedvű, közönyös
                        vidám élőhalott lett belőle... A porosz-francia háborúban idegrohamot kapott
                        egy tüzér, s többé nem érezte sem az étel, sem az asszony, sem az élet ízét,
                        olyanná lett, mint egy csecsemő, akit édesanyja etet, altat, ébreszt és
                        tisztába tesz, amikor szükséges... Aha, gyerekkorában olvasta, hogy
                        Livingstone megsebesített egy tigrist, amelynek gerincében megállott a
                        golyó. A fenevad attól kezdve olyanná lett, mint egy szopós kecskegödölye,
                        szelíd, engedelmes és bárgyú, s nem érezte, ha szöget vertek a hátába, vagy
                        puskatussal ütötték a koponyáját.</p>
				<p>Regen Richard erős, megrázó, férfias zokogással kisírta magát, aztán
                        felugrott és felujjongott, hogy vége van az idegbénulásnak, s ő újra a
                        hatalmas, félelmetes királytigris.</p>
				<p>Boldogan nézett körül a nyomorult, hideg szállodai szoba bútorzatán, amely
                        most ezerszer szebbnek, kedvesebbnek, bátorítóbbnak és biztatóbbnak látszott
                        előtte, mint puha, álmos és meleg fészke a Klimó utcában. Kinyitotta az
                        ablakot, a ragyogó kék égre szomjasan, és epedve tekintett s szeretett volna
                        feljutni a távolban ragyogó fehér hegyekre, hogy kitárja karjait, s
                        belenézzen a napba, mint a sas, amely a hegyek fölött kering.</p>
				<p>Az ablakon friss márciusi szél ömlött be, dúsan, józanon, hidegen, tisztán, s
                        Regen kinyitotta a száját, mélyen és hosszan lélegzett, s szinte ujjával
                        tudta volna követni tüdején és szívén az életfakasztó, hűs és erős levegő
                        áramlását. Kiegyenesedett, nyújtózkodott, lábait erőteljesen meglóbálta és
                        mosolygott.</p>
				<p>“Új ember vagyok.”</p>
				<p>Karját megtapogatta. Erős és izmos volt. Lába alatt mintha ruganyossá lett
                        volna a padló. Könnyűnek, energikusnak és fiatalosnak érezte magát.
                        Hamarosan jelentkezett gyomrában az éhség.</p>
				<p>“Új ember vagyok” - ujjongott Regen, s szaporán öltözködni kezdett.
                        Becsengette a pincért, teát, sonkát, vajat, tojást hozatott.</p>
				<p>“Most, most kell valamit csinálni!” - biztatta magát, s boldogan állapította
                        meg, hogy lelkében ellenállhatatlan és bő energiaforrás nyílt meg.</p>
				<p>Eszébe jutott Péterffy levele: “Van valami dolga még az életben? Végezze el.
                        Az embereket, dolgokat, Istent, világot, életet intézze el egykettőre,
                        röviden, rögtön, s menjen feltartott fővel, csukott szívvel, nyílegyenesen
                        előre.”</p>
				<p>Regen mosolygott. Jókedvűen és pompás étvággyal evett. Közben újra
                        bepillantott az újságjába... A bécsi Ehrbar-teremben Berlioz hangversenyére
                        készülnek. Bruckner, a Hofkapelle orgonistája beteg... Regen tágra
                        meresztette a szemét. Bruckner, orgona...</p>
				<p>Regen hangosan kurjantott. Felugrott, bőröndjébe dobálta ruháit, és lerohant
                        a lépcsőn.</p>
				<p>- Kocsit!</p>
				<p>Fütyörészett, vidám melódiákat dúdolgatott, a pincéreknek fejedelmi
                        borravalót osztogatott, fürgén, szelesen, fiatalos ugrással benntermett a
                        kocsiban.</p>
				<p>- A pályaudvarra!</p>
				<p>Regen piros arccal, nevetve, ragyogó izgatottsággal nézegette az óráját, hogy
                        nem késik-e le a bécsi vonat indulásáról.</p>
			</div>
			<div type="chapter">
				<head>13</head>
				<p>Regen csak egyetlen napig maradt Bécsben. Meglátogatta az Ehrbar-terem
                        igazgatóját, s megkötötte vele az alkut ötven fellépésre. Bécs, München,
                        Drezda... Párizs, Brüsszel, London, esetleg Szentpétervár... aztán Amerika.
                        Ötven fellépés, ötvenezer forint honorárium. Ehrbar nagyszerű kilátásokkal
                        kecsegtette Regent. Azt mondta, hogy Brucknert kivéve, hozzá fogható
                        orgonista nincsen a világon. Regen boldog volt, sebtében átolvasta a
                        szerződést, mosolyogva aláírta, és sietett tovább Regensburgba. Arról, hogy
                        valamelyes szálak, kötelességek, vagy emlékek egy dunántúli magyar
                        városkához is fűzik, tökéletesen elfeledkezett.</p>
				<p>Ez Regensburgban sem jutott eszébe. Annyira tele volt jó és egészséges
                        reménykedéssel, önbizalommal, testi és lelki nyugalommal, hogy semmit sem
                        vett észre, csak ami a saját kedélyéből áradt ki. A dómot pompás
                        hangversenyteremnek nézte, amely neki elismerést, büszke örömet és sok pénzt
                        jelent. A Salvatorkapelle oszlopos csarnokában megivott egy pohár sört, s az
                        asztalok körül tipegő kék ruhás leányoktól afelől kérdezősködött, hogy
                        volt-e valamelyikük Amerikában. A kőhidat büszkén és gyermekes örömmel
                        köszöntötte. Megállott az öreg Brückenmännchen előtt, és újra és újra
                        kibetűzte az ósdi felírást: “Eilf hundert drisig fünf im Jahr”...</p>
				<p>“Rengeteg idő. Ezerszázharmincöt... s az öreg kőhíd ma is áll, s mint egy
                        nyugodt, lusta, álmos, rengeteg százlábú, átfekszik a Duna ezüstös
                        szalagján. Kár, hogy az ember nem él olyan sokáig, mint az öreg
                        Brückenmännchen.”</p>
				<p>Regen e pillanatban boldog volt, s nevetgélni tudott volna annak a puszta
                        konstatálásán, hogy él. Mindent gyönyörűnek, meghatónak és elragadónak
                        talált. És mindenben önmagát látta. A Duna az ő orgonafantáziáit susogta a
                        híd alatt, a fellegek az ő útját vetették az égre Brüsszel és Párizs felé...
                        a levegőben az ő muzsikás, boldog lelke úszott, a harangok, amelyek esti
                        litániára hívták az embereket, az ő újjászületését ünnepelték, s mint
                        örvendező, naiv gyermek, vidáman és önfeledten dörzsölte a kezét és
                        imádkozott és fütyörészett és sóhajtozott.</p>
				<p>“Nagyszerű dolog élni... egyedül, büszkén, bátran, idegenül és szabadon, mint
                        egy csavargó...”</p>
				<p>Hogy mindez miért nem jutott eszébe előbb? Hogy miért kínlódott, vergődött az
                        önmaga kezével ácsolt szűk és piszkos ketrecben, önmaga által felállított
                        kicsinyes és kínos problémák között?</p>
				<p>Ez jutott Regen eszébe, amint a hídon áthaladva a Cecília-nevelőintézet nagy,
                        öreg barna klastroma felé iparkodott.</p>
				<p>Csodálatos, hogy milyen csúnyán el tudjuk mi, emberek rontani az életet,
                        amely magában véve olyan szép és nyugodt és derűs, mint egy gyermek
                        alvása... Látunk egy kívánatos és elérhetetlen ifjú nőt, és fantáziánkat
                        nekieresztjük, megkorbácsoljuk, és eszeveszett iramban a lehetetlenség felé
                        hajszoljuk. Miért? Miért nem keresgéljük jó érzésünk apró motívumait a
                        kezünk ügyébe eső közelségben? Dicsőség, nagyság végtelenéről ábrándozunk,
                        fellegekbe nyúló nagy piramisok ormára meresztjük tekintetünket, s elepedünk
                        a végcél felé való sóvárgásban, ahelyett hogy lassan, higgadtan, bölcsen
                        lépegetnénk a magasságba vezető lépcsőkön. Ó, milyen elhibázott
                        életprogram. Mily beteg és perverz állapot folyton nagyot akarni és semmit
                        sem próbálni. Milyen gyászos és nyomorult végzet önmagunk verejtékező
                        rabszolgája lenni, mikor az élet hídja legörnyed előttünk, csak merni és
                        cselekedni kell valamit.</p>
				<p>Esteledett. Nagy pihéjű márciusi hó lustán kóvályogva ereszkedett a városra.
                        Barátságos és bizalmas homály mindent egyforma szürke, bágyadt tónusba
                        merített alá. Most mennek a fiatal lányok találkára, és a kapuk alatt
                        reszkető, apró kis szívek dobognak és ijedt, felületes kis csókok csattannak
                        el. Néhány lámpa gyúl ki, s a padlásszoba ablakát gondosan lefüggönyözi egy
                        fehér kéz. Az utcasarkon kocsiba száll egy hölgy, és izgatottan hebegi:</p>
				<p>- Allee... Predigtsäule...</p>
				<p>Vajon ki várja őt a hársfák alatt?</p>
				<p>Regenben olyan tisztán, szenvedélytelenül és lehiggadtan pihent a lélek, hogy
                        mosolyogni tudott e balgaságon. Milyen jó, hogy ő túl van mindezeken.</p>
				<p>A Stadtamhof utcáin néhány ember erősen és csodálkozva rábámészkodott.</p>
				<p>- Jó estét, Herr Regen - köszöntötte egy fiatal pap, akit néhány esztendővel
                        ezelőtt a régi hangjegyek olvasására tanított.</p>
				<p>Regen megbillentette a kalapját, s továbbsietett. Irtózott attól, hogy most
                        valaki elcsípi és unalmas kérdezősködésekkel gyötri. A kis utcák görbén
                        kikönyöklő házaikkal nem okoztak neki semmi örömöt, egyetlen emléket sem
                        hívtak életre a lelkében, nem vette észre az apró borpincéket, a közkutakat,
                        a templomokhoz ragasztott sekrestyéket, és a sörözés után hazaballagó
                        polgárok elől ijedten menekült. Csak a jövőt látta és a jövőben önmagát.</p>
				<p>- Elbúcsúzom Jennytől - dörmögte magában, és esze nagy, új, szikrázó
                        szenzációkon járt, amikre most kötötte meg az élet-halál szerződést.
                        “Nagyszerű lesz - gondolta -, mindennap új helyen, új dicsőségben fürödni
                        meg, és kéjesen kifáradni a hódolatban... Bécs, Párizs, London... Amerika...
                        hej, miért nem siettem jobban, ki tudja, hol állanék most a nagyság égbe
                        vezető lajtorjáján... Csak elbúcsúzom Jennytől, ennyivel tartozom neki és
                        szegény Clementinának... megmondom neki, hogy egy esztendőre
                        elszerződtem... egy esztendeig nem látjuk egymást... egy esztendeig viselje
                        türelemmel a Cecília-nővérek ájtatos zsarnokságát... aztán...”</p>
				<p>Regen megakadt egy kissé. Egy esztendő. Aztán? Valószínűleg úgy lesz, hogy
                        aztán letelepedik valahol, és Jennynek újra otthont teremt... “Hopp -
                        ötlött az eszébe -, ez ugyan már egyszer megtörtént, s akkor nem jól
                        végződött.”</p>
				<p>Regen hangosan nevetett. Most már nem kell attól félni, hogy a dolgok
                        megismétlődnek.</p>
				<p>“Új ember vagyok” - gondolta gőgösen, és botjával erőteljesen kopogott az
                        apró kőkockákon. Jennyre már alig is emlékszik. Csodálatos, de nem tudja
                        maga elé képzelni sem arcát, sem alakját, sem a hangját... Csodálatos. E
                        pillanatban tisztán látja mindazokat a nőket, akiket valaha ismert. Látja
                        Barbot-né vörös haját, Forelli Emma ártatlan sovány kis arcát, Barossné
                        miniatűr formából összerótt pikáns kis alakját, még régi, legénykori
                        szerelmeiből is felbukkan előtte egy arc, egy mosoly, egy kacér pillantás -
                        de Jenny egyéniségét nem tudja magában rekonstruálni.</p>
				<p>“Hála Isten” - gondolta megkönnyebbülten, s frissen, vidáman és szaporán
                        szedegette lábait a zárda irányában.</p>
				<p>- Wittmann Jenny kisasszony itthon van? - kérdezte könnyedén a portástól.</p>
				<p>Öt percig váratták az intézet fogadószobájában. Regen ezalatt a falon függő
                        szentképeket nézegette. Aztán kibámult a fehér függönyös ablakon, s a
                        verebek csipogását hallgatta. A kert fáin mintha a világ minden verebe
                        összesereglett volna. A csipogás, száz és ezer verébtorokból egy
                        szakadatlanul vibráló, folytonos melódiában olvadt össze, amely a maga
                        végtelen monotonságával majdnem a csend benyomását tette. Regen komoly és
                        férfias méltósággal gondolt a találkozásra.</p>
				<p>Az ajtó megnyílt, és belépett a szobába Jenny.</p>
				<p>A leány megnőtt és nyúlánkabbá lett. Sima fekete ruhája szorosan feszült a
                        testéhez, s haja lesimulva omlott a nyakába. Bőre vakítóbb és fehérebb volt,
                        mint valaha, kissé megsoványodott arcában megnőttek a szemei, s a tekintete
                        még gondolkozóbb, révedezőbb és titokteljesebb lett. Ragyogó volt,
                        egyszerű, szép és szédítő. Sima, ötlettelen, sőt primitív ruhájában Jenny
                        végzetes szépsége olyan csodálatos és erős hangsúlyt kapott, hogy Regen
                        megzavarodott. Most egyszerre érezte a művész, hogy ez a tüneményes
                        jelenség egyenesen a saját szívéből lépett ki. Azért nem tudta ő
                        elképzelni, mert túlságosan magában hordta Jenny egyéniségét. Mintha
                        hirtelen visszasüllyedt volna borzasztó mélységekbe, amelyekből azt hitte,
                        hogy felküzdötte magát. Egyszerre rájött, hogy csak egyetlenegy csoda van a
                        világon, amelyre eláll a szeme, szája és elakad a lélegzete. Borzasztóan
                        megbánta, hogy idejött. Egyetlen pillanat alatt futott át a lelkén ez a
                        hangulat... az alatt, amíg Jenny ráismert, elsikoltotta magát, és a karjai
                        közé futott.</p>
				<p>A leány összecsókolta Regen arcát, száját és szemét. Megsimogatta, ölelgette,
                        leültette a székre, és az ölébe telepedett. Kedves, egyszerű, szép szavakat
                        csacsogott, és sírt és nevetett.</p>
				<p>- Apám, apám, de jó, hogy eljöttél értem.</p>
				<p>Regent ájuldozó rosszullét fogta el. Az ölében ülő leány fűzőtlen testének
                        minden vonalát érezte, a haja illata elöntötte az agyát, meleg, puha
                        szájának csókját úgy szívta magába, hogy megijesztette vele Jennyt. A leány
                        kissé elhúzódott tőle, s Regen anélkül hogy tudta volna, mit mond, rekedt,
                        hörgő, halk hangon nyögte:</p>
				<p>- Jennykém, légy a feleségem.</p>
				<p>Aztán elhallgatott. Ijedten, eszelősen nézett a leány arcába, s
                        kétségbeesetten zúgott a fülébe a saját szavainak visszhangja. Egy
                        pillanatig halálos, megmerevedett csend borult a szobára. A verebek is
                        elhallgattak, csak Regen szíve kopácsolt, s egy ismeretlen, rekedt, idegen
                        és félelmetes hang zúgott a fülébe:</p>
				<p>“Jennykém, légy a feleségem.”</p>
				<p>A leány felemelkedett, visszahúzódott, szemöldökét rémülten magasra húzta, és
                        könyörögve, elalélva, szégyentől és rémülettől fáradtan susogta:</p>
				<p>- Apám, én nem értelek téged.</p>
				<p>Mind a ketten sírtak.</p>
				<p> Lenn az utcán kissé visszatért Regen öntudata. Az öreg híd felé tartott. A
                        hídon apró gázlámpákat lobogtatott a szél, s a kékes-sárgás lángok
                        reszketve, félénken pislogtak üvegkalitkáikban. Úgy hunyorgatták ijedt
                        szemüket, mint szégyenlős kis leányok, ha valaki szerelmet vall nekik.
                        Gyáva, reszketeg, ijedt kis lángocskák.</p>
				<p>Regen nekitámaszkodott az öreg híd kőkorlátjának, és a hetykén lovagló
                        Brückenmännchenre bámult. Anélkül, hogy látta volna. E pillanatban egy apró,
                        kövérkés ember tipegett el mellette a hídon. Úgy szedegette a lábait, mintha
                        acélrugókon táncolnának a csontjai. Meleg, bundás télikabátjában orráig
                        beburkolózva, vidám utcai dalt dudorászott, mint a megelégedettség és jólét
                        kigömbölyödött, piros és gondtalan szatírja. Regen nyomban megismerte. Pfaff
                        Márton volt, a nyugalomba vonult pedellus. A tőkepénzes, tekintélyes, boldog
                        Pfaff Márton, aki most bizonyára rendes asztaltársaságához siet, enyhe,
                        békés alkoholmámorban, a jól elintézett élet kellemes reminiszcenciáiban, a
                        meleg és bőséges vérkeringés kéjes lustaságában, öreges derültséggel
                        megpihenni.</p>
				<p>Regen irigyen és keserűséggel nézett a vígan guruló hústömeg után.</p>
				<p>“Bennem van a hiba” - gondolta gyáván és ijedten, s elhatározta, hogy az első
                        vonattal visszautazik Bécsbe, jelentkezik Ehrbarnál, és megkezdi a
                        turnét.</p>
				<p>Nagy pihéjű márciusi hó kóválygott Regen feje fölött, s vastagon beezüstözte
                        a magánosan álldogáló embert, aki a Brückenmännchent bámulta semmit sem
                        látó, könnyes szemével.</p>
			</div>
			<div type="chapter">
				<head>14</head>
				<p>Regen Richard orgonaművész és komponista két nappal később a bécsi
                        gyorsvonattal Budapestre érkezett, és itt Pécs felé váltotta meg a jegyét.
                        Bécsben csak egyetlen napot töltött. Itt a régi Burg barokk homlokzatát
                        bámulta egy keveset, aztán bement egy percre a Karl-templomba. A kóruson
                        valaki a “Stabat mater” palestrinai átiratát próbálgatta. Közönséges kontár
                        volt. Két hosszú hajú bécsi muzsikus sugdolódzott az oszlopok alatt.</p>
				<p>- Ez is pályázik Bruckner helyére.</p>
				<p>- A Hofkapelléba?</p>
				<p>- Oda.</p>
				<p>Tehát Bruckner meghalt. Regen azt hitte, hogy ez az Isten rendelése. Ő is
                        pályázik. De aztán legyintett a kezével.</p>
				<p>- Eh, nem érdemes. Megyek vissza Pécsre.</p>
				<p>Visszament a szállodába, néhány soros levelet írt Ehrbarnak, hogy köszöni a
                        szívességét, de ő visszalép a szerződéstől. Beteg.</p>
				<p>“Nem megyek sehova - biztatgatta önmagát. - Mit tudom én, micsoda új,
                        ismeretlen bajok, fáradalmak, izgalmak és csalódások érhetnének új
                        helyzetemben.”</p>
				<p>Budapestre utazott, s itt megváltotta a jegyet Pécsig.</p>
				<p>Benn ült újra a kocsiban, talán ugyanabban, amelyben egykor szegény kis
                        feleségét vitte az ígéret földjére.</p>
				<p>Elhelyezkedett a kocsi sarkában. Egyedül volt. Hátradőlt a mokettülésen,
                        behunyta a szemét, és aludni próbált. Nem sikerült. Rágyújtott, és
                        kinézegetett az ablakon. A vonat kifutott a házak közül, s a budai hegyeket
                        megkerülve, sík földeken nyargalt tovább. Eszébe jutott Péterffy, aki akkor
                        itt ült vele szemben, Clementina mellett és magyarázta: “Az életet
                        színjátéknak kell venni, amiben öröm és fájdalom, nevetés és könny minden
                        egy művészi gondolat szolgálatában áll. Akkor minden szép és kibékítő.”</p>
				<p>Nem, az öregúr tévedett, vagy magamagát csalta. Az életben semmi sem szép,
                        mert mindent elborít a kielégítetlen vágyak keserű tengere. Hiába vannak
                        örömeink, mert az örömök csak percekig tartanak, de a fájdalom, a vágy és a
                        csalódás az örökkévaló. Lám, neki sok mindent ajándékba adott az élet, ami
                        után az emberek őrjöngő lihegéssel rohannának; de minden életörömnek
                        megmérgezte az ízét egyetlen megoldatlan probléma, egyetlen kielégítés
                        nélkül maradt vágy, egyetlen tilalomfa, amely elállja a boldogság kertjét.
                        Miért van ez így?</p>
				<p>A vonat sebesen rohant egyik állomásról a másikra. A karnagy elbágyadt, és a
                        szemei lecsukódtak. Egy zökkenésnél felriadt, és mintha itt látná maga előtt
                        az öreg archivárius sárga, ráncos, mosolygós arcát, amint fogait
                        csattogtatva keményen szónokol:</p>
				<p>“Semmi szentimentálizmus. Csak nyílegyenesen előre! Fel a fejjel!”</p>
				<p>Regen ijedten nézett maga körül. Hátha csakugyan ott ül az ő öreg barátja, és
                        minden, ami az utóbbi években történt, csak álom volt a vasúti kocsi puhán
                        ringó párnáján. De Péterffy nem volt sehol, a kocsiban egyetlen lélek sem
                        ült a karnagyon kívül, és Regen megborzongott.</p>
				<p>“Senkinek sem sikerül semmi. Péterffynek sem sikerült, Forelli Emmának sem,
                        Gyömöreynek sem, még Coronini grófnő is csak egy revolverlövéssel oldotta
                        meg a maga egyetlen problémáját.”</p>
				<p>A vonat prüszkölve, zakatolva, szuszogva indult meg az állomásokon, és
                        folytatta egyhangú, unalmas útját Pécs felé.</p>
				<p>“Csak a Pfaff Mártonoknak sikerül minden” - tette hozzá, és mérhetetlen
                        keserűséget érzett.</p>
				<p>Regen olyan erőtlennek és elhagyatottnak érezte magát, mint egy beteg
                        gyermek.</p>
				<p>“Miért megyek vissza Pécsre?”</p>
				<p>Ezt kérdezgette önmagától, és nem tudott rá valami okos, kibékítő,
                        megvigasztaló feleletet adni.</p>
				<p>“Mert félek az élettől... - az a formula alakult ki lassan az agyában, és
                        borzasztó pesszimizmus telepedett a lelkére. - Kérdés, hogy tudok-e még úgy
                        orgonálni, mint akkor, amikor Rauscher bíboros meghívására Bécsben
                        játszottam. Ezt az ember önmaga sohasem veszi észre... Hogy komponálni nincs
                        erőm, az kétségtelen...”</p>
				<p>Regen szinte élvezettel kínozta magát.</p>
				<p>“Semmit sem érek már, azt hiszem. Az élet sem ér semmit. Pedig milyen szép
                        lett volna! De hát hogyan is képzeltem azt, hogy Jenny is...”</p>
				<p>Regen úgy érezte, hogy benne most már nem a szerelmes ember kínlódik, hanem
                        pusztán egy gyönyörű terv kudarcát sajnálta.</p>
				<p>“Pedig milyen szép lett volna...” - ez a gondolat majdnem oly szabályos
                        ritmussal tért vissza a lelkébe, mint amily szabályosan zökkentek a vonat
                        kerekei egyik sínről a másikra.</p>
				<p>Közben szörnyű harag gyulladt ki a szívében a sors nyomorult, ostoba és
                        kegyetlen rendelései ellen.</p>
				<p>“Miért kell annak úgy lenni, hogy az ember belebonyolódik egy rögeszmébe, és
                        tehetetlenül vergődve elpusztul abban? Mi az oka annak, hogy elvesztettem
                        minden bátorságomat az élettel szemben? Miért kell egy negyvenkét éves
                        embernek, aki alkotni, örülni, győzni, ragyogni, élni, élni tudna még -
                        megrokkanni, tehetetlenné válni, megöregedni, megöregedni egy szánalmas,
                        ostoba és bűnös illúzióban? Miért kell egy Regen Richardnak falusi kántorrá
                        süllyedni, nyomorult nyárspolgárrá aljasodni, az életet megutálni és
                        kisvárosban elevenen eltemetkezni, amikor annyi gyönyörűség, nagyság,
                        diadalmas energia reszket a levegőben, annyi kéj, kielégülés, isteni öröm
                        hívogat olyan közelségből, hogy csak a jobb kezét kell érte kinyújtania?...
                        Úgy kell lenni, hogy ő maga a hibás.”</p>
				<p>Regen Richard alig vette észre, hogy vonaton ül, amely émelyítően hintázó
                        sebességgel iramlik el szántóföldek, erdők, kavicsbányák és piros lámpás
                        őrházak mellett. A karmester mozdulatlanul ült helyén, csak a vonat rohanó
                        kanyargása billentette néha oldalra a testét.</p>
				<p>“Bizonyos, hogy én vagyok az oka. De ha én magam vagyok, akkor... - gondolta
                        hirtelen némi reménykedéssel - ...akkor csak rajtam áll, hogy új irányt
                        adjak az életemnek, ha akarom.”</p>
				<p>Ebbe a gyenge kis vigasztalásba hirtelen belekapaszkodott.</p>
				<p>“Péterffy is azt mondta, hogy az életnek nincsen kezdete és nincs vége. Az
                        élet egy végtelenbe nyúló egyenes vonal, amelynek minden egyes pontja lehet
                        kezdet, egy új élet kezdete, új pályák, új ambíciók kapuja... mindig
                        elképzelhetjük, hogy most léptünk az életbe, és akkor örökké fogunk
                        élni.”</p>
				<p>Regen némi kis megkönnyebbülést érzett, hogy ez a megváltó gondolat eszébe
                        jutott. Mert, igaz is, tulajdonképpen nem történt semmi. Néhány évet
                        átkísérletezett, elvesztegetett, mondjuk, elpocsékolt. De mi az, az élet
                        egész tartamához képest? A szituáció most körülbelül ugyanaz, mint amikor
                        szegény kis Clementinával tette meg ezt az utat. Vegyük úgy, mintha most
                        vonulna be Pécsre. Igen, most is úgy fogadják majd, mint akit ajándékba
                        kaptak az Istentől. Már bizonyára lemondtak róla Pécsett, s a meglepetés, az
                        öröm, a hála, a rajongás tömjénfüstje még dúsabban árad most feléje, hogy
                        visszaajándékozza magát nekik.</p>
				<p>Regen percről percre nagyobb nyugalmat érzett. A vonat pedig egykedvűen
                        zakatolt, a mozdony egyenletesen lökte magából a gőzt és füstöt, a kerekek
                        kattogva szelték a kilométereket. Éppen úgy, mint akkor, amikor a szegény
                        beteg asszony, ott, Péterffy mellett élesen felsikoltott:</p>
				<p>“Richard, én meghalok.”</p>
				<p>A vonat eszeveszettül rohant, a kinyílott ajtón jéghideg légáramlat süvített
                        be.</p>
				<p>Regennek nem jutott eszébe, hogy itt, Pécs előtt néhány állomással, a
                        boldogtalan asszony mily dermedt irtózattal bújt a keblére. Ő a maga lelkét
                        gyógyítgatta most, és elhatározta, hogy mindent újra kezd, helyrehoz, amit
                        eddig elrontott, és megnyitja az új, boldog élet zsilipjeit.</p>
				<p>“Most aztán igazán kezembe veszem a sorsomat - fogadkozott magában lelkesen.
                        - Bayreuthot fogok csinálni ebből a nyomorult kis fészekből. Miért ne? Egy
                        szép, csendes, áhítatos kis város, egy domb lábainál, papok, szobrászok és
                        festők között, ahol az utcákon mindig friss víz csörgedezik, ahol minden arc
                        a dóm felé tekint, és mindenki leveszi a kalapját, amikor este megszólalnak
                        a harangok.</p>
				<p>Nagyszerű lesz - ujjongott Regen fáradt, agyonkínzott, újra és újra
                        kiterjeszkedő, szegény, naiv lelke -, Istenem... tulajdonképpen boldognak
                        kell magamat tartanom, hogy volt erőm visszadobni Ehrbarnak a
                        szerződésemet. Igen, visszamenni Pécsre, új Bayreuthot csinálni, élni, mint
                        Wagner, egy elrejtett, sugárzó zenebarlangban, ahonnan a lelkem szétárad az
                        egész földre, s az ujjaim hegyéből kiáradó dallamokért hadd jöjjenek el
                        hozzám magános és megszentelt ligetembe, a szent és gőgös elhagyatottság
                        isteni tisztaságába, egyedülvalóságom hideg márványtemplomába, ahonnan
                        minden tisztátalan földi szenvedélyt kiűzött az Isten kegyetlen
                        korbácsa...”</p>
				<p>...Így érkezett másodszor Pécsre Regen Richard, a dóm öreg karmestere.</p>
			</div>
		</body>
	</text>
</TEI>