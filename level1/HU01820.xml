<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU01820" xml:lang="hu">
    <teiHeader>
        <fileDesc>
            <titleStmt>
                <title>
                   Ki-ki párjával
                </title>
                <author ref="viaf:24643507">Gárdonyi Géza (1866-1922)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">35359</measure>
                <measure unit="pages">95</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>
                     Ki-ki párjával
                    </title>
                    <date>2004-05-27</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/01800/01820/"/>
                    
                    <respStmt>
                        <resp>Original Electronic Edition</resp>                           
                        <name>Szever Pál</name>
                        <name>Gács Gabriella</name>
                        <name>Szabolcsi József</name>
                        <name>Mészáris Atilla</name>
                    </respStmt>
                </bibl>
                <bibl type="printSource">
                    <title>Ki-ki párjával: két kisregény</title>
                    <author>Gárdonyi Géza</author>
                    <pubPlace>Budapest</pubPlace>
                    <publisher>Szépirodalmi Kvk.</publisher>
                    <date>1971</date>
                    <ref target="https://mek.oszk.hu/01800/01820/"/>
                </bibl>
                <bibl type="firstEdition">
                    <title>Ki-ki párjával</title>
                    <author>Gárdonyi Géza</author>
                    <date>1923</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="short"/>
                <canonicity xmlns="http://distantreading.net/eltec/ns" key="low"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-07-17"/>
        </revisionDesc>
    </teiHeader>
    <text>
        <body>
            <div type="chapter">
            <p>Az asszony sírt. S a lánya is sírt vele.</p>
            <p>Az asszony fel-felfakadozott a zsebkendőből:</p>
            <p>- Ne menj férjhez soha! Olga, ne menj férjhez! Férfi ronthatja meg csak a nő
                életét!</p>
            <p>Olga már kislánykorában is hallotta ezt a vészintést. Szinte mindennaposan hallotta.
                De legkeservesebben vasárnaponkint. Az ő kalendáriumukban az év minden vasárnapjára
                az lehetett volna az időjóslat, hogy esős.</p>
            <p>- De hát mért választottál ilyen férjet? - fakadt ki Olga, mikor már tizenöt éves
                volt -, hiszen tízezer koronával doktorné is lehettél volna, anyám. És a te
                műveltséged... Hogy mehettél férjhez egy kőművespallérhoz? Egy Kvabkához! Ilyen név!
                    Kvabka Olga. Mintha béka volnék, mikor leírom.</p>
            <p>Kvabkáné még keservesebben rázta az orrát a zsebkendőben.</p>
            <p>- Mily ostoba vagy, Olga! Apád a szomszédunkban lakott.</p>
            <p>- Hát ha a szomszédotokban lakott is.</p>
            <p>- De a kertet csak alacsony léckerítés választotta el.</p>
            <p>- Léckerítés... Mi köze a léckerítésnek...</p>
            <p>- Te ezt nem érted, Olga. Orgonasövény virult a kerítés mellett, hogy a léc nem is
                látszott. Nem Pesten volt ez, hanem Szentlőrincen.</p>
            <p>- Hát ha orgonasövény is. Tőlem lehetne akármilyen orgonasövény. Ha egyszer látom,
                hogy valaki nem hozzám illő, s még rá ordináré ember, hallom, hogy káromkodik,
                iszik...</p>
            <p>- De akkor nem ivott, Olga, és nem káromkodott. És nem volt ordináré ember. Szép
                fiatalember volt, Olga, nem is gondolnád, milyen szép fiatalember. Egyenes, mint az
                oszlop. És hát, mikor először láttam, akkor virágzott az orgonasövény...</p>
            <p>- Hát ha virágzott is...</p>
            <p>- De ő vasárnaponként ott állt. Napestig ott állt, és nézett. A kalapja fel volt
                tolva a homlokán. A virzsínia hegyesen állt a szájában. És én nem is tudtam, hogy
                kőműves. Csak vasárnaponkint láttam, az ünnepi ruhájában. Kesztyűt viselt. Nem ivott
                akkor...</p>
            <p>- Hát ha viselt is. Nem kellett volna meglátnod.</p>
            <p>- Hát én nem is akartam. Bementem a szobába.</p>
            <p>- Ez a helyes.</p>
            <p>- És danoltam, zongoráztam. Aztán kilestem az ablakon, hogy ott áll-e még.</p>
            <p>- De hát minek lestél ki az ablakon! Zártad volna be.</p>
            <p>- Hát csak megnézem, hogy hallja-e valaki, ha zongorázom?</p>
            <p>- Ne mentél volna ki többet.</p>
            <p>- Hát én nem is. De hát mindig csak nem olvashatok, varrhatok, stoppolhatok? Megint
                csak zongorához ültem, és danoltam. Aztán megint kilestem az ablakon, hogy ott áll-e
                még. Ott állt, és nézett.</p>
            <p>- Nézett. Hát nézzen. Bánom is én. Nem következik belőle, hogy
                férjhez menjek hozzá. Csak azért, mert néz.</p>
            <p>- Nem érted te ezt, Olga. Igen bájos fiatalember volt azzal a virzsíniával. Meg ahogy
                fel volt tolva a kalapja, és azzal a kandari kis bajuszával. Mert akkor olyan volt a
                bajusza. És hát, tudod, ott a virágzó sövény fölött az a fiatal arc. És különösen a
                szeme, ahogy nézett... Nem láttál te soha olyan szép embert, Olga, mint amilyen a te
                apád volt akkoriban.</p>
            <p>- Szép, nem szép, mégiscsak azt nézném elsőbb kicsoda, micsoda? Ha én vagyok a
                szüleid helyén, bizony nem engedtem volna...</p>
            <p>- Hát ők nem is akarták, Olga. És én mondtam is apádnak, hogy nem akarják. Ahogy a
                költő zengi:</p>
            <p>Nem engedik azt az egek,</p>
            <p> hogy én téged szeresselek.</p>
            <p>Ez bizony igen megszomorította őt. Azt felelte, hogy ha neki pénze volna, Pestre
                költözne, és építőmester lenne. Mert akkor már megmondta, hogy ő csak kőműves, és
                hétköznaponkint erre-arra dolgozik a falvakban. Akkor valami templomnak a falát is
                rakták. Hát kőműves, megvallotta, hogy biz ő csak kőműves. És én le is hűltem
                akkor.</p>
            <p>- Isten önnel - mondtam -, én tanárnak a leánya vagyok: nem beszélhetek többet
                önnel.</p>
            <p>Ő igen elszomorodott. Én persze vigasztaltam, hogy jó, hát beszélni beszélek...</p>
            <p>- De minek vigasztaltad! Meg kellett volna fordulnod, és bemenned. “Alászolgája.”</p>
            <p>- Hiszen úgy tettem: megfordultam, és bementem. De aztán láttam az ablakból, hogy
                igen szomorú... És hát az mégis tetszett, hogy az ő keze templomot épít. Aztán hát,
                hogy építőmester lenne, ha pénze volna. A vállalkozók különb urak, mint akármelyik
                doktor vagy tentamártogató. Igen kedves beszédű volt ő akkor. És én persze sírtam,
                hogy nekem móringom van, és azzal őt is úri sorba segíthetném. És mondtam neki, hogy
                csak legyen állhatatos...</p>
            <p>- De minek mondtad neki!</p>
            <p>- Hát... te ezt nem érted, Olga. Te nem tudhatod még, hogy a fiatal lány
                verseskönyvnek érzi az életét. Mondtam neki, hogy legyen állhatatos, és majd az én
                pénzemmel megsegít bennünket a jó Isten. Két-három építkezés, aztán magunknak is
                építsen. Én magam rajzoltam meg, hogy milyen házat építsen: minden szobának színes
                üvegből az ablakát, más-más színűből. És mond­tam öregapádnak is - Isten
                nyugosztalja -, de ő csak bosszankodott, hogy azt mondja: - Nem vagy te papagáj!
                Szamárság! Teljes életedben ostoba voltál, nem is okosodol meg soha!</p>
            <p>Irtóztató: mennyire nem válogatta a szavait öregapád, ha felindult. Úgy szamarazott,
                mint az iskolában a gyerekeket. Gondolhatod, mennyire elkeseredtem. Mert a házasság
                szívnek a dolga és nem észé. De akkor anyám se pártolt.</p>
            <p>- Közönséges pallérlegény az - mondta ő is -, senki se bízza rá a házát.</p>
            <p>Én hát csak sírtam, szomorkodtam. Mert mondom magamban, ha pallérlegény is:</p>
            <p>A szerelem mindent pótol.</p>
            <p> A szerelmet nem pótolja semmi.</p>
            <p>Csak azért is biztattam apádat: legyen erős, állhatatos! Türr tábornok mészároslegény
                volt valamikor, Sachs költő varga, Lenbach festő kőműves. Csak legyen erős! És magam
                is erős voltam. Akkoriban olvastam egy szép angol verset. Csak fordításban, persze,
                de igen szép fordításban. És igen megkapott ez a sora:</p>
            <p>Jövel egy szoknyában édes Dönbár Fáni.</p>
            <p>Még éjjelenként is ez a sor dongott a fülemben. És nagy elgyönyörködéssel
                mondogattam: Jövel egy nadrágban édes Kvabka István!
            </p>
            <p>- No és Kvabkáné vagy.</p>
            <p>Kvabkáné ismét a zsebkendőjébe temetkezett:</p>
            <p>- Nem hívhatnak mindenkit Eszterházynak. Ismertem én Oroszlánhegyi nevűt is;
                szappanos volt és zsidó, szőrös képű zsidó. Azelőtt Löwingernek hítták.</p>
            <p>- Még Löwinger is különb név...</p>
            <p>- És én nem tűrök ilyen megjegyzéseket, Olga! “Tiszteljed atyádat!”</p>
            <p>Olga szokva volt már ehhez a nyakonöntéshez is. Unalommal bámult az ablakon át a
                szemben álló ház palalemezes tetejére.</p>
            <p>Tehát - gondolta - az orgonasövény kerülendő. Ha nincs orgonasövény, nincs ereje
                semmi Kvabkának. És ha akármiféle Kvabka akárhogyan néz is, nem nézem a nézését, és
                akkor a szemét sem látom, és akkor nem jelenik meg nekem a szeme.</p>
            <p>- Ha atyám - szólalt meg aztán -, hát akkor mért bánik rosszul az anyámmal?</p>
            <p>Kvabkánénak ismét megeredtek a zsilipjei. Fölkelt, és a lányára ölelkezett:</p>
            <p>- Olga, neked van eszed: te nem mégy férjhez soha!</p>
            <p>Olga az anyja tanácsa nélkül is így gondolkodott volna. Kisgyermekkorától kezdve
                látta, hogy mikor az apja nincs otthon, csendesség, kedvesség, boldogság az élet.
                Vasárnaponkint azonban egy veres bajszú részeg ember fekszik az ágyban, s a ház
                csupa aggodalom és kedvetlenség. Mint mikor viharfelhő sötétlik az égen, s nem
                tudható, hogy csak esőt hoz-e, vagy jégveszedelmet, vagy sújtó villámokat.</p>
            <p>Az anyja félénken kérdi:</p>
            <p>- Mennyi pénzt hoztál haza?</p>
            <p>Vagy még óvatosabban:</p>
            <p>- Hoztál-e valamit haza?</p>
            <p>Vagy csak ennyit:</p>
            <p>- A piacra mennék...</p>
            <p>Vagy ha délben kel fel az apja:</p>
            <p>- Megelégszel egy kis paradicsomos levessel?</p>
            <p>Akármi a kérdés, a felhőnek csak morgás a válasza, vagy mindjárt villámlás. S ha
                semmit se szól az asszony, akkor sincs különben.</p>
            <p>- No, megnémultatok? Vagy már én szót se érdemlek? Hat nap dolgozom, mint a
                fuvarosló: a hetediken még ne is egyek?</p>
            <p>Az asszony nem mer szólni, csak magában gondolja: Talán így mondanád: Még ne is igyak!
            </p>
            <p>De az ember bizonyára meg is érzi, amit az asszony gondol, mindjárt válaszol is
                rá:</p>
            <p>- Ki parancsol énnekem? Ki az úr a házban? Hat nap vonom az igát: a hetediken még egy
                pohárnyi kis örömet se igyak?</p>
            <p>Többnyire így kezdődik. S Kvabkáné mindig azt gondolja rá:</p>
            <p>Iszen ha csak egy pohárral innál...</p>
            <p>Amire Kvabkának már karikát hány a szeme:</p>
            <p>- Hát aztán? Ki parancsol nekem abban, hogy hány pohárral igyak? Hogy a gerenda
                szakadjon rátok!</p>
            <p>Hát bizony ilyen a házasság, ahol a selyem a pokróchoz megyen férjhez. Hát még ha a
                selyem egyetlen gyermekül nevelődött, és csecsemő korától kezdve 
                    Mitakarsz Drága Kincsem volt a neve. Az ilyen selyem leány aztán pillangó
                fejjel röppen neki a hetedik szentség gyönyörű gyertyájának.</p>
            <p>Olga sose tudta meg, hogy az anyjának telegramon ment a szülők beleegyezése.</p>
            <p>A mindig köhécselő, bús apa kiadta nagy keserűen a móringot, sok pecsenyétlen ebéden,
                sok évig viselt kabáton, phűde-büdös szivarokon és átkozott szűk lakásokon apránként
                meggyűjtö­getett tízezer koronát. Két szobára való bútort is adott. A zongorát is,
                persze. De Kvabkát nem bocsátotta maga elé.</p>
            <p>- Neked lehet a férjed - mondta a lányának -, de nekem nem lehet a vőm.</p>
            <p>Az esküvőn se volt jelen, csak az anyja. Az esküvő nem is volt parádés. Csak mint a
                kurta polgári esküvők szoktak lenni: se menyasszonyi ruha, se hintók. Egy szál rózsa
                volt minden nászpompa - egy szál rózsa a menyasszony kezében. S egy könnycsepp a
                nászkíséret - az anya szemében.</p>
            <p>No, kedvetlen nap! De azért virágos reménységekkel vonultak a maguk budai kis
                egyszobás fészkébe. Várjunk csak: majd megmutatják ők, hogy ki gondolkodott okosan!
                Négy-öt vállalkozás, és utána a maguk külön kis palotája - minden szobán más színű
                ablakok.</p>
            <p>- No, de ennek örömére, asszony, ma künn vacsorázunk.</p>
            <p>S vacsoráztak a Tiroli nő-nél. Utána:</p>
            <p>- No, egy kis feketekávé.</p>
            <p>Kellemes szokás, hogy azzal a fekete itallal muzsikaszó is jár. S még rá, hogy
                véletlenül olyan kávéházba léptek, ahol maga a cigánykirály, XXXVI. László őfelsége
                zengette a hegedűt.</p>
            <p>- Már ilyen órában csak nem iszunk hitvány Duna-vizet!</p>
            <p>- Hát mit?</p>
            <p>- Pezsgőt, galambom, pezsgőt. Hiszen urak vagyunk tán mink is. Pincér! Pezsgőt!</p>
            <p>Kvabka a következő napon egy öltözet fekete ruhát csináltatott, s megrendelte a 
                  Vállalkozók Újságjá-t.</p>
            <p>Pályázott is valami vasúti tárház építésére a délvidéken - persze csak amilyenre
                közönséges kőművesmester pályázhatik. Meg is bízták vele, mert olcsóbb volt a többi
                ajánlkozónál. Ötezer koronát le kellett tennie biztosítékul.</p>
            <p>- No, de ennek örömére, asszony...</p>
            <p>S megint vacsoráztak a Tiroli nő-nél, megint betértek
                feketére, megint megvetették a Duna-vizet, s muzsikáltattak László királlyal.</p>
            <p>Az építkezés tavasszal kezdődött volna, s Kvabka február végén el is indult, hogy a
                helyet megszemlélje, hogy munkásokat fogadjon, téglát, meszet rendeljen,
                kavicsbányát béreljen, állványokat szerezzen.</p>
            <p>- No, de ennek örömére, asszony...</p>
            <p>Hát a vacsora csak megvolt ennek örömére is tirolian és feketén, és pezsgősen és
                muzsikásan, de aztán, mikor az építkezés helyére érkezett, nem sok okot talált ott
                az örvendezésekre. A kavicsbányákat lefoglalta, elbérelte évekre valami más
                vállalkozó. Téglagyár meg csak kettő volt azon a vidéken, annak is előre megvette
                egy másik vállalkozó minden gyártmányát.</p>
            <p>- Tyű, hogy a gerenda szakadjon rá!</p>
            <p>Keserű-bosszúsan tért vissza, s a búját csakis egy tiroli vacsora enyhítette a
                szokott toldalékokkal együtt.</p>
            <p>Pályázgatott aztán más mindenféle építkezésre is. De nagy építkezésekre nem volt
                diplomája, pénze se, a kicsinyekre meg nem is igen hirdetnek pályázatot. Csak két
                házacska volt minden vállalata: egyik Soroksáron, a másik Örsön. Egyiken rajta
                vesztett, mert nem jól számított. A másikat meg oly lassan építette, hogy
                szerződésszegés címén másra bízták a munka továbbját.</p>
            <p>Bizony, egy év nem telt belé, Kvabkáné már látta, hogy a színes ablakok helyett egy
                kegyetlenül igaz ablakot juttat csak az élet őneki.</p>
            <p>De már akkor közéjük szállott a kis harmadik. Kvabka bizony már csak pallér marad,
                malter­poros kalapú, meszes könyökű pallér. De hát pallérnak is jó a fizetése -
                jobb, mint akármiféle doktori diplomás tanárnak -, majd csak elvacsorázgatnak
                zenétlenül is és pezsgőtlenül is. Hány becsületes kőműves megél tisztességesen. Még
                kalapra is jut az asszonynak, és vasárnaponkint csakolyan kesztyűs, mint a
                professzornék.</p>
            <p>Hát meg is éltek volna. Az asszonyféle olyan madár, hogy mindenféle kalitkában el tud
                helyezkedni. Csak hát Kvabka - mint afféle túlságosan okos ember - évről évre
                buzgóbban érdeklődött a politika iránt. Parlamentben nem politizálhat minden
                kőműves, de hát mire való találmányok a kocsmák? Hétköznap csak megvolt Kvabka
                politika nélkül is, legfeljebb hogy elolvasta este a Népszavát. Szombaton este
                azonban egyenesen a kocsmába ment. És hát ki-ki tudhatja, hogy politikával kevés
                szóval, kevés időben végezni nem lehet. Sok a közbeszóló, sok az ellentmondó, sok a
                homályos elméjű: az ilyeneknek új meg új magyarázatok, okosítások, világosítások
                kellenek - hogy a gerenda szakadjon rájuk! S közben-közben persze meg is szárad a
                garat: meg kell locsolgatni.</p>
            <p>Míg Olga kicsi volt, Kvabka az ünnepek délutánját többnyire a családja körében
                töltötte. Pénzt hol vitt haza, hol nem, de valami csemegét vagy játékot mindig vitt
                haza Olgának.</p>
            <p>Hát Olga meg is volt elégedve az apjával. Úgy tizenkét éves koráig meg volt elégedve.
                De akkortájt már Kvabka igen belemerült a politikába - volt úgy, hogy csak vasárnap
                délelőtt érkezett haza -, már hát ha volt, aki kísérje. Mert bizony a széles nagy
                politizálásban erősödik a lélek, de gyengülnek a lábak. De még akkor is vitt néha
                ajándékot a leányának.</p>
            <p>Egyszer valami erdélyi kőműves egy cifrán varrott mellénnyel ajándékozta meg Kvabkát,
                azt vitte haza.</p>
            <p>- Csináljatok belőle kabátkát vagy szoknyát, vagy amit akartok.</p>
            <p>Pénzt azonban nem bírt előkaparni a zsebéből, csak valami négy koronát.</p>
            <p>Azon a héten házbérfizetés lett volna: Kvabkáné nem aludt az előtte való éjszakán
                nyugtalan­ságában. A négy korona és a cifra mellény... Vélte, hogy pénzen vette
                Kvabka. Bizony földhöz csapta a mellényt, és sírva fakadt, hogy micsoda sorsot
                választott ő bolond fejjel.</p>
            <p>- Egy ilyen részeges semmirekellő!...</p>
            <p>Kvabka aztán megmutatta, hogy ő nem olyan részeg, mint amilyennek látszik: törni,
                zúzni nem tud, aki igen részeg. Bizony sok minden hevert ott a jelenet után
                darabokban és cserepekben. Szerencse, hogy az asszonyi test, bár szintén agyagmű,
                nem földi göröncsér műve...</p>
            <p>Olga érzése akkor fordult először az apja ellen:</p>
            <p>- Ne bántsa már! Ne bántsa! - sírta, az anyját átölelve.</p>
            <p>- Még te is! - robbant rá Kvabka.</p>
            <p>És Olgának is szerencséje volt, hogy az emberi test nem földi göröncsér műve.</p>
            <p>Kvabkáné a ház gondozójánál várta meg a leányával a vihar végét. Három fogát köpte ki
                az udvaron, az különösen elkeserítette, s a bal szemöldökén is volt egy olyan
                daganat, mintha diónyi krumpli nőtt volna a bőre alatt.</p>
            <p>- Szegény anyám, ha tudta volna - zokogta a konyhai vízvezetéknél. - Hova menjünk,
                Olga, hova? Akárhová, csak itt nem...</p>
            <p>S könnytől vizes arcát tapogatta:</p>
            <p>- A negyedik is mozog.</p>
            <p>- Miklós bácsihoz - sírta Olga.</p>
            <p>Miklós bácsi az egyetlen rokona volt Kvabkánénak: az anyja testvérbátyja - falusi
                postamester Erdélyben. Az apja már akkor elköhögte a végsőt. Az anyja félig
                megvakultan annál a Miklós bácsinál húzódott meg... Kétezer és egynéhány száz korona
                nyugalmi díját annak adta volna, de a lányának is kellett olykor juttatnia. Mert
                szegény Kvabkáné bizony nemegyszer virradt a házbérfizetés napjára pénztelenül.
                Olyankor dróton jajdított az anyjához: Csak most az egyszer:
                    nyolcvannyolc koronát.
            </p>
            <p>Ez a csak most az egyszer néha kétszer is megismétlődött az év
                folyamán.</p>
            <p>- Miklós bácsihoz - sírta hát Kvabkáné is.</p>
            <p>És sírva tapogatta a hátát és vállát.</p>
            <p>- Nem volna egy kis sósborszesze? - kérdezte a gondozónét - csak egy kanálnyi is, ha
                volna, a hátamra, hogy... jaj...</p>
            <p>- Nincs - felelte kissé büszkén az asszony -, nálunk nincs affélére szükség.</p>
            <p>- Ó, Istenem...</p>
            <p>- Miklós bácsihoz - sírta Olga.</p>
            <p>Mikor már bizonyos volt, hogy Kvabka elaludt - csak úgy ruhástól, cipőstől dőlt az
                ágyba -, a két nő visszatért. Összeszedték-lopták csendesen, könnyesen az ünnepi
                ruhájukat, fehérnemű­jüket. Egy rossz vászonkoffer meg egy ruhásskatulya volt a
                padláson: abba gyömöszöltek be mindent.</p>
            <p>- A télikabátot csak úgy a hónunk alá, Olga.</p>
            <p>Nyár volt akkor, és az asztrahánprémes télikabátot nem lehetett magukra venniük.</p>
            <p>- Az imádságoskönyvedet, anyám.</p>
            <p>- Petőfit és Aranyt is...</p>
            <p>- Inkább a rózsaszappant.</p>
            <p>- Gallérjaidat, ingeidet...</p>
            <p>A szagos szappanokat igen kedvelte Olga. Parfümökre nem telt, hát a zsebkendői közé
                is mindig rózsaszappant tett. És mindig széles, kihajtós gallért viselt. A gallér
                fehérsége igen illett az arcához.</p>
            <p>Kapkodtak, gyömöszöltek. Kvabkáné közben a tükörbe is nézett, s könnyes szemmel
                látta, hogy a homlokán is daganat és zúzódás van. A csizmahúzóban ütötte ki a fogát,
                de hogy a homloka hogy sérült meg, nem tudta.</p>
            <p>- Ó, pogány! ó, gonosz! - nyögedezte -, soha többé nem látsz ez életben.</p>
            <p>Mikor aztán indultak volna, akkor eszmélkedett csak Kvabkáné, hogy hiszen
                útiköltségük nincsen.</p>
            <p>- Előbb a zálogházba, Olga.</p>
            <p>- Zálogházba? Hát te még látni akarod Pestet, anyám? Vesszen ott inkább a karperecem
                is.</p>
            <p>- Hát akkor adjuk el, amit nem vihetünk magunkkal.</p>
            <p>- Adjuk el a télikabátunkat, anyám.</p>
            <p>S mindjárt oda is kínálták a ház gondozójának. Százkoronás áru volt az asszonyé, és
                nyolcvanöt koronás az Olgáé. Mind a kettő vörhenyessárga, szép kabát. Akkor télen
                vették. A gondozóné az ablak irányában forgatta mind a kettőt, hogy van-e rajtuk
                molyrágás. Az Olgáén volt egy kicsi, de épp a háta közepén. A gondozóné csak ötven
                koronát ígért a kettőért.</p>
            <p>Ezen megint sírtak egyet.</p>
            <p>- Nem, annyiért nem! - mondta könnyet csordítva Kvabkáné.</p>
            <p>S visszavitte a két kabátot a konyhába.</p>
            <p>Megint sírtak.</p>
            <p>- E miatt a két kabát miatt maradjunk-e itt? - mondta aztán Kvabkáné -, gyerünk ki,
                Olga, az állomásra; nézzük meg: mennyi az utazás díja? Ha ötven koronából futja,
                vessük az ördög ölébe azt a két kabátot.</p>
            <p>Mentek.</p>
            <p>Olga megnézte a díjtáblát, és szinte örömmel jelentette:</p>
            <p>- Negyvennyolc korona kettőnknek, személyvonaton, harmadik osztályon.</p>
            <p>Siettek vissza.</p>
            <p>- Eredj be hozzá, Olga: mondd, hogy készítse a pénzt.</p>
            <p>S ő meg a maguk lakásába lépett - utoljára.</p>
            <p>Ott azonban, hogy a kezébe vette a két kabátot, megint sírva fakadt. Ráborult a két
                kabátra, mint ahogy Ráckel siratta a két gyermekét. De aztán arra is gondolt, hogy ő
                azt a Miklós bácsit soha életében nem látta. A családban nem valami jócsontként
                emlegették azt a Miklós bácsit. Papnak indult volna, de már a negyedik gimnáziumból
                kicsapták. Dorbézolás miatt csapták ki. Akkor elbujdosott. Évek múltán tudták meg,
                hogy egy erdélyi grófnál kertészkedik. Később egy másik falubeli postamesternek a
                leányát vette el. De a postamester csakhamar meghalt, és a leánya lett az utódja.
                Miklós bácsi is eltanulta a postakezelést, és egyszer csak letette az ásót, kapát,
                oltókést: ő lett a postamester. De a postamesterség vékonyan fizetett hivatal. S még
                rá Miklós bácsi három emberre valót eszik. Kövér is - ahogy az anyja elmondta -, oly
                kövér, hogy alig szuszog. Mit mond az a Miklós bácsi, ha ő csak úgy bepottyan hozzá
                Olgával együtt? Hátha ijedten fogadja őket, mintha valami szerencsétlenség esett
                volna a házába.</p>
            <p>Aztán hát az anyja is mivel fogadja?</p>
            <p>- Ugye megmondtuk!</p>
            <p>És másnap is és mindennap, és minden órában:</p>
            <p>- Ugye megmondtuk!</p>
            <p>Nem, oda nem mehetnek. Inkább cselédnek áll. Inkább főz, súrol, mosogat. Szolgálója
                lesz nálánál műveletlenebb asszonyoknak. És alázatos fejjel mondogatja nekik:</p>
            <p>- Naccsága, csókolom kezét...</p>
            <p>Elszenved tüskés szavakat, görbe nézéseket, gőgös parancsokat, de legalább lesz
                békességes vasárnapja; ha rosszul bánnak is vele, nem potyog ki tőle a foga.</p>
            <p>De hát hova tegye Olgát? Olgának iskolába kell járnia: valami diplomát szereznie -
                úri­asszonynak lennie. A diploma is móring. Talán méltóságos asszony is lehet vele.
                De hátha ő is épp a rosszat választja? A legnemesebb almák közt is találkozik
                férges.</p>
            <p>Inkább maradjon akkor a maga kenyerén. Diplomával úgyis úri hölgy. A férfiak csak
                házasság­kötés előtt viselnek kesztyűt, és tolják a homlokuk fölé a kalapjukat, és
                csupa mosolygás a lelkük, és csupa virágnyújtás minden szavuk. Jobb, ha nem lesz
                kutyája egy férfinak se.</p>
            <p>Kvabka az ágyban hortyogásba fogott.</p>
            <p>- Ó, gonosz! Mikorra fölébredsz, bezzeg hiába keres a szemed! Nem, soha többé nem
                látsz engem. Bár én se láttalak volna soha.</p>
            <p>Megint sírt egy sort. Aztán az ajtónak indult, s arra gondolt, hogy be kell zárnia.
                De hát hogy jön akkor ki Kvabka? Ha meg nyitva hagyja az ajtót, valaki belopódzik,
                és összeszed mindent. Elviszi az ura ruháját is. Ha meg rázárják az ajtót, Kvabka
                úgy dörömböl és lármáz, hogy a ház népe összefut.</p>
            <p>- Megszökött a felesége! - susogják -, megszökött.</p>
            <p>Aztán hát ki főz holnap ennek a semmirekellőnek? Ki mos reá? Elzüllik, elrongyosodik,
                még többet iszik, munkát se kap, csavargó lesz, csavargó koldus, tömlöcök
                lakója.</p>
            <p>Megint sírt keservesen, s megtapogatta közben a homlokát és hátul sajogó csontjait.
                Végre is fölkelt: lerázta a könnyeit, és előolvasott az ura tárcájából hatvan
                fillért.</p>
            <p>Kilépett, és a gondozóné ablakára nézett. Olga ott állt, várt az ajtóban.</p>
            <p>Kvabkáné magához intette:</p>
            <p>- Eridj a boltba - rebegte a sírástól náthásan -, s hozz egy palack sósborszeszt.</p>
            <p>Kvabka másnap aztán, hogy megébredt, csak bámulgatott a szoba közepére. Csaknem
                huszon­négy órát aludt: eszmélkedett. A feleségére nézett: látta, hogy ágyban
                fekszik, és mindenféle borogatás van rajta.</p>
            <p>Kvabka szeme pillái rezegtek. A nézése olyan volt, mint a kárt tett macskáé.</p>
            <p>Olga vörös szemmel, némán vitte az ágyhoz az apjának a reggeli kávét.</p>
            <p>- Nem iszom többé bort - mondta Kvabka, mikor már felöltözködött -, nem, istenemre
                mondom...</p>
            <p>S engesztelőn nézett a feleségére.</p>
            <p>- Van is neked - nyögte Kvabkáné -, három fogamat kiütötted.</p>
            <p>- Nem akartam. Istenemre mondom, hogy nem akartam.</p>
            <p>- Nincs teneked istened.</p>
            <p>- Van, hidd el, édes feleségem, hogy van. Mikor józan vagyok, mindig van. És én a mai
                naptól kezdve mindig józan leszek. Olyan józan leszek, mint a vizeskupád. Soha többé
                az én nyelvem bort nem ízlel. Esküszöm neked, csak most az egyszer higgy nekem.
                Olga, a karperecedet kiváltjuk a jövő héten. Nem iszom többet.</p>
            <p>- Esküdj meg a leányod életére.</p>
            <p>Kvabka könnyes szemmel esküdött meg. Olga fejére tette a bal kezét, s úgy
                esküdött:</p>
            <p>- Isten engem úgy segéljen, és az én Olgámat is, hogy soha többé bor az én torkomon
                le nem megy. Soha, de soha...</p>
            <p>Megcsókolta őket, és mind a hárman sírtak.</p>
            <p>És aznaptól fogva Kvabka nem is ivott bort többé soha.</p>
            <p>Csak pálinkát.</p>
            <p>Mikor Olga a polgáriba járt, ott már az első osztályban gyakorta hallott sugdosódni,
                hogy egyik­nek-másiknak szívbeli ügye van. Csodálkozó szemmel nézett az olyan
                lányra, és rosszallón.</p>
            <p>Tavasszal, mikor a napfény már melegítette a köveket, néhány fiú ácsorgott az iskola
                kapujával szemben. Ő addig nem ügyelt rájuk, de egyszer meglökte Sípos Berta - vele
                egy utcában lakó tanulótársa volt az a Sípos Berta -, meglökte a könyökével, és
                sebesen susogott:</p>
            <p>- Látod azt az alacsony négyszögfiút? Azt a zöldes kabátosat. Talján Bözsit
                várja.</p>
            <p>Olga megállt, és visszatekintett.</p>
            <p>Talján Bözsit csakhamar meglátta. Bözsi kissé piros volt, de nyugodt színű. Vidáman
                lépe­getett Miskolczi Adéllal, és rá se nézett a fiúra. Akkor se, hogy előtte
                elhaladt. De a szeme szokatlanul ragyogott.</p>
            <p>- Nekem ugyan nem kellene - biggyesztett Olga -, és semmiféle férfi.</p>
            <p>- Nekem se - felelte Berta - ilyen sárga szájú...</p>
            <p>S ő is biggyesztett. Mindjárt másra is fordult a beszédjük: a számtani példáról
                beszélgettek, hogy nehéz lesz.</p>
            <p>De másnap már Olga, amint kilépett az iskola kapuján, egyszerre a fiút nézte a többi
                között, a zöldes kabátú négyszögfiút. Egészséges, piros képű kölyök volt, csónakként
                felhajló talpú cipőben, tizenhárom vagy tizennégy éves.</p>
            <p>A fiúnak cigaretta füstölgött a szájában, hogy a szeme szinte könnyezett belé.</p>
            <p>Olga visszatekintett, hogy Talján Bözsi hol van.</p>
            <p>Bözsi tán a harmadik volt mögötte, s megint Miskolczi Adéllal. Szótlanul lépkedtek el
                a fiú előtt. De Bözsi felpillantott rá, ahogy előtte ellépett. A pillantása
                nyugodtnak látszott, mégis megcsillant benne valami. Egyik lány a másikra szokott
                úgy rápillantani.</p>
            <p>Attól fogva Olga utálta azt a Bözsit. Őelőtte ült az a Bözsi, az előtte való padban,
                s meg­történt, hogy visszafordult, és csevegett egyikkel-másikkal. Ha Olgához is
                szólt, Olga röviden felelt, és nem nézett reá.</p>
            <p>Májusban aztán még több fiú ácsorgott az iskolával szemben. Olga már tudta: mért
                ácsorognak ottan. Olyan arccal haladt el mellettük, mintha az ő szeme úgy volna
                alkotva, hogy a férfi­teremtményeket nem látja meg.</p>
            <p>Csak egyszer történt, hogy elmosolyodott. Egy bársonygalléros fiú is jelent meg aznap
                a többi között, s mikor a leányok kijöttek, monoklit tett fel. A monoklisra se
                nézett rá, persze, egyik lány se, de azért valamennyi félremosolygott. A fiú mögött
                egy nagy újfundlandi eb vakkant meg, és akkor a monokli leesett, és eltörött a
                kövezeten. A lányok a keblükbe nevettek, s a monoklis fiú nem mutatkozott többé.</p>
            <p>Olga abban az időben kezdett bontakozni a gyermekkorból. Az arca kissé megnyúlt, és a
                termete is. A színe fehérebb volt a szokottnál, és a szeme körülete mint a
                betegágyból fölkelt gyermeké. De nem is volt ő teljesen egészséges soha: a hidegtől
                szenvedett mindig. Akárhogy bagyulálta is az anyja, alig múlt el róla az egyik
                torokbaj, nátha, köhögés, már jött a másik.</p>
            <p>- Jaj, Olgám, meg ne fázz.</p>
            <p>Még májusban is a nyakára tekert az anyja mindig egy feketés szegélyű, fehér
                selyemkendőt.</p>
            <p>- Jaj, meg ne fázz.</p>
            <p>S benyomta a szélét a kabát alá. Pedig gyapjútrikó lélekmelegítőt is viselt még akkor
                is.</p>
            <p>- Meg ne fázz, édes.</p>
            <p>Ezért volt a szeme olyan beteges-bús, s az arca is olyan színtelen. A szemöldöke
                mindig aggodalmat fejezett ki. És a feje tartása is olyan volt, mintha mindig
                egérlyukat keresne, hogy belebújjon az emberek elől. De ha szólnia kellett mégis
                valakivel, a szemébe nézett, s akkor már az arca nem volt félős, inkább gyanakvó.
                Sárgásbarna volt a szeme, mint az anyjáé, de nem olyan bizalmas meleg. Távolról és
                árnyékban fekete szemnek látszott, hideg fekete szemnek. Az apja tekintete volt
                olyan hideg. A férfiak nem fordultak meg, mikor mellettük elhaladt, de ha
                mosolygott, a nők is rajta felejtették a szemüket. Szép, apró foga volt, s az arca
                olyankor ártatlanul kedves, mint a kisgyermeké.</p>
            <p>Még azon év őszén történt, hogy Olga egyszer akaratlanul is rápillantott az egyik
                fiúra. Új fiú volt az, akkor látta először: szőke, tizenöt éves forma, kékszemű. A
                ruhája nem volt ugyan elegáns, de az arca - az arcot nem boltban árulják. Sok
                királyfinak nincs olyan finom arca, mint némelyik csordásbojtárnak.</p>
            <p>A fiú nem volt csordásbojtár, bár királyfi se, még a kettő közt való emberrend
                közepénél is bizonyára jóval lejjebb való. A szeme Olga szemébe nézett, s Olgának
                valami szokatlan sugarú volt az a nézés, mintha nagy édességgel járná át teljes
                valóját. Csak egy perc hosszat. De Olga mellében megrezdült valami ismeretlen húr,
                és valami édes zenének egy édes akkordja zendült át a szívén.</p>
            <p>Bertával ment akkor is. Nem szólt neki semmit a fiúról, sem a rezdülésről. Mikorra a
                másik utcába értek, már maga is elfeledte.</p>
            <p>Másnap azonban megint ott állt a fiú.</p>
            <p>Olga, mikor közelébe ért, csak épp hogy szemszögből pillantott reá. A fiú szeme rajta
                volt. Olga megint érezte azt a különös rezdülést. Azt az édes akkordot. Megint nem
                szólt róla. Csak furcsállta, hogy mért éppen őt nézi az a fiú, mért nem az is a
                többit?</p>
            <p>A következő napokon már nem nézett a fiúra. De ahogy elment előtte, valami kellemes
                zsibbadást érzett a mellében. De akkor se vitte az érzését tovább az utcánál.</p>
            <p>- Te, Olga - szólalt meg az egyik napon Berta -, az a fiú téged várogat, az a piros
                nyakkendős.</p>
            <p>- Melyik? - csodálkozott halkan Olga.</p>
            <p>- Az a piros nyakkendős. Téged bazsalgat.</p>
            <p>- Engem?</p>
            <p>És egy kis pirosság gyulladt az arcába.</p>
            <p>- Engem?</p>
            <p>- Téged. Bizonyos, hogy téged.</p>
            <p>- Térjünk át a másik oldalra - susogta Olga.</p>
            <p>Berta duhogott:</p>
            <p>- Ilyen nyálasok!... szóba se állnék velük.</p>
            <p>- Én se - mondta szorult mellel Olga -, én se.</p>
            <p>- Legalábbis kadét legyen, akinek elfogadom a köszöntését.</p>
            <p>- Kadét se.</p>
            <p>- De azét már lehet. Az már úr. Annak már van jövője.</p>
            <p>- Én kadétét se - mondta határozottan Olga.</p>
            <p>S attól fogva sose ment el a fiú mellett.</p>
            <p>De azért mindig tudta: mikor van ott a fiú, mikor nincs.</p>
            <p>A nagy szünetben persze nem látta, de szeptemberben megint látta, és szinte
                mindennaposan látta.</p>
            <p>A fiúnak mindig csak őrá tűzött a szeme.</p>
            <p>Valami szegény fiú lehetett, mert felső kabátja nem volt, csak köpönyege, s az is
                rövid. Mikor már fagyott és havazott, akkor is csak abban állt ott. Aztán el is
                maradt. Csak tavasszal jelent meg ismét, mikor már a kövek melegedtek a
                verőfényben.</p>
            <p>Olga szíve ismét megrezdült akkor. De abban az időben újra kezdődött a kőművesek
                munkája is, és az apa, hogy bort nem ivott már, egyre tántorgóbban és lármásabban
                tért haza.</p>
            <p>A sósborszesz már úgy állt mindig a kamrában, mint a petróleum.</p>
            <p>- Olga, ne menj férjhez soha!</p>
            <p>A fiú meg-megjelent az iskola kapuja közelében, és a szemét úgy forgatta Olgára,
                ahogy a bibliai Lázár szemét festik a gazdag tornáca előtt.</p>
            <p>Olga azonban nem nézett reá.</p>
            <p>Már akkor nem Bertával járt, csak magában, mert Bertáék a Krisztinavárosba költöztek
                át, Budára. Egyszer találkozott csak velük, mindenszentek délutánján, a villamoson.
                Egy duzzadt ajkú fiú is állt Berta mellett, egy-két évvel idősebb Bertánál, de épp
                olyan kövér nyakú, a szemöldöke is olyan magas ívű. És ahogy a kezére nézett, látta,
                hogy a körme is keskeny, mint Bertáé. Irigyelte Bertát, hogy van fiútestvére: ha
                őneki is volna, hogyan járhatna-kelhetne ő is a városban.</p>
            <p>Hát Olga bizony csak magában járogatott már haza az iskolából. És érezte, hogy a fiú
                már kíséri is. De soha nem tekintett vissza. Sem a könyvét el nem ejtette, hogy
                fölvetesse vele. Csak éppen hogy otthon kissé több érdeklődéssel nézett a
                hazaérkezésekor a tükörbe.</p>
            <p>A széles fehér gallér igen illik az arcom színéhez - gondolta.</p>
            <p>Nem sokáig szemlélte a gallérját és az arca színét, és nem vidáman.</p>
            <p>Néha elgondolkodva könyökölt a könyvén, és megrázta a fejét:</p>
            <p>- Ő is csak férfi lesz, ha megemberedik.</p>
            <p>Egyszer úgy érezte, hogy a fiú csaknem a nyomába lép, hogy kíséri. S nem marad el.
                Még akkor is mögötte van, mikor hazaér.</p>
            <p>A kapuban visszatekintett.</p>
            <p>A fiú köszönt. Az arca vörös volt, mintha lángon perzselődött volna meg. Szinte
                áhítattal köszönt.</p>
            <p>Olga nem fogadta.</p>
            <p>A következő napon Olga, mindjárt, ahogy kilépett az iskola ajtaján, odanézett, ahol a
                fiú állani szokott.</p>
            <p>A fiú nem állt ott.</p>
            <p>Aztán még néhány napig odanézett Olga.</p>
            <p>A fiú nem várta többé.</p>
            <p>Csak álmában látta megint egyszer.</p>
            <p>Mikor megébredt, sokáig ült elgondolkozva az ágyában.</p>
            <p>De aztán ellegyintette:</p>
            <p>- Olyan lett volna, mint a többi.</p>
            <p> Mikor Olga már tizenhét éves volt, a Nefelejcs utcában laktak, földszintes lakásban.
                Mint mindig. A pallér a lépcsőt nem kedvelte.</p>
            <p>A két nő ott sem ösmerkedett senkivel. Cselédet nem tartottak, csak épp hogy ami
                udvari dolog volt, az udvarossal végeztették, a vicével, ahogy Pesten mondják. Az
                ajtó elé ők sosem ültek ki. Ha az udvaron áthaladtak, maguk elé néztek a földre,
                nehogy valaki szót kezdjen velük.</p>
            <p>Olga nem is igen ismert mást a házban, csak a gondozót meg az udvarost, s az egyetlen
                szomszédjukat, egy kalaposnak a családját, azt is csak onnan, hogy az ajtóra volt
                írva a neve.</p>
            <p>Kalaposék egyébiránt sokan voltak: négy-öt kislány is járt ki és be az ajtón. Mind
                sárga hajú és szinte szemöldöktelen. A szemük színe azonban szépen kék, szinte
                sötétkék. És így tetszetős képűek is lettek volna, de mikor nevettek, nagy, lapos
                foguk rontott a szépségükön. Egy nagyleány is mutatkozott olykor az ajtóban,
                álmodozó szemű, mindig mosolygó leány. Az is sárga hajú és alig-szemöldökös. A
                hajának egy fürtje szépítően hajlott le mindig domború, fehér homlokára. Engedelmes,
                jó lélek lehetett, mert gyakran hallatszott nyáron - mikor nyitva voltak az ablakok
                s a konyhaajtó - vidám klarinéthangja:</p>
            <p>- Ahogy parancsolod, mama.</p>
            <p>A testvérei Malvinnak szólították.</p>
            <p>Délben mindig hazatért az apa is, két órakor meg egy húszéves forma, eleven tekintetű
                legény. Az is szőke, alig-szemöldökös és nagyfoggal nevető. A bajuszát és szakállát
                beretválta, és estefelé eljárt hazulról. Vacsorára se tért haza. Az udvari ablakon
                át mindig lehetett látni az együtt vacsorázó családot.</p>
            <p>Az a legényfiú komoly tisztelettel köszönt Olgának, ahányszor találkoztak.</p>
            <p>Olga a feje hideg bólintásával fogadta, és rá se nézett. Mégis hát tudta, hogy
                kicsoda. A nevét is hallotta, hogy Berci.</p>
            <p>Délutánonkint hegedűszó hangzott a házban. Néha kettő is. Egyik az emeleten - ott
                valami gyerek nyivolgott, és mindig csak rövid ideig. Másik a földszinten. Az már
                szépen szólt. Szobában muzsikált valaki, zárt ablak mögött.</p>
            <p>Olgának a kottái csak szonátakották voltak - az anyja leánykorából -, hát csak épp az
                anyja kedvéért ült néha a zongorához. Magyar kottája csak egy volt: 
                    Darumadár, gyere velem. Azt gyakorta játszotta - jobban
                mondva: zongorázta. Az a földszinti hegedű sok mindenféle nótát zengett, és hát azon
                a hangszeren már igazán játszott a kezelője. Olga
                érdeklődéssel fülelte.</p>
            <p>- Hol hegedülnek? - kérdezte az anyját.</p>
            <p>- Valamelyik szomszédban.</p>
            <p>Egy vasárnap délután az ő nótája szólalt meg a hegedűn.</p>
            <p>Olga fülelt. Kinyitotta az ablakot. Fülelt.</p>
            <p>Az udvaron künn magoltak a nagy fogú kalapos leánykák a küszöbön. Könyv volt az
                ölükben, s darálták a mondatokat.</p>
            <p>Olga megszólította az egyik nagyfogúcskát:</p>
            <p>- Mondja csak, kedves: maguknál hegedülnek? vagy...</p>
            <p>A leányka elmosolyodott.</p>
            <p>- Berci, a bátyám.</p>
            <p>Olga becsukta az ablakot, és nem hallgatott többé a hegedűre. És nem zongorázta többé
                a nótáját.</p>
            <p> Hogy a Liget közelében laktak, délutánonkint kijártak a Ligetbe.</p>
            <p>A Ligetben virág csak ott virágzik, ahova a kertész ülteti, de szerelem mindenfelé.
                Olga min­dennaposan láthatott fiatal párokat, akik a legszélesebb úton is úgy
                sétálnak, mintha keskeny volna és oly meredek, hogy a nő csakis férfi karján
                érezheti biztonságban magát. A vitézkedő rend pedig maga is átkarolja a sétáló
                leányzót, a még nagyobb biztonság kedvéért.</p>
            <p>De akár a vitézlő rendhez csatlakozik a leány, akár a polgárihoz, minden leány arcán
                az élet öröme sugárzik. S a legény is, akár a vitézkedő rendhez tartozik, akár a
                polgárihoz, valamennyi igen becsülő szemmel pillantgat a mellette lebegő blúzra és
                szoknyára.</p>
            <p>A fűben, egy akác alatt, csirizes körmű legény ült. A hátát a fához támasztotta, s
                könyvet olvasott. Hangosan olvasott egy fekete hajú leánynak. A leány konyhai képű
                volt, kerek orcájú, mint a nyári édesalma, és a haját bizonyára pomádéval kente meg
                elöl, hogy a fél homlokára olyan igen odaragadt. Félkönyéken hevert a legény
                mellett, és álmodozó arccal hallgatta az olvasást.</p>
            <p>Milyen boldogok - gondolta Olga.</p>
            <p>S a nyelve már mozdult, hogy mondja is az anyjának.</p>
            <p>De az anyja épp akkor szólalt meg:</p>
            <p>- Én is éppígy sétáltam apáddal, mikor még csak jegyesek voltunk. És mink is
                hevertünk így a fűben. Szentlőrincen. Csak épp hogy nem apád olvasott, hanem én.
                Igen kedvelte akkor még apád a költeményeket.</p>
            <p>Az iparcsarnok előtt Malvinnal, a kalapos leányával találkoztak. Egy tűzoltó altiszt
                karján lebegett. A tűzoltó csinos, barna legény, felgöndörített a bajusza.
                Lakkcsizma volt a lábán, és olyan hegyesen lépegetett benne, mintha minden lépésére
                egy körmöci arany pendülne ki a csizmája sarkán. A leány szeme még álmodozóbb volt,
                mint szokott lenni, s a homlokára hajló fürt még regényesebben árnyékolta a szemét.
                Piros ajka félig nyitva volt, mintha hallgatva is szerelmet lehelne, és széles fogai
                kifehérlettek.</p>
            <p>Olga érdeklődéssel szemlélkedett rá a tűzoltóra, és a szíve elszorult:</p>
            <p>- Milyen szép, vidám legény! Ez nem olyan férj lesz, mint a többi.</p>
            <p>És azon éjjel megint megjelent az álmaiban az a kopottas ruhájú, kékszemű fiú. A
                bazári piros nyakkendő is a nyakán. És nézett, csüggedt fővel, édes-komolyan, hogy a
                két szeme olyan volt belé, mint két reszkető, kék csillag.</p>
            <p>A keze a kalapjához mozdult. Köszönt.</p>
            <p>Olga szívére édes áramlat nehezült, hogy a feje is meghajlott belé: fogadta a
                köszöntést.</p>
            <p>Olga abban az időben már teljesen felviruló leány volt. De félénk szemű, és a színe
                még mindig betegesen fehér. Mintha a házinyúllal volna valami atyafiságban. Ruhában
                is a fehér színeket szerette. Szoknyának is világos színeket választott, ha sötét
                volt a kabátja vagy éppen fekete. Kedvelte a gerleszínt és frezszínt, a világos
                pepitát és a türkiz színt. A kihajlós gallér a nyakán egyre szélesebbedett. Maga
                varrta. Már ötujjnyi szélesre varrta. A kalapján is fehér galamb­szárnyat viselt. De
                az ő fehérségei hidegek voltak. Összevont, vékony szemöldöke alól szinte
                aggodalmasan nézett a világra, s különösen a férfiakra.</p>
            <p>Mikor a polgári iskolát elvégezte, bizony idegenkedett a kereskedelmi iskolától:
                átallta, hogy valami irodában vagy bankban, vagy üzletben, férfiak között
                dolgozzon.</p>
            <p>Inkább a tanítói pálya. Vannak nőiskolák. Apácák is alkalmaznak világi nőket az
                iskoláikban, ha a maguk rendjéből nem telik.</p>
            <p>De éppen mikor a beiratkozás ideje volt, az apja nem vitt pénzt haza. A későbbi
                napokban meg valami hibát követett el az apja: elküldték. Hetekig nem talált munkát.
                Erdélybe egyre gyak­rabban kiáltott a telegram: Csak most az
                    egyszer.
            </p>
            <p>Az a tél aztán kedvetlen emlékezetű volt mindenképpen. Kvabka az előző nyáron, egy
                délben több örömet ivott a kelleténél, s délután melléje lépett az elsőemeleti
                járódeszkának. Hat hétig feküdt a kórházban, s azután még egy hónapot kellett
                várnia, hogy erősödjön. No, akkor megfogadta - még a kórházban megfogadta, esküvel
                fogadta -, hogy ezentúl már pálinkát se iszik.</p>
            <p>- Soha többé!</p>
            <p>Mikor aztán megint munkába lépett, olyan pálinkaszagosan tért haza, hogy a felesége
                eltántorodott:</p>
            <p>- Hát nem megfogadtad?</p>
            <p>- Állom is - felelte Kvabka dülöngőzve -, nem pálinka az, amit ittam.</p>
            <p>- Nem pálinka? Hát mitől lélegzel akkor pálinkaszaggal?</p>
            <p>- Tea: nem pálinka. Bizonyosan a rum szagát érzed te. De hát már teát se igyak?
                Szakadjon rád a gerenda!...</p>
            <p>Hát bizony Kvabka be-beteázott, s egyre gyérebben akadt munkája. Egyre gyérebben. A
                két nő meg egyre gyakrabban járt a zálogházba. Cselédjük nem volt, maguk dolgoztak.
                Azelőtt mégis­csak ráértek, hogy olvasgassanak is délutánonkint meg esténkint.
                Kvabkáné az iparoskör kölcsönkönyvtárából hordta a könyveket. Mindig két könyvet:
                egy regényt meg egy verses­könyvet. A regényt Olgának, a verseskönyvet magának.
                Egyikük varrt, másikuk olvasott. Ha Olga olvasott, a regényt olvasta. Az érzékeny
                helyeken sírtak, a vidám helyeken nevettek.</p>
            <p>- No, ez szép - mondták rá.</p>
            <p>És kedvvel olvasták tovább.</p>
            <p>Mióta Kvabka teára kapott, az a kis mulatságuk is elmúlt. Ötven fillér sok pénz: csak
                üldögéltek, keseregtek. Kvabkáné már nem is szavalgatott. Ha arra gondolt, hogy
                verseket mondjon, csak Poe-nak a Hollója jutott az eszébe.</p>
            <p>Van-e balzsam Gileádban? ó mondd,</p>
            <p> ó mondd meg nekem!</p>
            <p> Szólt a holló: Sohasem.</p>
            <p>Mindig sírtak rajta, hát azt csak ritkán mondta el, és csak sétálásuk közben, nyári
                délutánokon, a Liget fái alatt.</p>
            <p>Hát csak úgy versek nélkül búsulgattak otthon, prózában.</p>
            <p>Olga olykor az ablakban ült. Foltozgatta a fehérneműket. Újravarrta a ruháit. Csak
                két szok­nyája volt már: egy pepita meg egy gerleszín. Blúza is csak kettő: két
                fehér. És egy őzszín kabátkája esős időre.</p>
            <p>Ült, varrogatott. Közben persze ki-kipillantott az udvarra is. S mindenkire búsan,
                hidegen. Csak ha kalaposék Malvinját látta, arra tekintett hosszasabban.</p>
            <p>Malvinnal valami történt. Mindig színtelen volt, és igen elgondolkodó. A haja fürtjét
                már nem fésülte a homlokára, s az öltözködése se volt már gondos. A hangja, ha
                hallatszott is, már nem a vidám klarinéthang volt, s a mozgása sem volt olyan
                eleven, mint azelőtt.</p>
            <p>Egy februári napon nagy nyugtalanság látszott kalaposéknál. Ki és be futkostak. Csupa
                ijedt arc.</p>
            <p>A lakók is odacsődültek az ajtó elé.</p>
            <p>Olga is kinyitotta az ablakát: mi történt?</p>
            <p>S hallgatta, miket beszélnek:</p>
            <p>- Egy kisasszony halt meg.</p>
            <p>- Nem halt meg, csak valami hirtelen baj...</p>
            <p>- Mérget ivott, mondják.</p>
            <p>- Szublimátot. Telefonáltak-e a mentőknek?</p>
            <p>- Bizonyosan.</p>
            <p>- Essen ki a szeme annak a tűzoltónak - morgadozott az udvarosné -, mindig gondoltam
                én, mikor együtt láttam őket...</p>
            <p>- Itt vannak a mentők!</p>
            <p>És a sokaság kétfelé vált az udvaron: jöttek a mentők.</p>
            <p>Malvint a kórházba vitték.</p>
            <p>A következő napon a kalaposéknál megint nagy jövés-menés, nyugtalanság. Az egyik
                kislány gyászruhában fordul ki az ajtón. Aztán a többi is.</p>
            <p>- A férfiak mind gonoszak - irtózkodott Olga.</p>
            <p>S attól fogva valahányszor a miatyánkban a gonosztól szóhoz
                ért, mindig a férfiakra értette.</p>
            <p>Abból az évből még két különös emléke maradt Olgának.</p>
            <p>Az egyik egy névtelen levél volt. Olga címére, s benne két színházi jegy: földszinti
                ülőhelyre, a városligeti színházba, vasárnap délutáni játékra.</p>
            <p>Írás csak ennyi:</p>
            <p>Az egyik szereplő küldi. Boldog lenne, ha a két helyet elfoglalva látná.</p>
            <p>A két nő sokat tűnődött: ki lehet az ajándékozó? A levél nem postán érkezett, csak be
                volt dobva az ablakon át az asztalra - vasárnap délelőtt, míg ők a misén jártak.
                (Kvabka abban a hónapban Székesfehérvárott dolgozott, s vasárnaponként csak délután
                fordult meg otthon.)</p>
            <p>Ki hozta a két jegyet?</p>
            <p>- Csak olyan hozhatta - vélekedett Kvabkáné -, aki meg is akart bennünket
                látogatni.</p>
            <p>- Csak valamelyik leánytársam lehet, aki velem járt iskolába - lobogott örömében
                Olga. - De hát melyik? Melyik színészkedik?</p>
            <p>- Megnézzük a színlapon.</p>
            <p>- Ne, ne nézzük meg: kellemesebb lesz a meglepődés, ha ott ismerem meg. A színlapra
                nem az igazi nevüket nyomatják a színészek.</p>
            <p>S tovább tűnődtek: Olga nemigen pajtáskodott egy leánytársával se, és az írás is
                férfias. Bizonyosan valami gyerek hozta, és az dobhatta be az ablakon.</p>
            <p>Mégis hát elmentek. Bizonyos már, hogy hiúságból küldte valamelyik leányismerőse a
                két jegyet, hogy lássa őt Olga a színpadon. A levelet is azért íratta férfival,
                nehogy az írásáról kitalálják.</p>
            <p>Valami szörnyűséges drámát játszottak: egy délamerikai ültetvényes tanyájára
                belopódzik egy vad tekintetű, nagy gorilla, s elrabolja a bölcsőben nyugvó
                gyermeket.</p>
            <p>A gorillát persze keresik, hajszolják, sziklákon, bokrokon által. A színpad közepén
                áll egy fa, arra kap fel végre a gorilla. Bal karján a gyerek, a jobbja hol újabb
                kapaszkodásra kész, hol kapkodva vakarja felfelé az oldalát, s meredt szemmel les le
                a lombok közül.</p>
            <p>Puskát hoznak, de rálőni mégse mernek, mert a gyermek nála van. Piros csizmát tesznek
                hát a fa alá, a rég ismert majomfogót, hogy a gorilla letegye addig a gyermeket, míg
                a csizmát húzza.</p>
            <p>A gorilla azonban a csecsemőt nem teszi le egy percre se: vele együtt ereszkedik le a
                fáról. S bizony, nem húzza fel az a csizmát, hanem csak felkapja, és eliszkol.</p>
            <p>Végre sok mindenféle bajlódás után hurkot vetnek a nyakába.</p>
            <p>Borzalmak és nevetségek váltakoztak a játékban. S Olgáék elégedetten tértek haza.</p>
            <p>Olga még otthon is irtózkodott a gorillán. Meredt hupikékgyűrűs, nagy szemén.
                Különösen kellemetlen volt, mikor őrájuk is rájuk forgatta a szemét, s nem is
                egyszer.</p>
            <p>- Vele álmodok az éjjel - mondta Olga még este is.</p>
            <p>S a háta viszolygott.</p>
            <p>De hát még mindig nem tudták, hogy ki küldötte a jegyet. A szereplő nők között Olga
                nem ismert meg senkit, hogy leánypajtása lett volna valaha.</p>
            <p>Még lefekvéskor is ez a kérdés váltakozott az elméjében a majomtörténetnek
                ismétest-ismét szeme elé játszódó képeivel.</p>
            <p>De aztán a majomról eszébe jutott: hogyan megnevették az elmúlt télen az ólomöntést.
                Szilveszter estéjét az apja akkor az egyszer otthon töltötte. Gipszben volt a lába,
                mert eltört december közepe táján. De hát attól bocoroghatott már a szobában.</p>
            <p>Együtt vacsoráltak hát. Kvabkáné puncsot csinált - az ura tanította meg reá. Aztán
                éjfél felé feküdni készültek.</p>
            <p>Kvabkáné ránéz az órára, aztán Olgára:</p>
            <p>- Mindjárt éjfél: öntsünk ólmot.</p>
            <p>Beszélte néha, hogy leánykorában ólmot öntött, és az ólom figurája valóságos Kvabka
                volt. Nem fotográfiai bizonyossággal, csak hát egy férfiember, aki a jobbját
                feltartotta, és valami lapos nyúlladt ki a kezéből. A virágcserépcsésze oldalára
                hullt ott az ólomnak az a része, s azért nem formálódott meg jól az a tárgy a figura
                kezében. Ki könyvnek nézte, ki lepénynek, ki bankónak. Csak mikor férjhez ment
                Kvabkához, akkor világosodott ki, hogy vakolókanál volt az.</p>
            <p>- Olga, önts ólmot.</p>
            <p>Olga vonakodott:</p>
            <p>- Minek az. Megmondtam már...</p>
            <p>- Ah, azt minden leány megmondja, aztán egyszer csak előtte is ott van...</p>
            <p>- A virágos sövény - mosolygott Olga -, én arra elég okos leszek.</p>
            <p>- No, csak öntsünk. Ha úgy lesz is, ahogy te mondod, nem jön ki semmi. Nem
                vesztettünk vele semmit.</p>
            <p>S kiment a konyhába, hogy ólmot keressen.</p>
            <p>- Ha nincs más - szólalt meg Kvabka az ágyban -, levehetitek a mérőónt.</p>
            <p>Olga elgondolkodva ült a székén.</p>
            <p>Eszébe jutott, hogy azon a nyáron Berta is szólt neki az ólomöntésről. A Ligetben
                találkoztak vele. Fiákerozott egy igen fiatal hadnaggyal. Berta elegáns,
                bodros-csipkés fehér ruhában, kényesen megdőlve ült a hadnagy mellett. Divatos,
                fellapított szélű szalmakalap a fején, fehér strucctoll rajta. Rózsaszínnel bélelt,
                fehér napernyővel keretezte az arcát, és egy csomó szegfű piroslott a kezében. A
                hadnagy még pelyhedző bajszú, kis fiatalember. Keskeny ajkai: csak mintha egy vonal
                ceruzával volna keresztbe rántva az orra alá, s a vonal vége lefelé végződik.
                Világot fitymáló lájdinántábrázat.</p>
            <p>Olga elbámult: hogy kerül Berta fiákerba, abba a pompába? És sem a testvére nincs
                vele, sem az anyja. Csak nem asszony tán már?</p>
            <p>S bámult a szépségén is Bertának, a hintófutásban repkedő fehér ruháján és a
                szerencséjén. Mint ahogy a laboda bámulhat szeptemberben, mikor az őszirózsa nyílik.
                Tavasszal még mind a ketten semmike zöldek. A laboda megnőttön is zöld. Az őszirózsa
                csupa szín, csupa szépség. Hát hiába: ki a szerencsével születik együtt, ki a
                szerencsétlenséggel.</p>
            <p>Berta is meglátta őt, és felcsillanó szemmel integetett neki a kocsiból. A hadnagy is
                odanézett, és szalutált Olgának.</p>
            <p>Harmadnapra megint találkoztak.</p>
            <p>Olgáék a tejcsarnokban ültek akkor, a szélső asztalnál. A neve napja volt Olgának, s
                azzal ünnepelték meg, hogy aludttejet ettek a tejcsarnokban. Már hát csak ők ketten.
                Berta akkor is bérkocsin haladt el mellettük, de akkor csak egylovason. Csakaz a
                bodros fehér ruha rajta, csakaz a fehér strucctollas, pompás kalap, csak épp hogy a
                szegfű nem piros a kezében, hanem fehér szegfű, öt szál fehér szegfű.</p>
            <p>Éppen keresztben locsolták ott az utat: az egylovas meglassúdott.</p>
            <p>Berta rászemlélődött a tejcsarnok közönségére, és megismerte Olgát. Mindjárt szólt is
                a hadnagynak. A hadnagy előrehajolt a kocsishoz. A kocsi megállt.</p>
            <p>Berta leröppent, és Olgához sietett:</p>
            <p>- Csakhogy látlak, Olgám! Tegnapelőtt nem állíthattam meg a kocsit. Édesmamád talán?
                Csó­kolom kezét. Hogy vagy? Tanulsz még? Van-e már...</p>
            <p>És a szívére koppantott.</p>
            <p>- Nincs - felelte Olga mosolyogva -, de neked már...</p>
            <p>- Vőlegényem. Be is mutatnám, de oly buta: egy szót se tud magyarul.</p>
            <p>S mosolyogva tekintett a hadnagyára, aki, mintha tudta volna, miről van szó, szintén
                mosoly­gott, és ismételten szalutált Olgának. Közben már cigarettára gyújtott, és
                méternyire hosszan lövellte a füstöt a szája szögletéből.</p>
            <p>- Csak annyit tud, hogy janapot meg keszenem. Cseh az istenadta.</p>
            <p>S nevetett. Az öt szál fehér szegfűvel játszott: beleveregetett vele a bal tenyerébe.
                De talán csak azért, hogy jobban előtűnjenek a gyűrűi.</p>
            <p>Olga is mosolygott. Az arca kissé kipirosodott, hogy ő csak olyan szimplán van
                öltözve: kékcsíkos fehér blúz és pepita szoknya, s a fején olcsó szalmakalap,
                amelynek sárgultsága elárulja, hogy kétéves. Szimpla fehér selyemszalag a kalapon,
                oldalt csokorba kötve. És semmi gyűrű, csak egy vékonyka aranykarperec a
                csuklóján.</p>
            <p>- Adél azt mondta, Miskolczi Adél, hogy Aradra költöztetek.</p>
            <p>Berta arca elkomolyodott.</p>
            <p>- Oda. A szüleim ott laknak már. Egy kis véleménykülönbség van köztünk a vőlegényemet
                illetőleg. De hát én azt tartom: ki-ki a párjával.</p>
            <p>S mosolyogva tekintett a kocsin ülőre, akinek vékony vonása az orra alatt a két végén
                megint felfelé görbült, és az ujjai hegyét a csákójához érintette.</p>
            <p>- Ólmot öntöttem szilveszterkor - folytatta Berta -, és nekem kijött. Rögtön meg
                lehetett ismerni, hogy katonatiszt. A sors ellen hiába minden okoskodás. Ki-ki a
                párjával. De pá, kedves: sietünk, egy nyaralót nézünk meg itt a város szélén. Majd
                ha megint találkozunk, többet csevegünk.</p>
            <p>- Te, micsoda parfümöd van?</p>
            <p>- Dsoki klöb. Finom, ugye?</p>
            <p>- Igen finom.</p>
            <p>- Ha majd asszony leszek, küldök neked egy flakonnal. Pá.</p>
            <p>S arcon csókolta Olgát: visszaröppent a vőlegényéhez.</p>
            <p>Még a kocsiból is kedvesen integetett. Sugárzott róla a boldogság.</p>
            <p>Olga szeretett volna még egy kérdést utána kiáltani, hogy mikor lesz az esküvő, de
                elkésett vele. S nyomban rá helyeselte is, hogy nem kérdezte: Berta bizonyára
                meghívta volna az esküvőre, vagy hogy az asztalhoz. Neki nincs az efféle ünnepekre
                ruhája.</p>
            <p>Mégis furcsállta, hogy Berta nem kérdezte a lakását.</p>
            <p>Kvabkáné is utána bámult a kocsinak.</p>
            <p>- Ki-ki a párjával - mondta elgondolkodva -, ezt nem Petőfi írta. Talán Goethe.
                Goethét nem ismerem annyira. Apának volt pedig Goethéje, de csak egy kötet. Te,
                Olga, szilveszterkor ólmot öntünk.</p>
            <p>Olga azonban csak a fejét rázta rá.</p>
            <p>Azután elfelejtették, persze, az ügyet. Bertával se találkoztak többé. Csak
                szilveszter éjjelén jutott Kvabkánénak az eszébe.</p>
            <p>- Ha semmi, semmi - mondta -, de megpróbáljuk.</p>
            <p>A gyorsforralón hamar hígult a kanálnyi ólom. A rántottasütőbe öntöttek vizet. Olga
                moso­lyogva eresztette bele a sustorgó ólmot.</p>
            <p>- Semmi! - mondta szinte diadalmasan.</p>
            <p>- Megálljunk csak - intett az anyja -, nem lehet azt olyan egy kapásra...</p>
            <p>S vizsgálódva hajolt az ólomcsuradék fölé.</p>
            <p>Olga is szemlélte.</p>
            <p>Valami lapos görbeséget ábrázolt az ólom: mintha egy igen vékony lábú, köpönyeges
                ember állna meghajoltan, mint akinek az orra vérzik. De lehetett azt fának is nézni,
                oldalt hajló, lógó lombú fának.</p>
            <p>- Szomorúfűzfa - mondta Olga.</p>
            <p>- Ez nem szomorúfűzfa - rázta a fejét Kvabkáné. - Te, ez olyan, mint valami
                majom.</p>
            <p>S nevetett.</p>
            <p>- Csak nézd meg jól.</p>
            <p>Odavitték Kvabkának is az ágyba, az is nevette:</p>
            <p>- Isten uccse olyan, mint valami majom. Gratulálok.</p>
            <p>Olga megint megszemlélte. Hát csakugyan olyan is volt az a formátlan öntelék, hogy
                valami gallyon ülő majomnak is lehetett vélni. De Olga csak azon maradt, hogy
                szomorúfűzfa az, nem majom.</p>
            <p>Aztán szendergésében ez is elmúlt előle, csak az álom homálya hömpölygött előtte
                szélesen, végtelenül. Álomba is bágyadt már, de a színházi délután izgalmai még az
                idegeiben rezegtek.</p>
            <p>S mint ahogy az esti homályban egyszer csak egy-két fényes pont jelenik meg az
                éghatáron a mezőn heverő előtt, úgy jelent meg őelőtte egy emberi szempár.</p>
            <p>A szem a kalapos fiúnak a szeme volt, a beretvált arcú fiatalemberé, aki olyan
                tisztelettel szokott neki köszönni, mintha legalábbis grófkisasszonynak köszönne. S
                ő könnyű és hűvös bólintással fogadja. Fogadnia kell ismeretlenül is, mert hiszen
                egy udvaron laknak. Fogadja, és elsiet mellette.</p>
            <p>Kellemes fiatalember - gondolja mindig Olga. S olyankor mintha hegedű is zendülne a
                fülében. Be szépen is játssza azt a darumadár nótát.</p>
            <p>S elsiet mellette, s nem viszi tovább az érzését.</p>
            <p>Nem lesz őneki soha semmi ügye vele - sem egyéb kapcsolata, csak hogy majdnem
                minden­naposan látják egymást. Néha Olga az ablakban ül, de ha a fiatalembert látja
                előválni a kapu homályából, mélyen lehajol, hogy ne kelljen fogadnia a köszöntését.
                Vagy pedig fölkel, mintha éppen akkor volna beljebb tennivalója. De ha a lakásuk
                ajtaján lép ki a fiatalember, akkor már megbántás volna, ha lehajolna vagy
                elhúzódna, hát csak néz nyugodtan rá, s fogadja a köszöntését. De abban a
                bólintásban le is veszi egyúttal róla a szemét.</p>
            <p>Egyszer Kvabkáné is ott ült, s látta, hogyan köszön a legény Olgának.</p>
            <p>- Kedves fiú ez a Berci - mondta azután -, a kalapos famíliában ez ér a legtöbbet.
                Ugyan ő is kalapos-e?</p>
            <p>Olga vállat vont.</p>
            <p>- Nem tudom.</p>
            <p>- Jó lenne neked... Ha kalapos is, fővárosi kalapos: úr.</p>
            <p>- Ugyan, anyám... Hát nem éppen tegnap is mondtad, hogy ne menjek férjhez. Ezredszer
                mondtad.</p>
            <p>- Hát ne is. Férfi ronthatja meg csak a nő életét. De ez olyan tisztességes
                fiú...</p>
            <p>- Sövény nélkül is - mosolygott Olga.</p>
            <p>- Nono, most már mindig a sövénnyel szikrázol. Bánom, hogy elmondtam.</p>
            <p>- Bizony még megharagszol. No, nem említem többé. De te se említsd többé se egyiket,
                se másikat, hogy jó lenne nekem.</p>
            <p>Mégis hát látnia kellett, hogy a fiú egyre mélyebb tisztelettel, egyre tapadóbb
                nézéssel köszön.</p>
            <p>Aztán egyszer az is megtörtént, hogy Olga egy délelőtt templomból hazamenet három
                szál szegfűt talált az ajtókilincsen. Az ajtó zárva volt; együtt mentek el az
                anyjával a piacra - az anyja a piacra, ő a templomba -, s az anyjának már otthon
                kellett volna lennie. De lám, az ajtó be van még zárva, s a három szál pompás,
                illatos szegfű oda van csavarítva a vékony virágdróttal.</p>
            <p>- Berta járt itt - gondolta Olga édes megdöbbenéssel.</p>
            <p>Akkor érkezik haza Kvabkáné is - megrakodva köcsöggel, tökkel. A kari kosara is
                terhes.</p>
            <p>Olga eléje siet. Mutatja neki a szegfűt.</p>
            <p>- Berta járt itt.</p>
            <p>És segít az anyja terhén.</p>
            <p>Kvabkáné a fejét ingatja:</p>
            <p>- Ejnye, és én éppen ma kések. Mért nem mondtad neki, hogy várjon.</p>
            <p>- Nem beszéltem vele. A virág ide volt tűzve a kilincsre. De hogyan tudhatta meg a
                lakásunkat?</p>
            <p>- A címkönyvből.</p>
            <p>- Persze, persze. Eljön az még akkor.</p>
            <p>S pohárba tette a három szegfűt. Az ablakba állította. Rá-rágyönyörködött.</p>
            <p>Néhány nap múlván Olga, ahogy az ablakhoz lép, hogy a dolgozószékbe üljön, elámulva
                néz: öt szál szegfű van a poharában a három helyett. S mind az öt szál friss. A
                hervadtak nincsenek ott.</p>
            <p>Olga mosolyogva tér vissza a konyhába.</p>
            <p>- Anyácskám - mondja -, hát te már virágokra is költesz?</p>
            <p>Kvabkáné csodálkozik:</p>
            <p>- Én?</p>
            <p>- Hát nem te hoztad a szegfűt?</p>
            <p>Olga akkor eszmélkedik csak: hát akkor valaki belopta...</p>
            <p>S mindjárt tudja is, hogy ki.</p>
            <p>A virágos poharat elgondolkodva vette be az ablakból, s tette félre.</p>
            <p>Vagy egy hét múlván, egy délután megint ott fehérlett a kilincsen öt szál szegfű. Rá
                volt csava­rítva a vékony virágdróttal, mint legelőször.</p>
            <p>Olga akkor együtt tért haza az anyjával.</p>
            <p>- Hagyjuk ott - mondta elkomolyodva -, majd holnap, ha elhervadt, levesszük.</p>
            <p>Kvabkáné odabent aztán más véleményen próbálkozott:</p>
            <p>- Ugye az a Berci hozogatja? De hát mi kivetni valót látsz azon a fiún?</p>
            <p>- Azt, hogy férfi.</p>
            <p>Kvabkáné csak nézett.</p>
            <p>- De hát - mondta -, de hát...</p>
            <p>Olga mosolygott:</p>
            <p>- Elfeledted? A sövényt. Ez is sövény: szegfűsövény. Minden férfi virágon által
                közelíti meg az áldozatát. S úgy látom, minden nő bolond. Én, ha egymagam is, okos
                akarok lenni.</p>
            <p>- No de hát... látod, Berta is milyen boldog.</p>
            <p>- Ezer között egy. Nem bizonyos, hogy én a másik ezerből vagyok az az egy.</p>
            <p>Mindazonáltal fogadta tovább is a kalaposfiú tiszteletes és hódolatos köszöntéseit.
                Fogadta komoly arccal, ránézés nélkül. S ha elmaradt volna a köszöntés, Olga arcán
                bizonyára nem látszott volna meg, hogy várta.</p>
            <p>A kalaposfiú azonban tovább is köszöngetett meleg figyelemmel, tiszteletesen,
                hódolatosan, tapadó szemmel.</p>
            <p>Olga érezte, hogy előbb-utóbb meg is szólítja majd a kalaposfiú. És sokat tűnődött
                rajta, hogy hogyan viselkedjék.</p>
            <p>Egyszer már úgy neszelte, hogy lépked is utána.</p>
            <p>A szíve akkor erős dobbanatokkal vert a mellében, és a lába akaratlanul is
                meggyorsult.</p>
            <p>Az előbbi héten történt ez.</p>
            <p>Hát megjelenik a fiú szeme a szendergő Olgának. Megjelenik az ágya fölött az
                álomtenger sötétjében. Mint két kék tüzű csillag. Bágyadtan előbb, majd tűzbe
                gyúlón. Remegőn. Homályba hunyón-múlón, megint megújulón. De mindig az az ismerős,
                tiszteletes, hódolatos, fiatal kék szem. És néz tapadón, kék fénnyel, édesen, a
                fiatal szemek virágnéző, csupaélet nézésével...</p>
            <p>Olga édes elolvadással omlik tőle az álom tengerébe.</p>
            <p> Másnap délután Olga levelet vitt a postára. Az öreganyjának.</p>
            <p>Írták neki, hogy most eljöhetne: Kvabka Cegléden dolgozik, és vasárnaponkint se jár
                haza. Van hely és csendesség: vetesse le a hályogot a szeméről.</p>
            <p>Ahogy hazafelé igyekszik, a kalaposfiút látja meg az utca távolában. Jön: lépked
                sietőst. A mandulaszínű lüszterruhában. Zsirardi kalap a fején, könnyű nádpálca a
                kezében.</p>
            <p>Jön sietőst.</p>
            <p>Az utca néptelen. Olga a fiú nézéséről érzi, hogy most aligha haladhat el mellette. A
                szíve forró lükögésnek indul. Az arcán piros folt jelenik meg. Ha más utcában
                találkoztak volna, áttérne a túlsó házsor útjára, s tán be is kanyarodna másik
                utcába, de látnivaló, hogy ő most hazatér. A fiú meg most jött el hazulról.</p>
            <p>A szíve úgy hánykolódik és röpdös, mint a cérnára kötött veréb.</p>
            <p>S valóban, a fiú eléje söpör: jóval előbb emeli le a kalapját, szinte a térdéig
                ejtve:</p>
            <p>- Bocsánat, Olgácska - lihegte pirosan -, igen alázatos bocsánat... de már
                lehetetlen, hogy csak úgy szótlanul járjunk el egymás mellett... holott szinte
                mindennap találkozunk... És én most se mertem volna... de nem állhatom meg, hogy meg
                ne mondjam: mennyire örültem... hogy ott láttam tegnap... a földszinten... a
                zártszékben...</p>
            <p>Olga az első percben szinte megbotránkozva állt. A kezét se nyújtotta. De a szem, a
                szem... teljesen az a szem, amely az éjjel az álmai fölött ragyogott... S hogy a fiú
                a színházat említette, meglepődve szólalt meg:</p>
            <p>- Hát maga küldte?</p>
            <p>- Igen: én voltam olyan vakmerő, Olgácska... Bocsánat... Személyesen szerettem
                volna... de attól tartottam, hogy akkor nem fogadják el... Bocsánat...</p>
            <p>S kémlelő szemmel nézett Olgára:</p>
            <p>- Ugye valami más ismerősükre gondoltak?</p>
            <p>- Nem tudtuk elvélni...</p>
            <p>- Én voltam - lehelte a fiú megkönnyebbülten -, bocsássanak meg... Boldog voltam,
                hogy néztek engem... és talán tapsoltak is nekem...</p>
            <p>- Hát maga... színész? Nem tudtuk.</p>
            <p>- Nem tudták? Hát nem ismert meg? Persze, ha először látott színpadon... és éppen
                tegnap... Igen el voltam maszkírozva. Én voltam a gorilla.</p>
            <p>Olga megrettent, mintha mellbe ütötték volna. A kedves ifjú arca elhomályosult
                előtte. Ő maga elhalványult.</p>
            <p>- Igen? - rebegte nyiladozó szemmel -, igen?</p>
            <p>- Hatásos volt, ugye? Ó, a művészet... énnekem már kisgyerekkoromtól az volt a
                vágyam: művész vagy semmi! Apám kalapokat alakít, én karaktereket. A majomalakítás
                énnekem specialitásom. Tudja: itt nőttem fel a Liget szélén, és gyakorta jártam az
                állatkertbe. Specia­litásom. Külön bőröm van hozzá. Már orfeumban is
                játszottam...</p>
            <p>Olga szeme előtt kék-zöld karikák jelentek meg. Az ólomöntés!...</p>
            <p>Érezte, hogy az arca elhalványodik. Szinte ájulás környékezte.</p>
            <p>- Bocsánat - rebegte a szemét lesütve -, sietek. Anyám egyedül van, és vár...</p>
            <p>S kezet nyújtott anélkül hogy ránézett volna a fiúra.</p>
            <p>Az azonban mellette maradt.</p>
            <p>- Csak a kapuig, ha megengedi...</p>
            <p>- Nem, nem lehet - rebegte ijedezve a leány -, magányosan vagyok...</p>
            <p>És elsietett... A napernyőjét is úgy fordította, mintha bele akarna rejtőzni.
                Elsietett.</p>
            <p>Attól fogva nem ült az ablakba. Nem hallgatta többé a hegedűszót. S rettegve kerülte,
                hogy ne találkozzanak.</p>
            <p>Az égő kék szem nem jelent meg többé az álmaiban.</p>
            <p> Kvabkáné egy reggel a sifonérban keresgélt: mit vihetne a zálogházba?</p>
            <p>Már a nyári ruháikat is elzálogosították. A zongora se volt már a szobában. Olga
                karperece is már inkább emlék volt, nem ékszer.</p>
            <p>S Erdélybe is hiába repültek már a telegramok és levelek: Kvabkáné anyja a szeme
                operációjára gyűjtötte a pénzt. A hályog volt minden
                gondolata. A leveleiben egyébről se beszélt, csak a hályogom,
                    szemem hályoga. Grósz Emillel operáltatja majd, magával Grósz Emillel. A
                Pestre utazás sok költség, és hát a klinikán kell addig laknia.</p>
            <p>Hát Kvabkáné Erdély felől már nem várhatott Isten segítő kezére. Az ég más tája felé
                pedig nem is gondolhatott.</p>
            <p>Próbált ő, szegény, mindenfélét. Azt is próbálta, hogy apróhirdetések útján
                házitanítónak ajánlkozott - lányok mellé persze. De Kvabkánénak az arcát már akkor
                megviselte a sok szenvedés. Homlokán a gondok ránca. A három foga helyén horpadás. A
                szeme héja bal felől - a foga híjától-e vagy más okból? - kissé lejjebb ereszkedett.
                Valami oly gonosz kifejezése volt mindezek miatt a jó asszony arcának, hogy aki nem
                ismerte, bizalmatlanul nézett reá.</p>
            <p>Mégis hát egy helyen szóba álltak vele: megkérdezték, hogy van-e diplomája.</p>
            <p>- Az bizony nincsen. De boldogult édesatyám tanár volt, gimnáziumi tanár, igen tudós
                ember. Otthon mink mindig a tudományokról beszélgettünk: esztétikáról, retorikáról,
                poetikáról. Mindent tudok, amit ő tudott. Könyv nélkül elmondom Aranyt és Petőfit,
                és más magyar költőknek is minden híres versét.</p>
            <p>Csodálkozva néztek rá:</p>
            <p>- Mi a férje?</p>
            <p>Kvabkáné arca aggodalmasra változott.</p>
            <p>- Építőmester - felelte halkan.</p>
            <p>Sehol nem alkalmazták. A ruhája is igen szimplának látszott, noha tiszta volt.</p>
            <p>- A hely be van már töltve - mondták elhárítón.</p>
            <p>Zongoratanításra is próbált vállalkozni egy helyen, egy adóhivatali tanácsosnál, de
                szeren­csétlenségére egy új operettnek a kottáját tették eléje, egy öt bés keringőt,
                mollban. Ő bizony dúrban se játszott öt bés kottákat, lánykorában sem. Hát látszott
                az arcán az elfogultság.</p>
            <p>- Talán másik részt - mondta -, így első kapásra nem folyamatos az ilyen sok bés.</p>
            <p>De hát a könnyebb rész sem volt neki folyamatos: nem kértek a tudományából.</p>
            <p>Hát kár a pénzért, amit apróhirdetésekre költenek.</p>
            <p>Arra is gondoltak, hogy talán Olga léphetne be valami női üzletbe, míderes boltba
                vagy női kalaposhoz, de hát nem volt olyan ösmerősük, aki Olgát ajánlhatta volna -
                azt meg átallották, hogy csak úgy ismeretlenül házaljanak, kínálkozzanak.</p>
            <p>Nincs más segítség, csak a zálogos keze!</p>
            <p>Keresgél Kvabkáné, keresgél.</p>
            <p>A kezébe akad a kalotaszegi mellény. Nézegeti.</p>
            <p>- Te, Olga, ezt a mellényt talán boltos is megvenné.</p>
            <p>Olga is nézegeti, forgatja, nézegeti.</p>
            <p>- Ha nem volna olyan parasztos.</p>
            <p>Mert piros volt a hímzés, paprikaszínű. Már az előbbi évben is beszéltek róla, hogy
                az ékítmény rajzai tetszetősek, de a hímzésnek olyanféle színűnek kellene lennie,
                mint amilyen a szövet színe, csakhogy világosabbnak, selyemcérnából varrottnak.</p>
            <p>Semmi kedvük se volt rá, hogy a maguk cicomázására megvarrják: Olga szimplán
                öltözködött, mint az alapítványi agg hölgyek, csak épp hogy a széles fehér gallért
                viselte mindig a blúzán vagy kabátkáján.</p>
            <p>A boltosra való gondolat azonban jónak látszott: zálogban két koronát sem adnak a
                mellényre, de a boltos ád érte talán tízet is.</p>
            <p>- Fejtsük fel. Olga, varrjuk ki selyemcérnával. Most már itt a tavasz: emlékszel,
                hogy az Úri utcán milyen cifra mellényeket láttunk egy kirakatban tavaly? Vagy a
                Váci utcán láttuk?</p>
            <p>Olga legott papirosra rajzolta a díszítmények képét, s ollócskát fog, lenyiszálja a
                piros varratot a mellényről. Aztán cérnáért siet a boltba: még aznap belefog.</p>
            <p>El tudták adni, ha nem is tíz koronán. És a boltos biztatta őket: varrjanak még -
                mennél többet ad el, annál jobban fizeti őket.</p>
            <p>No, ünnep volt az a nap, ha nem is piros betűs.</p>
            <p>Néha éjfélig is fennmaradtak, és varrtak. Mind a kettőjük szeme vörös szegélyű volt
                az álmat­lanságtól. De hálistennek, hogy van egy kis pénzforrás végre: nem kell
                többé a zálogházba szégyenkedniük - hacsak azért nem mennek ezután, hogy
                kiváltogathassanak egyet-mást.</p>
            <p>A boldogságukat csak az zavarta olykor, hogy Olga köhögött. Meg se hűlt, mégis
                köhögött. Kvabkáné sokat aggódott emiatt.</p>
            <p>- Nem értem, hogy te mindig meghűlsz. És a színed is mindig olyan beteges...</p>
            <p>- Nem vagyok pedig beteg, anyám.</p>
            <p>- De színtelen vagy, mindig színtelen vagy.</p>
            <p>Olga arca valóban olyanféle fehér volt, mint a gyöngyvirág fehérsége. Egy kis
                pirosság csak akkor jelent meg rajta, ha meglepődött valamin, de akkor is csak egy
                kis piroska folt, és csak egy percre, mintha egy leándervirág volna megbújva az arca
                fehérsége alatt - jobbról is, balról is egy leándervirág -, a legcsekélyebb
                izgalomra is előpiroslott az a két virág a hó alól, meg elmúlt.</p>
            <p>Olga nem is tudott róla. Köhögött. A zsebkendőjén néha piros foltok is jelentek meg,
                de hát vélték, hogy csak annyi az, mint az orrvérzés. El is múlt, ahogy jött. Csak
                tavasszal mentek orvoshoz.</p>
            <p>Az orvos kopogtatott, csövön fülelt, nyálat vizsgált.</p>
            <p>- Milyen a lakásuk? - kérdezte -, földszinti vagy emeleti?</p>
            <p>- Földszinti - felelte Kvabkáné.</p>
            <p>- Az nem jó. Besüt-e oda a nap?</p>
            <p>- Bizony oda nem süt be.</p>
            <p>- És a levegő? Mégis hát milyen ott a levegő?</p>
            <p>Kvabkáné aggodalmasan vonta fel a vállát.</p>
            <p>- Hát bizony... “Balzsamos illatok közt nem lengedez a zefír.”</p>
            <p>Az orvos elbámult az idézeten. Aztán a fejét rázta:</p>
            <p>- Emeletre kell költözniök, napos szobába.</p>
            <p>Valami sokcsövű kis gépen át vizsgálgatta a nyálat, és a fejét rázogatta.</p>
            <p>- A kisasszonynak falusi levegő kell - mondta végre -, lehetőleg fenyves vidéken. És
                jó táplálkozás: sok tej, hús és tojás.</p>
            <p>Néhány orvosságot is írt fel: forróságra, köhögésre.</p>
            <p>- És ami fő: óvakodjék, hogy meg ne hűljön.</p>
            <p>Fölemelte az ujját, és igen nyomatékosan ismételte:</p>
            <p>- Meg ne hűljön.</p>
            <p>Persze az orvos könnyen beszél: ez kell, az kell, emelet kell, fenyves kell. Igaz,
                hogy a többi már nem is az ő ügye.</p>
            <p>Bizony csak ott maradtak ők az olcsó, kis egyszobás udvari lakásban. Az ablakból nem
                lehetett látni onnan még az eget se, csak az első emelet vaskorlátját s kalaposék
                ajtaját és két ablakát a földszinten.</p>
            <p>Két esztendő is belémúlt, mikorra Olga kijuthatott Pestről a fenyőfák alá.</p>
            <p> A kijutás három keresztnek a földbe tűzése után történt.</p>
            <p>Az első kereszt a vak öregasszonyé volt. Éppen Pestre indult volna szegény, mikor
                megbetege­dett. Operáció nélkül is megjött neki a világosság - az örök
                világosság.</p>
            <p>A második kereszt a szerencsétlen Kvabkáé volt, akinek a sok tea végre is kikezdte a
                gyomrát. Az élete utolsó hónapjában csak aludttej volt a tápláléka - mintha
                csakugyan igaz volna Mohamednek az a mondása, hogy mindenkinek ki van szabva: miből
                mennyit egyen és igyon ezen a Földön, s ha aztán az utolsó nyelethez ért, a másik
                világon a helye. Kvabkának bizo­nyára aludttejben volt sok a restanciája. Mikor azt
                is elköltötte, bocsánatot kért a feleségétől és leányától. Még meg is siratták.</p>
            <p>A harmadik kereszt Miklós bácsi feleségéé volt. A nagybácsi akkor írt nekik életében
                először: nincs gazdasszonya: szívesen magához veszi őket, és Olga megtanulhatja nála
                a postakezelést.</p>
            <p>Nem ismerték a megboldogultat, de olyan hálát éreztek iránta, mintha csupa
                szívességből halt volna meg, hogy őnekik helyet ürítsen.</p>
            <p>Mégis hát annyit tudtak róla, hogy az élete poharába nem sok édeset öntött a sors.
                Kvabkáné anyja beszélt róla, a vakulása kezdetén, mikor Pesten járt, hogy megnézesse
                a szemét a klini­kán, s arra az egy napra, persze, náluk szállt meg. Beszélte, hogy
                a szerencsétlen asszonyka mindennap olyan reszkető lélekkel készült tálalásra, mint
                a diákgyerek az érettségijére.</p>
            <p>- Miklós igen válogatós - beszélte az agg nő -, többet jár az esze a konyhán, mint a
                hivatalán. Ha ő írta volna Hamlet monológját, így kezdődne: Mit
                    együnk? mit igyunk? ez most a kérdés. Neki az asztal olyan szent bútor,
                mint papnak az oltár, csakhogy a pap imádkozik az oltárnál, Miklós azonban
                kutyateremtettéz. Ha édes a tejfeles fuszulykalé, mért nincs benne ecet? Ha ecetes a
                fuszulykalé, lecsapja a kanalat:</p>
            <p>- Micsoda mérget főztél megint!</p>
            <p>Ha nem átlátszó a töpörtyű a túrós csuszán, úgy kel föl a székről, mint aki arról
                értesül, hogy a bátyját fölakasztották. Fiatalabb korában földhöz csapta a tálat,
                mint valami paraszt. Földhöz csapta. Mintha azt akarta volna illusztrálni, hogyan
                szakadjon szét a világ, ha nem átlátszó a töpörtyű. Szegény jó mártír!...</p>
            <p>Fogadott egyszer szakácsasszonyt is, hogy ne őrá mérgelődjön az ura, de az csak
                egyszer főzött. S még éjjel se nyughatik tőle szegény. Ha Miklós álmatlankodik, csak
                oldalba löki:</p>
            <p>- Borcsám: hozd be a pipámat, szitámat.</p>
            <p>Vagy csak ennyi:</p>
            <p>- Borcsám: vakard meg a hátamat.</p>
            <p>Télen, ha csak kissé is köhög, s azért nem alhatik, csak oldalba löki:</p>
            <p>- Borcsám: bodzateát...</p>
            <p>Nyáron meg kétszer-háromszor is felkölti néha egy éjszakán:</p>
            <p>- Bolha van az ágyban!</p>
            <p>És a jó lélek fölserken, fölkel. Sokszor nem is igaz a bolha, de azért nem
                zúgolódik.</p>
            <p>- Képzelődtél, lelkem - mondja megnyugtatón.</p>
            <p>S folytatja az alvást, ahol elhagyta.</p>
            <p>Ő aprítja neki a dohányát, mert más nem tudja olyan kedve szerint valóra, apróra. Ő
                fényesíti a tajtékpipáit, mert más likat fúr rajta. Még beretválni is ő szokta.</p>
            <p>Ezekre az elbeszélésekre emlékeztek még Olgáék, de azért több örömmel, mint
                aggodalommal indultak útnak: nincs többé házbér! Nem fő a fejük többé a piaci
                árakon. Csak éppen a ruhaköltség. De hát mi ruha kell falun? Semmi az. A néninek
                bizonyára sok ruhája maradt: újraalakítják. Aztán hát ők nem abban a szobában hálnak
                majd, amelyikben Miklós bácsi. Van ott szoba négy-öt is, több is talán. Ha éppen
                vakarást kíván Miklós bácsi, vakarják ketten is. Csupán a főzés kérdése volna
                aggasztó. Vettek szakácskönyvet, kettőt is. Az úton már előre olvasgatták. No, nem
                is olyan nagy nehéz mesterség: ahol tehén van, tyúk és disznó és kert, ott a kamra
                nem üres. És ahol a kamra nem üres, könnyű szakácskodni. Majd megtanulják a
                gusztu­sát is Miklós bácsinak, aztán kedvére főznek. Az a tentás ujjú asszony hogy
                is tudhatott volna főzni?</p>
            <p>S a fő örömük az volt, hogy Olga megtanulja a postakezelést, és Miklós bácsi halála
                után ő lesz a postamester - gyönyörűen megélnek.</p>
            <p>- Férfi nélkül - mondta Olga.</p>
            <p>A szolnoki állomáson ők is leszálltak, hogy egy csésze kávét hörpintsenek.</p>
            <p>Visszatérve Olga megérzi, hogy valakinek a szeme rászegeződik a vonat egyik
                kocsijából.</p>
            <p>Odatekint: a harmadik osztályú kocsi egyik ablakában Bertát pillantja meg.</p>
            <p>Berta azonban oly gyorsan elkapja az arcát, mintha ott se lett volna.</p>
            <p>Olga csak áll, és bámul.</p>
            <p>Berta volt, bizonyos, hogy Berta. A kalapja ordináré pipacsvirágos kalap, amilyet az
                iparos­asszo­nyok és villamoskalauzok feleségei viselnek, de mégis Berta, Berta! És
                Berta szemében az az égő érdeklődés... De hát miért rándult vissza? És harmadik
                osztályon?</p>
            <p>Csak állt, mintha földbe gyökeredzett volna a lába. Arca haván egy percre
                előpiroslott a két leánder.</p>
            <p>Várta, hogy Berta megint megjelenik. Az anyja azonban rászólt:</p>
            <p>- Gyere már, Olga, lemaradsz!</p>
            <p>Olga akkor utazott életében először vonaton, de látta, hogy egyik kocsiból a másikba
                át lehet járni. Az ő kocsijuk szomszédos. Ők is harmadik osztályon utaznak, noha
                Miklós bácsi második osztályra küldött nekik pénzt. De hát kiváltottak egyet-mást a
                zálogházból. Olgának a karperecét is. Húsz koronába került csupán annak a kiváltása.
                Egyéb ékszere Olgának nem volt. Nem is kívánta, hogy legyen. De az a karperec még az
                öreganyjáé volt, ő meg az anyjától kapta bérmáláskor.</p>
            <p>Meg se várta a vonat elindulását, átsietett Bertához.</p>
            <p>Berta a sarokban ült egy férfias képű, vastag zsidóasszonnyal és még két sápadtas,
                cselédforma leánnyal. Bertán is szegényes a ruha, noha tarkabarka: céklaszín szoknya
                és olcsó, fekete posztókabát, és a fején az a rikító műpipacsos, nagyszélű
                posztókalap - a csokor is rajta piros, olcsó szatén. Az arcát a kalap széle alá
                rejtve könyököl a térdén.</p>
            <p>Olga örömmel szól neki:</p>
            <p>- Berta!</p>
            <p>A leány ijedten kapja föl a fejét. Olga a kezét nyújtja a vastag asszonyon át.</p>
            <p>- Bertám! Csakhogy látlak!</p>
            <p>Berta azonban elhúzódik tőle:</p>
            <p>- Ne fogj velem kezet! - rebegi sápadtan.</p>
            <p>S elfordul Olgától.</p>
            <p>Olga hüledezve áll. A zsidóasszonyra is tekint, de annak a szeme hideg kígyószem.
                Vala­melyikük vagy tán mind a hármuk valami erős violaparfümmel van szagosítva.</p>
            <p>Olga csak áll. Tanácstalanul pillog.</p>
            <p>- De Berta... Vétettem neked?</p>
            <p>Berta akkor fölkelt. Az arca sápadt volt, a szeme tele könnyel. Széttekintett a
                kocsiban. A másik sarokban nem ültek. Berta intett a fejével Olgának, hogy
                kövesse.</p>
            <p>- Nem foghatsz velem kezet! - lihegte ott könnyes szemmel -, te tisztességes leány
                vagy. Én pedig... halott vagyok. Érted? Halott vagyok. Ne kérdezz... Mindennek az a
                hadnagy az oka, az a gazember...</p>
            <p>Az utóbbi szavakat már úgy lehelte, mintha fojtó kénfüst ülne a torkán.</p>
            <p>- Menj! Menj tőlem! Nem ismerlek!</p>
            <p>S megfordult, és visszatért a helyére. Az ablakra könyökölt, és zihált, mintha hegyen
                járt volna.</p>
            <p>Olga elképedten bámulta. Aztán látta, hogy a vastag asszony is vadul pislog őreá:
                megfordult, és visszatért az anyjához. De az iszonyat szinte megfagyasztotta a
                lelkét.</p>
            <p>A vonat még mindig állt. A kocsiba egy vadászkalapos fiatalember lépett be. Valami
                jegyző­segéd vagy más afféle kishivatalnok lehetett. Körültekintett, s a szeme Olgán
                maradt. Pödört a fél bajuszán, és a rézsút szemben való ülésre helyezkedett. A lábát
                keresztbe vetette, és ciga­rettapapirost vett elő, és dohányt egy sztaniol burkolatú
                papirosból. A lábát rezgetve sodorta, s érdeklődéssel tűzött a szeme Olgára.</p>
            <p>- Anyám - mondta Olga beteg arccal -, cseréljünk helyet.</p>
            <p>S átült a másik padra.</p>
            <p>- A férfiak ördögök - gondolta borzongva.</p>
            <p> A kiszálló állomásukon egy fehér szakállú öregúr lépett eléjük, nagy fejű és nagy
                arcú méltó­ság, de termetre inkább kicsi, mint nagy - igen tekintetes képű,
                magyarruhás öregúr.</p>
            <p>- Kvabkáné...</p>
            <p>- Én vagyok.</p>
            <p>- Ha nem mondtad volna is tudnám. Csak fiatalabbnak gondoltalak.</p>
            <p>- Ó, most már én is megismerem. A szeméről, kedves Miklós bátyám, a szeméről ismerem
                meg. Csak a szakálla... És én kövérnek gondoltam...</p>
            <p>Az öregúr soványas volt. Az atilla és a nadrág úgy lógott rajta, mintha egy
                termetesebb valakinek a ruháját viselné. Csak a hangja volt vastag, brummogó.</p>
            <p>- Hát nincs már, aki beretváljon - sóhajtotta -, magam meg nem vesződöm vele. Isten
                hozott benneteket, édes angyalaim.</p>
            <p>Éppen nem látszott olyan veszedelmes tüskefának, amilyennek képzelték. Ráncos, vén
                szeme meleg volt, és nedves az elérzékenyüléstől. Dohányszag terjengett belőle,
                mintha trafikboltban szokott volna hálni. Olgát is örömmel csókolta meg, és az úton
                szinte hazáig tartogatta Olga kezét a maga meleg, nagy tenyérében.</p>
            <p>- Kedves Olgám, kedves gyermekem, te - brummogta szerető nézéssel -, örülök, hogy
                ilyen derék, szépleány húgom van. De mintha beteg volnál... Vagy az utazás
                fáradalma?</p>
            <p>- Az utazás - mosolygott bús szemmel Olga -, messzinek gondoltam ezt a helyet, de
                ilyen messzinek nem.</p>
            <p>- A pesti levegő - mondta aggodalmas szemmel Kvabkáné.</p>
            <p>És elégedetten pillantott szét a fenyves hegyeken.</p>
            <p>Hogy a városból kiértek, mindjárt bele is jutottak az árnyékos fenyvesbe. Balról
                kezdődött, aztán csakhamar jobbról is, balról is méltóságos fenyőfák között haladt a
                kocsi. Júniusi kék ég. Erdőillat. Csend az úton. Gerlicebúgás az erdőből. Helyenként
                meleg napfény.</p>
            <p>- Ó, be gyönyörű! - repesett Olga.</p>
            <p>- Ó, be gyönyörű! - örvendezett Kvabkáné is.</p>
            <p>Miklós bácsi benyúlt az ülés alá, és egy hosszúkás bőrkoffert vett elő.</p>
            <p>Pipa volt abban, koronás kupakú tajtékpipa és dohányzacskó. Meg egy füles kosárka,
                fedeles is.</p>
            <p>- Egy kis cseresznyét hoztam nektek. Finom Elton-cseresznye, a magam fájáról. De
                cukrász­sütemény is van itt. A városban vettem nektek.</p>
            <p>A két nő a cseresznyét választotta. Igazán szép, nagy szemű cseresznye volt,
                világospiros és ropogós.</p>
            <p>Az öregúr örömszemmel pislogta őket, s a pipáját tömte a hólyagzacskóból.</p>
            <p>- Csakhogy megérkeztetek, csakhogy itt vagytok - ismételgette boldogan. - Öt asszonyt
                próbáltam azóta. Egyiknek két kis ördögét is befogadtam, mert azt mondta, hogy
                főispánnál szolgált. Szolgált ám a súrolókefével, de nem főzőkanállal. Mind tud
                mindent, míg be nem teszi a motyóját. Hát persze, hogy tud is: magának.</p>
            <p>- Jaj, ne ijesztgessen, Miklós bácsi - aggodalmaskodott Kvabkáné -, hátha én se
                tudok?</p>
            <p>- Ha valamit nem tudsz, megkérdezed. Azoknak is mondtam, de azok nem kérdezték. Csak
                elém tették a kérgesre sült kacsát, a bőrré szárított palacsintát. A káposztás
                tésztájuk olyan csomós volt, hogy két villával kellett széthúzgálni előbb.</p>
            <p>- Nálam elkülönödik minden kocka.</p>
            <p>- Ez az. Így csinálta az én anyám is. A húgom is. Te is azoktól tanultad a főzést. A
                rántott levest erősen-barnán szeretem.</p>
            <p>- Én úgy szoktam.</p>
            <p>- Híg rántással, és hogy a köménymagot megzúzzák kissé előbb.</p>
            <p>- Én úgy csinálom.</p>
            <p>- No látod, hát még ezt se tudták.</p>
            <p>- Én kis rántással csinálom a káposztafőzeléket is.</p>
            <p>- Ez az. Hát a túrós csuszát hogy csinálod?</p>
            <p>Egy sárga bricska porzott elő velük szemben az úton, és robogott csakhamar el is
                mellettük, jó két kis pej benne. A kocsin ülő lekapta a kalapját: odaköszönt Miklós
                bácsinak. Egy pillanatra látni lehetett, hogy egy Petőfi-szakállú úriember. Aztán
                csak egy terebélyes szélű, szürke kalap látszott, ahogy a fejét gombaként
                takarta.</p>
            <p>- Az orvosunk - mondta Miklós bácsi -, láttátok tán a házát, ahogy kijöttünk a
                városból: a Székely hősök utcájában az a drótháló kerítéses, nagyablakos. Míg
                szegény Borcsám élt, mindig nálunk ebédelt, ha a faluban járt. Halász a neve. Halász
                István. Állj meg csak, Jancsi.</p>
            <p>A kocsi megállt. Miklós bá gyújtót sercentett. Rátartotta a pipáját. Az erdei
                lombillatos levegőbe büdöske dohányfüst vegyült.</p>
            <p>- Mehetsz. Hát májgaluskás levest tudtok-e főzni, édes angyalaim?</p>
            <p>Olga abbahagyta az édes evést, és zsebkendőt vett elő. Befogta orrát-száját, és csak
                akkor lélegzett, ha már a füst elröppent az orra alatt.</p>
            <p> Olga már akkor vékonyabb arcú volt, s az arca fehérsége nem a nyíló gyöngyvirág
                fehérsége többé, hanem a hervadóé.</p>
            <p>Az anyja már nem is engedte, hogy házimunkával foglalkozzon. Elég reggelenkint a
                posta.</p>
            <p>- Csak ki a levegőre, a napra!</p>
            <p>És Olga kiült a napra, a tornácra vagy a kertbe. Mintha egy nap kellene beszívnia
                mindazt a napsugarat, amely a pesti bérbarlangból évekig hiányzott.</p>
            <p>Egy öreg fenyőfa is állt a kertben. (A környék csupa fenyves, de hogyan sétáljon Olga
                egyma­gában?) Vélték, hogy az az egy fa is elég a sokból. Ha melegen sütött a nap,
                annak az árnyékába ült, s nézte a csirkéket, kacsákat, vagy pedig heverészett a
                hintázóágyban, amely két kajszibarackfa közé volt kötve. S olvasgatott, vagy nézte a
                szomszéd ház magas kútágasát, s a kútágas fölött a messze magasban fehérlő erdélyi
                felhőket.</p>
            <p>Egy cselédleányka szolgált náluk - csupa élet, csupa vidámság, zsíros szájú, fürge
                kis tulipánbimbó, tizenkét éves. Annak szólt néha, mikor a folyosón dolgozott:</p>
            <p>- Danolj valamit, Esztike.</p>
            <p>Esztikének kétszer se kellett mondani, rákezdte:</p>
            <p>Nem kell nekem selyembársony takaró...</p>
            <p>De persze csak olyankor danolhatott, ha Miklós bácsi nem volt otthon, mert a hangja
                éretlen volt: nyekergős, mint a kukoricaszárból csinált hegedűé. De sok nótát tudott
                - egyebet se tudott. Mégis néha megkérdezte:</p>
            <p>- Mit danoljak, kisasszonyom?</p>
            <p>Olga egyszer azt mondta neki:</p>
            <p>- Danold a darumadár nótát. S Esztike rákezdte:</p>
            <p>Darumadár, gyere velem...</p>
            <p>De Erdélyben rövid a nyár. És hát az orvos parancsolata:</p>
            <p>- Meghűlni nem szabad.</p>
            <p>Télen hát a falak közt élt. Olvasgatott mindenféle könyvet, ami csak Borcsa asszony
                leány­korából maradt a hagyatékban. Regények voltak, afféle gyártott regények,
                amelyekben grófnék vagy grófkisasszonyok szenvednek. Mindenik grófi hölgy szép. Egy
                se púpos, egy se nagy lábú, és egy se náthás soha. A kastély is mind pompás. Minden
                ablak jó, és tisztogatni nem is kell benne. A szép grófi hölgyek mértéktelenül
                szeretnek, epednek és sírnak száz meg száz lapon által. Közben-közben lovagolnak is.
                Egyebet nem dolgoznak. Végül boldogan férjhez olvadnak.</p>
            <p>Olgának is tetszettek ezek a regények, csak a végső lapok után rázogatta a fejét:</p>
            <p>- A grófok is csak férfiak. Nemhiába, hogy a regény ott az oltárnál elvégződik:
                azontúl már bizonyára ott is csak komisz valóság az élet.</p>
            <p>Eleinte a konyha iránt is érdeklődött, de gyakori volt ott a füst. A hivatalban meg
                az öregúr pipázott. Mégis hát tűrte, ahogyan lehetett, csak hogy megtanulhassa a
                postakezelést. Néha azonban félbehagyta a munkáját, és besietett a szobába.
                Titkolta, ha mosnia kellett a zsebkendőjéből a pirosat.</p>
            <p>A következő tavaszon Olga mégiscsak meghűlt kissé. Az anyja szakadozó szívvel
                ápolgatta.</p>
            <p>Tudós asszonyok jöttek-mentek a háznál. Különféle ételeket, italokat, fürdőket
                javasoltak, s persze imádságokat és babonás cselekedeteket is bőven.</p>
            <p>- Csak troszkán állt vizet igyon, lelkem: attól új tüdeje nyől - biztatta őket
                Puskásné, papucsos vénasszony.</p>
            <p>- Juhsavó az egyetlen orvosság - tanácsolta Ditrainé, a falu javasasszonya -,
                esténként meg hét miatyánk, hét üdvözlet, és utána egy kanálnyi pemetefű tea.</p>
            <p>Kvabkáné etetett-itatott, imádkoztatott mindent a leányával. Húzatott vele
                fűzfagallyat holdtöltekor. Öntött neki csillagkeléskor hozott forrásvizet
                Mária-képen át. És tett a feje alá temetői kereszt alól napkeltekor hozott hét
                fűszálat, hét ájtatos miatyánkban megforgatva.</p>
            <p>Halász doktor, kerületi orvos, persze csak mosolyogta az efféle orvosságokat.</p>
            <p>- A fő a jó alvás - mondogatta -, és a becsületes jó táplálék: csirkelevek, hal,
                egy-egy korty vörösbor is.</p>
            <p>És ő is csak azt mondta, hogy a legislegfőbb orvosság a meghűléstől való óvakodás.
                Egy meghűlés: halálos lehet a következménye.</p>
            <p>No, vigyáztak is. De azért az asszonyok tanácsait is figyelemmel hallgatták.</p>
            <p>A vízbe fuldokló se válogat, hogy melyik az orvos mentőkötele, melyik a másé: kapkod
                min­denik­hez.</p>
            <p> Egy tavaszi estén Puskásné zörgetett a kapun, és hívatta az ablakra Kvabkánét:</p>
            <p>- A boltból jövök, lelkem, csak azért fordultam be, hogy egy pesti fiatalúr érkezett
                ide délután. Tanítóékhoz szállt. Neki is éppen az a baja, ami a kisasszonynak. Alig
                áll a lábán. De orvosságokat is hozott. Teli van az asztala orvosságos
                üvegekkel.</p>
            <p>Olga már feküdt. Az anyja akkor vetkőződött.</p>
            <p>Kvabkáné az orvosság szóra megrándult: a kendőjéért nyúlt.</p>
            <p>- Jaj, hátha valami jó orvossága van!</p>
            <p>Olga fölemelte a fejét:</p>
            <p>- Ne menj.</p>
            <p>- De hátha valami jó orvosságot tud?</p>
            <p>- Hallottad, hogy fiatalember.</p>
            <p>- Ha fiatal is, annyit csak kérdezhetek tőle: mit javalltak neki?</p>
            <p>- Holnap is ráérsz.</p>
            <p>- Hátha reggel tovább utazik?</p>
            <p>Kvabkáné jó félórát odajárt. A fejét rázva tért vissza.</p>
            <p>- Te ahhoz képest libánoni cédrus vagy, Olga. Nem éri meg a reggelt.</p>
            <p>- Miféle?</p>
            <p>- Nem tudom. Úrféle. A ruhája ott hevert a széken. Nem tanítóéknál. A tanítóhoz csak
                azért tért be, hogy mondjon valakit, akinél megszállhatna: itt lenne őszig. A tanító
                szétküldött egynéhány gyereket a faluba, aztán a fiatalember Hólyagékhoz szállt.</p>
            <p>Olga a fejét rázta:</p>
            <p>- Hólyagékhoz?</p>
            <p>- Oda. Húsz koronáért vállalták, hogy adnak neki szobát meg tejet, tojást, amennyit
                elkölt. Csak, ha húst kíván, arra ad pénzt külön. De nem éri az meg a reggelt.</p>
            <p>- Hát nem is beszéltél vele?</p>
            <p>- Nincs annak már szava, Olga. Hólyagné mondta neki, hogy ki vagyok, és hogy nekem is
                van betegem, akinek a melle bajos. És hogy azt kérdezném: mi orvosságot ajánlott
                neki az orvos? - csak ennyit susogott:</p>
            <p>- Levegőt, napfényt.</p>
            <p>A szája mozgott még, de nem értettük.</p>
            <p>A tanító is odajött aztán. Kérdezte tőle, hogy elküldjön-e az orvosért. Bólintott,
                hogy el. Kérdezte aztán, hogy Halász-e az orvos neve.</p>
            <p>- Az - mondta a tanító -, Halász István, “doktor mindenféle”.</p>
            <p>A beteg azt mondta, hogy levelet hozott neki a pesti orvosától. Nehezen beszél, csak
                susog. Kérte a tanítót, hogy vegye ki a felsőkabátja zsebéből: tegye a sublótra,
                hogy ha jön az orvos, odaadhassa neki. Azt gondolta szegény: mindjárt jön itt is az
                orvos, mint Pesten.</p>
            <p>A tanító aztán, hogy eljöttünk, igen megsürgette Bernátot, hogy lóháton vigye az
                izenetet: tüstént induljon az orvos, mert haldoklóhoz hívják. Sípos a neve annak a
                szerencsétlennek.</p>
            <p>Olga megmozdult:</p>
            <p>- Ádám? Sípos Ádám?</p>
            <p>- Nem tudom, Ádám-e vagy nem Ádám. Holnapra az már se nem Sípos, se nem Ádám.</p>
            <p>- Fekete szemű, köpcös.</p>
            <p>- Fekete szemű. A termetét nem tudom, milyen. Feküdt. Ismered talán?</p>
            <p>- Az ajka kissé duzzadt.</p>
            <p>- Én bizony nem néztem annyira meg. Ismered?</p>
            <p>Olga felvonta a vállát.</p>
            <p>- Talán.</p>
            <p>Kvabkáné vetkezett, lefeküdt.</p>
            <p>- Az a betegség lehet rajta, amelyik terajtad. Az orvosságainak a szaga, mint tieidé.
                Csupa kreozotszag a szoba. Mire jó már neki?</p>
            <p>Ásított.</p>
            <p>- Megkérjük a doktort, hogy az orvosságokat juttassa nekünk, ha mink is
                használhatjuk. Bizonyosan olcsón megkapjuk a hozzátartozóitól. Pantopon is van
                közte.</p>
            <p>Ásított, elhallgatott. Talán már aludt is, mikor Olga megint megszólalt:</p>
            <p>- A papért elküldtek-e?</p>
            <p>- Nem tudják, milyen hitű - felelte álmos szájjal az anya -, hátha zsidó?</p>
            <p>- Katolikus. Ha az... A húga iskolatársam volt.</p>
            <p>- Akkor bizonyosan elküldtek.</p>
            <p>Olga fölült az ágyában, és keresztet vetett, imádkozott.</p>
            <p> Másnap pihenten ébredt. Az első kérdése a beteg volt:</p>
            <p>- Meghalt-e?</p>
            <p>- Nem hallottam, hogy harangoztak - felelte az anyja.</p>
            <p>S kiszólt a konyhába:</p>
            <p>- Esztike, harangoztak az éjjel halottra?</p>
            <p>- Halottra? - csodálkozott kinn a kis zsíros szájú. - Nem, nem szaggattak. De
                lehet... ámbátor... nem hallom én, mikor alszom.</p>
            <p>Olga öltözött.</p>
            <p>- Ma segítek bácsinak - mondta szinte vidáman.</p>
            <p>Kinézett az ablakon. A tavaszi fű fehérlett az éjjeli dértől. De a nap már ölnyire
                állt az égen, és szép aranyküllői a kert leveletlen fái között tündököltek. Ahol a
                földre is értek, zöld sávokban olvadt a dér.</p>
            <p>- Ki ne menj - aggodalmaskodott Kvabkáné -, a nap süt, de a levegő hideg.</p>
            <p>Olga gondolkodva öltötte fel a kabátját.</p>
            <p>- Ugyan, az a szegény ember...</p>
            <p>De jobban csak magában beszélt. Arra gondolt, hogy meghalt-e valóban. Hátha csakugyan
                annak a szerencsétlen Bertának a bátyja? Ha nem halt meg, nem is halhat meg ilyen
                napfényes reggelen. De ha nem halt meg, micsoda állapotban fekhetik ott abban a
                hideg falú, szellőzetlen parasztszobában? Talán söpörnek is ott, és a tüdejére
                söprik a port. Talán a gyerek bent őrzi a vércséjét vagy baglyát. Vagy talán nincs
                benn senki: nem is gondolnak rá, hogy a beteg reggelizni óhajt. Forraltan inná tán a
                tejet, vagy azon melegében, ahogy behozzák. Vagy hogy csakugyan meghalt, de senki se
                nézte meg...</p>
            <p>Felöltötte a bundácskáját, s még rá a fejére a fehér bolyhos kendőjét.</p>
            <p>- Mindjárt jövök - mondta a kis Eszti cselédnek.</p>
            <p>S a kendőt a nyakán tenyérrel is nyomva sietett Hólyagékhoz.</p>
            <p>Nem járt még náluk, de ismerte őket. Az asszony megfordult már a postán. Két-két
                koro­nács­kát küldögetett a katona fiának. A kisasszonyt szokta megkérni, hogy írja
                meg az utalványt. Ő mindenkinek ingyen írja. Az öregúr azonban külön húsz fillért
                szedett mindig az ilyen munkáért. Az asszonyok most már kilesik: mikor ballag az
                öregúr a temetőbe, vagy mikor kertészkedik a fehér rács mögött. Olga igen kedveltté
                vált ez okon. Levelet is próbált íratni vele egy asszony: megírta. Azért se kért
                díjat. Utóbb már aztán a bélyegből is próbáltak lealkudni nála.</p>
            <p>Így ismerte Hólyagnét és a fiát is. A fiú egyszer egy macskabagoly fiókát vitt hozzá
                az anyja ötletéből, hogy talán kedves az efféle a kisasszonynak. De Olga nem fogadta
                el.</p>
            <p>- No, majd hozok én énekes madarat - mondta a fiú. - Majd nyár elején: rigót vagy
                fülemilét. Vagy tiglicet ősszel. Nekem mindig van...</p>
            <p>Olga a fejét rázta:</p>
            <p>- Ne hozz. Nem tanultad-e az iskolában, hogy amit nem kívánsz magadnak...</p>
            <p>A fiú úgy nézett, mint a macskabagoly. Hát hiszen ő kívánja magának a madarat.</p>
            <p>Olga óvatosan nyitott az udvarra - bár emlékezett rá, hogy onnan nem szokott ugatni
                házőrző. Óvatosan tekingetett széjjel.</p>
            <p>Hát kutya nem is látszott sehol. Csak két kis fekete macskakölyök ölelkezett
                egymással vidám birkózásban az ajtó mellett egy odaterített, rongyos zsákon. Az
                anyjuk a legyezőjét emelve kelt föl, és lépkedett egy nyájas mió-val Olga elé.</p>
            <p>Más nem is fogadta.</p>
            <p>A pitarban sem volt senki. A belső házba is bekopogtatott. Be is nyitott. Ott sem
                volt senki.</p>
            <p>Az első szoba ajtajához közeledett hát.</p>
            <p>Megállt az ajtó előtt.</p>
            <p>Fülelt.</p>
            <p>A beteg csak az első szobában lehet.</p>
            <p>Kopogtatott.</p>
            <p>Semmi hang belülről.</p>
            <p>Vajon hol lehetnek, hogy egy lélek sincs a házban? A gyerek az iskolában, az ember
                tán a mezőn. Az asszony tán a padláson.</p>
            <p>Ismét kopogtatott.</p>
            <p>Erre sem érkezett hang.</p>
            <p>Rátette a kezét a kilincsre. Lassúdan lenyomta. Megnyitotta egy ujjnyira az ajtót.
                Bekukucs­kált.</p>
            <p>A szoba világos volt. Csak a sublótra látott, és a sublót előtt egy székre, amelyen
                öt párna fehérlett, ahogy az ágyból odarakták. A párnás szék mellett egy nyitott,
                lapos láda hevert, afféle amerikai pántos láda, aminővel a messze útra kelők járnak.
                A ládából egy gyűrött ingnek az ujja fehérlett elő, és egy fűzős cipő talppal
                kifelé. Ez volt, amit látott az első pillantásra, s egyben nehéz kreozotszag csapta
                meg, romlott meleg levegőnek a szaga.</p>
            <p>Beljebb dugta a fejét. Tudta, hogy az ágy az utcai falnak a jobb felől való sarkában
                áll - minden házban egyformán. Az ágy mellett álló székre látott, s a széken egy
                paraszti, zöld mosdótálra. Aztán egy másik székre az ablak előtt. Azon a széken
                skatulyák és orvosságos üvegcsék közt egy vizeskancsó fehérlett, s mellette vastag
                üvegpohár, amilyen parasztházakban szokott lenni. Meg egy fekete acél, zsebbe való
                óra a pohár mellett.</p>
            <p>Az ágyban, paraszti bunda alatt egy fekete, nyírott bajszú, rútul sovány fiatalember.
                Hanyatt, nyakig takartan, hunyt szemmel, mozdulatlanul. Jobb keze lelógott.</p>
            <p>Nem Berta öccse - volt Olgának az első gondolata -, kellemetlen idegen arc. Talán
                valami cigánymuzsikus. De vajon holt-e vagy csak alvó?</p>
            <p>Az arcon nem látszott semmi jele az életnek. A lelógó kézen egy légy sétált. A kéz
                nem mozdult, hogy elintse - sovány színtelenségében inkább halott keze, hogynem
                élőé.</p>
            <p>Olga hátán borzongás hideglett át.</p>
            <p>Meghalt - gondolta -, s a házbeliek be se néztek hozzá még ma.</p>
            <p>Beljebb lépett, hogy jobban lássa. Az az arc fakó volt, sárgás, mint a halottaké. Az
                orra vékony sasorr, és kissé ferde. Araszos fekete fürtjei borzasan környezték a
                fejét. A takaró bundán nem látszott lélegzés. A szobában olyan csend volt, hogy a
                fekete órácska kecegése is hallatszott.</p>
            <p>Olga elirtózva állt a szoba közepén.</p>
            <p>Arra gondolt, hogy mégis megtapintja a lelógó kezet, csakugyan meghalt-e, azonban
                papucs­csoszogást hallott a pitarban. Mikorra megfordult, már Hólyagné arcával
                találkozott a tekintete.</p>
            <p>- Jónapot adjon Isten, kisasszony, dicsérjük Jézust.</p>
            <p>- Meghalt? - kérdezte Olga halkan.</p>
            <p>- Meghalt? - ijedt el Hólyagné, s egyszerre elnyulladt a képe. - Jézus Mária!</p>
            <p>S belépett. A fekvőre bámult. Közben keresztet is vetett magára.</p>
            <p>A fekvőnek azonban megnyílt a szeme. Két fekete, bágyadt szem. S nézett álmosan,
                hideg-csodálkozón.</p>
            <p>Olga szigorúan fordult Hólyagnéhoz:</p>
            <p>- Mért nem nyitják meg az ablakot? Ilyen levegő!... Enyhe napos az idő künn.</p>
            <p>Az utcai ablakhoz lépett: megnyitotta, kiakasztotta.</p>
            <p>- És mért nem adnak két párnát neki? Hármat is, ha kíván. Hogy fekhetik ilyen állott,
                dohos párnára? Ugye, alacsony a feje alja?</p>
            <p>A beteg biccentett, hogy alacsony.</p>
            <p>- Nem szólt egy szót se - mentegetődzött Hólyagné -, nem szólt. Csak berogyott az
                ágyba. Mondta, hogy fázik, fűtsem el a búbost. Aztán meg azt mondta, hogy ne fűtsem
                el, ha nem fűlt a télen, mert neki árt a por. Betakartam hát a bundával is, hogy
                mondok nagy hidegben az uram is avval takaródzik. Hozzam-e már a tejet, tekintetes
                úr?</p>
            <p>Olga fogott egy párnát a székről, és az ágyhoz sietett. Már akkor a beteg oldalt
                fordult kifelé, és fölemelte a fejét.</p>
            <p>- Adjak még egyet? - kérdezte Olga.</p>
            <p>A beteg bólintott:</p>
            <p>- Még egyet.</p>
            <p>Olga értő kézzel igazította oda a három párnát, ahogy ő is szerette, s közben a
                széken sokadozó orvosságokra pillantott.</p>
            <p>- Volt már itt az orvos?</p>
            <p>A beteg rá se nézett Olgára.</p>
            <p>- Nem volt - susogta. - A bunda is nehéz. Meleg, de nehéz. A mellemnek... Alul a
                plédem van, fölötte pokróc meg ez a bunda. Nehéz.</p>
            <p>- Hát oda is párnát teszünk - készkedett Olga. - Erdélyben nincsen dunyha. Itt
                csergével takaródznak.</p>
            <p>Maga mögé tekintett, hogy kérdezze Hólyagnét: hátha van mégis dunyhája? De Hólyagné
                már akkor künn járt: a tejért.</p>
            <p>Olga levonta a bundát az ágyról, s a negyedik párnát tette takarónak lábtól, a bunda
                helyére.</p>
            <p>A beteg hálásan nézett reá.</p>
            <p>- Mi a neve? - susogta.</p>
            <p>- Olga. Jól fekszik így?</p>
            <p>- Jól - lehelte a beteg -, köszönöm. És a másik neve?</p>
            <p>- Kvabka - felelte Olga kedvetlen szemmel.</p>
            <p>Furcsállta, hogy a fiatalember nem maga mutatkozik be, hanem őt kérdezi.</p>
            <p>A beteg behunyta a szemét.</p>
            <p>- Habka. Szép név. Éppen magára illik. Habka... Habocska...</p>
            <p>- Kvabka - ismételte hangosabban a leány.</p>
            <p>A fiatalember megint megnyitotta a szemét. Változatlan komolysággal susogott:</p>
            <p>- Nem: csak maradjon, ahogy értettem: Habka, Habocska. Engedje meg, hogy ne Olgának
                szólít­sam, hanem Habkának, Habocskának.</p>
            <p>Hólyagné belépett a tejjel.</p>
            <p>Olga összevonta a nyakán a fehér zseníliakendőt, és köszönés nélkül lebbent ki az
                ajtón.</p>
            <p> Másnap délelőtt egy szürke plédes, szikár fiatalember vánszorgott végig a falun.</p>
            <p>Zöldes posztókalap volt a fején, és ezüstkampós bot a kezében. A feje lógott.</p>
            <p>Meg-megállt, és elszemlélődött. Nézett a házakra, kerítésekre, de legkivált a sok
                lúdra és kacsára, amely a falu egyetlen utcáját tarkította. Az utca két árkában
                bőven állt még a víz. De olyan pettyegtetett is volt az a fehér kővel burkolt út,
                mint a hermelin.</p>
            <p>A fiatalember csak bandalgott. Meg-megállt, el-elbámult egyik-másik házon, virágzó
                barack­fán.</p>
            <p>Egyszer furulyaszót hallott maga mögött: valami ismeretlen nóta trillegett a
                furulyán, de magyar nóta. A fiatalember megfordult.</p>
            <p>Koldust látott az egyik ház kiskapuja előtt: az furulyázott. Süveg nem volt a fején,
                csak nagy, bozontos, fehér haja. A ruhája: rongyos és időtől sárgult szűr, és a
                lábán harisnyanadrág és bocskor.</p>
            <p>Egy asszony jelent meg a kiskapuban, és kenyeret nyújtott ki. A koldus áldásokat
                sóhajtozott, aztán furulyázva baktatott tovább.</p>
            <p>A fiatalember is tovább indult. Csak a fehér rácsos postaház előtt állt meg ismét.
                Nézte - ahogy valaki csak úgy unalmában bámulgatja még a saját árnyékát is. Még az a
                kis rozsdás bádogláda is a ház oldalán tetszhetett neki, mert azt különösen
                megcsodálta. Zöld lehetett valamikor a láda, és fehér a reá festett pecsétes levél.
                Bizony, a levélszekrénynek is elmúlik idővel a fiatalsága.</p>
            <p>Az idegen a zsebébe nyúlt, és levelet vett elő. Belecsúsztatta. Aztán benyitott az
                udvari ajtón.</p>
            <p>Esztike aprogatta ott a fát a konyha előtt, kukoricahegedű hangján dalolva:</p>
            <p>Addig innen, rózsám, el nem mégy,</p>
            <p> míg három szál gyeretya el nem ég...</p>
            <p>- Itt elöl a posta - mondta, félbehagyva a nótát.</p>
            <p>- Olga kisasszony - susogta a fiatalember -, itt lakik Olga kisasszony, az a beteg
                kisasszony?</p>
            <p>És szimmantott a folyosón lengő pörkölt kávé szagból.</p>
            <p>- Itt - felelte Eszti -, arra a.</p>
            <p>De már akkor Kvabkáné is kilépett a konyhából, és csodálkozott, hogy a pesti beteg
                áll előtte.</p>
            <p>Az is megismerte:</p>
            <p>- Jónapot - susogta fejének fáradt bólintásával. - Tegnapelőtt nem szólhattam. Hát:
                levegő, napfény. Tej és tojás. Csirke. Húslé. Nekem mindenféle orvosságom is van.
                Fekszik talán?</p>
            <p>- Dehogyis - felelte megviduló szemmel Kvabkáné -, bent van a hivatalban.
                Tessék...</p>
            <p>S a folyosó első ajtajára mutatott, amely fölött gyermekarasznyi betűk feketélltek
                egy sárgásra fakult bádogtáblán:</p>
            <p>M. K. POSTAHIVATAL</p>
            <p>S fölötte a koronás magyar címer.</p>
            <p>A fiatalember gondolkodva nézte a földet.</p>
            <p>- Küldje ki - suttogta aztán.</p>
            <p>Kvabkáné beszólt:</p>
            <p>- Olga.</p>
            <p>S a padra intett a folyosón:</p>
            <p>- Tessék addig. Nekünk is van mindenféle orvosságunk, de valami jó kellene, amitől
                meg­gyógyulna szegény Olgám. Eszti, ne nyikorogj.</p>
            <p>- A levegő - susogta Sípos a fejét rázva -, patikában levegőt nem keverhetnek.</p>
            <p>A leány kilépett.</p>
            <p>A fiatalember némán köszönt. De csak éppen hogy rátekintett Olgára. Ült a padon a
                botjára könyökölve, s bámult maga elé.</p>
            <p>Olga állt előtte, nyugodt-fekete szemével, elefántcsontszín arcával. Pepita ruha és
                kékesfekete kabátka rajta, s a kihajtott, széles, fehér gallér a nyaka körül.</p>
            <p>Nézett Síposra komolyan és sajnálkozón. Várta, hogy fölkel és bemutatkozik.</p>
            <p>De az csak hallgatott.</p>
            <p>Végre is Olga szólalt meg:</p>
            <p>- Óhajt valamit?</p>
            <p>A fiatalember nem nézett reá: a fejét rázta...</p>
            <p>- Semmit. Csak, hogy megköszönjem... Hab... Habocska... Igen összetört az út... a
                por... a rázás... Éjjel nagyobb volt rajtam a hő... Átkozott bunda... De adtak aztán
                paplant. Maga úgy jelent meg, Habka, Habocska, mint valami fehér, mennyei lélek.</p>
            <p>Komoly-bágyadtan mondta ezt a hízelgő szót. Rá se tekintett Olgára, csak nézett
                kókadt fejjel maga elé.</p>
            <p>- ...mint valami fehér, mennyei lélek.</p>
            <p>Olgának kellemes volt ez a megjegyzés, mint akit váratlanul virágillat vagy
                szénaillat lep meg. Mégis kissé bosszankodva nézett reá: micsoda neveletlen ember
                ez, hogy csak beszél-beszél, de nem nevezi meg magát.</p>
            <p>De mindjárt mentegette is magában: minek is nevezkedne? Hiszen ez az ember már
                halott. Csak épp hogy a bőr eleven még rajta. A halottak nem szoktak bemutatkozni
                királyoknak se.</p>
            <p>A fiatalember - mintha megérezte volna Olga gondolatát -, a belső zsebébe nyúlt, és
                fekete bőrtárcát vont onnan elő.</p>
            <p>Kivett belőle egy névjegyet. Nyújtotta:</p>
            <p>- A nevem. Három-négy nap... levél jön ide erre a névre. Tudom már, hogy maga kezeli
                itt a postát: nehogy visszaküldje. Igen lekötelez...</p>
            <p>Olga rátekintett a névjegyre:</p>
            <p>SÍPOS CSABA DR.</p>
            <p>
                pékmester
            </p>
            <p>A pékmester olvastára még jobban megnézte a névjegyet, aztán
                elnyílt szemmel nézett a fiatalemberre, s megint a névjegyre.</p>
            <p>A fiatalember mosolygott:</p>
            <p>- Doktor jurisz vagyok - susogta -, és pék az apám. Egyetlen fiú vagyok... Érti,
                ugye?</p>
            <p>Olga nem értette.</p>
            <p>Sípos mosolygott.</p>
            <p>- Apám úrnak nevelt: ügyvéd legyek, s utána országgyűlési képviselő.</p>
            <p>- Már értem.</p>
            <p>- Nem érti. Apám se érti. Ügyvéd is, képviselő is mások lova, szekere. Engem ne
                hajkurásszon senki. Egy jó pékkemence többet ér a legjobb íróasztalnál is. Az ügyvéd
                mindig kenyeret vesz el valakitől. A pék mindig kenyeret ad mindenkinek. Ügyvéd
                juthat koldusbotra. Pék soha. És nekem nagy gondolataim vannak.</p>
            <p>Kvabkáné kikandikált a konyhaajtón. A kezében fakanál és szilke. Tojást vagy mit vert
                benne.</p>
            <p>- Mégis - szólt ki -, van-e valami olyan orvossága, ami nekünk nincsen?</p>
            <p>Sípos szomorúan nézett rá.</p>
            <p>- Minden orvosság megvan nekem. A levegő a legjobb orvosság.</p>
            <p>Kvabkáné az ajtóközben dolgozott tovább a fakanállal.</p>
            <p>- Iszik-e lipanint? A mi orvosunk azt ajánlotta.</p>
            <p>Sípos a fejét rázta:</p>
            <p>- Jobb az oleum jecoris aselli.</p>
            <p>- Hát pedig azt ajánlta.</p>
            <p>- Egy.</p>
            <p>- Az én Olgámon mindig forróság van éjjel.</p>
            <p>- Oda se neki.</p>
            <p>- Agaricint szed.</p>
            <p>- Én is néha.</p>
            <p>- Hát köhögésre, Sípos úr, ha nagyon köhög?</p>
            <p>Sípos vállat vont.</p>
            <p>- Kodein, Dover-por, ópium, morfin... A zsebemben pantopon.</p>
            <p>- Nekünk is van. Azért mégis köhög.</p>
            <p>- Oda se neki.</p>
            <p>- Vért is hány, Sípos úr?</p>
            <p>- Csak ha muszáj.</p>
            <p>Olga szeme szinte ráfagyott az érdeklődésben Síposra.</p>
            <p>- Én mindig elirtózok - szólalt meg szomorún.</p>
            <p>- Oda se neki - legyintett Sípos -, a vér csak piros víz. Ha tíz liter kijönne, akkor
                is maradna. Másnapra megint megvan.</p>
            <p>Felnézett Olgára:</p>
            <p>- Sose ijedjen meg. Én minden vérzés után megkönnyebbülök.</p>
            <p>- Hiszen én is, de...</p>
            <p>- Ne féljen, ahol fenyőfa van. A fenyőfa az élet fája. A fő az, hogy ne csüggedjünk.
                Csak jó kedve legyen mindig, Habocska, mint a madárnak. A levegő, a tej meg a jó
                kedv... ez is szentháromság.</p>
            <p>Pihegett, mint aki hegyen hágtában áll meg, hogy pihenjen.</p>
            <p>- Látja, itt az orvosom levele az idevalósinak - folytatta aztán. - Ez is azt mondja.
                Tessék, olvassa el. Magának is jó. Én bizony felbontottam, akár haragszik Halász
                István doktor érte, akár nem.</p>
            <p>Olga érdeklődéssel olvasta, hogy a pesti orvos miket ajánl a vidéki kolléga
                figyelmébe. Hát csakugyan a fenyves levegőt meg tejet. A beteg
                    állapota javulásra igen hajlandó - írja -, csak épp hogy
                    a köhögést nehezen tűri. Tehát csak ebben a tekintetben ajánlja a pesti
                orvos a vidéki kollégának, hogy orvosolja tovább a beteget.</p>
            <p>- Javulásra igen hajlandó - mondta Sípos a levelet visszatéve a zsebébe -, ezt magam
                is érzem. A nehezén túl vagyok: hízottan, pirosan térek innen haza az ősszel.</p>
            <p>Fölkelt. Köszönt:</p>
            <p>- Megyek az erdőbe. Jó, hogy ilyen közel van.</p>
            <p>- Mindjárt a temetőn túl.</p>
            <p>- Csak ebédre járok haza.</p>
            <p>Bólintott, és összevonta a plédjét.</p>
            <p>- Ha valami orvosság kell, Habocska, csak küldjön át érte. Hoztam egy ládával.</p>
            <p>A két asszony köszönte.</p>
            <p>- És magának is, ha valami kell, Sípos úr - szíveskedett Kvabkáné -, falun
                vagyunk...</p>
            <p>- Köszönöm - bólintott Sípos halvány mosolygással -, nekem csak levegő kell. És innen
                addig haza nem megyek...</p>
            <p>S elbandukolt a temető felé.</p>
            <p> A következő délelőttön megint megjelent az utcán. Megint dobott be egy levelet a
                szekrénybe, s megint betért. Olga azonban nem lépett ki a szobából az anyja
                hívására. Neki elég volt az ismeretségből.</p>
            <p>Kvabkáné mentegetődzött:</p>
            <p>- Sok a dolga ilyenkor Olgának. Ilyenkor érkezik a posta.</p>
            <p>A fiatalember gondolkodva nézett a földre.</p>
            <p>- Nekem még nem jöhetett levelem. Majd talán holnap vagy holnapután.</p>
            <p>S köszönt, és elsétált az erdőnek.</p>
            <p>Nem telt belé negyedóra, a falun egy sárga bricska zörgedezett elő, két jó kis pej
                benne, s az ülésen egy terebélyes szélű, nagy szürke kalap, a kalap alatt egy
                petőfies szakállú úr.</p>
            <p>- Az orvos úr - mondták az udvaron kitekintő falubeliek -, vajon ki halt meg?</p>
            <p>A bricska Hólyagék előtt állt meg. De csak kis ideig állt ott. Aztán megint
                megindult, és a temetőnek haladt.</p>
            <p>Egy óra múlván onnan is visszatért, és a postaház előtt állt meg. Az orvos fekete kis
                bőrkoffert vett le a kocsiról. Bevitte.</p>
            <p>- No, hogy van a kisasszony? - szólt be a konyhán -, fekszik?</p>
            <p>- Nem, nem fekszik - felelte Kvabkáné -, Isten hozta, doktor úr. Az utóbbi időben
                csak az éjjeli hevek...</p>
            <p>- Az nem árt, nagyságos asszonyom.</p>
            <p>- De gyengíti.</p>
            <p>- Gyengíti. A nyár meg majd megerősíti.</p>
            <p>- Ebédre, doktor úr... hiszen dél van.</p>
            <p>- Köszönöm: elfogadom.</p>
            <p>- Beteghez jött? Vagy csak épp hogy a falunkon át?</p>
            <p>- Egy haldoklóhoz jöttem volna, de megszökött. Az erdőben találtam rá. Pesti
                fiatalember. Jön majd több is. Egy pesti kollégám küldi. Kineveztük ezt a vidéket
                klimatikus gyógyuló helynek.</p>
            <p>- Hiszen még tegnapelőtt hívták ide, doktor úr.</p>
            <p>- Az ám, ha otthon ülnék. De körorvos vagyok én: kocsin a székem. Nyolc falu betege
                nyög a felelősségemre. Különben is hát megszoktam én, hogy ha paraszt jön értem,
                egyszerre érkezem Szent Mihállyal. Nem tudtam, hogy az a pesti úr hívat.</p>
            <p>A beszélgetésre Olga is kilépett a hivatal ajtaján. A verőfény szinte szokatlan
                melegséggel vidította az udvart és a kertet, őrajta mégis nagykendő volt. Fogta a
                mellén.</p>
            <p>- Így szeretem, ha látom - bókolt az orvos -, mindig bizalmatlankodjunk az
                időjárásban, s különösen így tavaszon.</p>
            <p>És barátságosan fenyegetett az ujjával.</p>
            <p>Olga bús arccal biccentett. És vértelen ajka megnyílt.</p>
            <p>- A pesti úr igen várta, doktor úr. De hálistennek megjavult a baja: nem hal meg most
                már.</p>
            <p>S befelé indult az orvossal a szalonba.</p>
            <p>Az orvos elmosolyodott.</p>
            <p>- Most már nem.</p>
            <p>Olgának különös volt, hogy olyan nyomatékosan mondta a most-ot.</p>
            <p>- De, azt hiszem, teljesen meg is javul itt az egészsége.</p>
            <p>Az orvos mosolygott:</p>
            <p>- Semmi se lehetetlen.</p>
            <p>- Hát nem bizonyos?</p>
            <p>Az orvos legyintett, mintha mondta volna: annak már vége.</p>
            <p>Olga szeme elnyílt.</p>
            <p>- De hiszen... Olvastam a levelet, a pesti orvosét... Jaj, talán nem is lett volna
                szabad kikottyantanom.</p>
            <p>Az orvos elmosolyodott.</p>
            <p>- Nyugodt lehet, Olga: mi orvosok már úgy írjuk a levelet, hogy a beteg is
                elolvashassa. Sőt éppen ezért nem is küldjük postán, hanem adjuk az ő kezébe.
                Tudjuk, hogy felbontja.</p>
            <p>- Felbontja? De vissza is ragasztja.</p>
            <p>- Hát visszaragasztja. Azt is tudjuk, hogy visszaragasztja.</p>
            <p>- De odaadja aztán az orvosnak, akinek címezve van.</p>
            <p>- Odaadja.</p>
            <p>- De hát akkor hogy tudja az a másik orvos, hogy mi az igazság?</p>
            <p>- Tudja, az mégis tudja.</p>
            <p>- De hát hogyan?</p>
            <p>Az orvos nevetve vonogatta a vállát.</p>
            <p>- Az a mi titkunk, Olgácska. De hogy rosszul ne aludjon a titok szótól, megsúgom: van egy jegyecske vagy betűcske a levél alján,
                amit a beteg nem lát meg. Ha meglátja is, véli, hogy tévedésből firkantott oda az
                orvos. Az a betű mondja meg az igazat.</p>
            <p>- Kámpec - mondta Olga szinte megdermedve.</p>
            <p>- Olyasféle.</p>
            <p>- Hát nem igaz, hogy meggyógyul itten?</p>
            <p>Az orvos a fejét rázta:</p>
            <p>- De neki nem szabad tudnia.</p>
            <p>Olga nézett. Elhalványult.</p>
            <p>- Szegény...</p>
            <p>Az orvos odabent megvizsgálta Olgát a hallgatódzó csővel. Megkérdezte, mikor hányt
                vért, és medicinát írt.</p>
            <p>- Javulás észlelhető - mondogatta közben biztatón -, csak meghűléstől óvakodjék. Így
                tavasszal hamis az időjárás.</p>
            <p>Aztán kiküldte Olgát. S az anyjához fordult:</p>
            <p>- Igen jegyezze meg, amit mondok: a kisasszony csak egyszer hűl még meg... Csak
                egyszer. Jó táplálék, sok alvás, kevés beszéd, semmi izgalom.</p>
            <p>Esztike nyikorgó danolása hangzott az udvaron:</p>
            <p>Míg három szál gyertya el nem ég...</p>
            <p>Olga azontúl aztán mindig kilépett, valahányszor Sípos megjelent. Szívesen felelt a
                kérdéseire, és ő is kérdezte már:</p>
            <p>- Hát maga?</p>
            <p>És sajnálattal szemlélte a soványságát, sápadtságát, vértelen két kezét és vékony,
                ferde orrát. Kampec. A halálra ítélt ember mindig érdekes. Talán csak egy-két hét
                kérdése, és Sípos nem ül többé a tornác padján, a zöld kalapban, szürke plédben:
                fekszik a fű alatt. És nem susogja többé:</p>
            <p>- Hogy aludt, Habocska?</p>
            <p>S ahogy így nézte Sípost, már nem volt olyan rút látvány a szemének, mint mikor ott
                feküdt az ágyban.</p>
            <p>Kár érte: derék fiatalember, tanult ember is, valami egyenes nyíltság is van a
                szavaiban. Kár érte, hogy lekerül a föld színéről a föld színe alá. Kampec.</p>
            <p>De hát Sípos még akkor fenn járt. Mikor a nap már felszívta a harmatot, megjelent az
                utcán, és szótlanul andalgott a posta felé.</p>
            <p>Az utazás fáradalmait csakhamar kiheverte. És hogy a két nő azt mondogatta, hogy az
                egészsége szembeötlően javul, a szeme örömtől csillogott.</p>
            <p>- Magam is érzem. A fenyőfa... A szobámat is telerakattam fenyőgallyal. Minden
                második héten hozatok egy szekérnyit.</p>
            <p>- Ezt mink is megpróbáljuk, Olga - mondta Kvabkáné -, de hogyan is nem jutott eddig
                eszünkbe!</p>
            <p>A negyedik nap azt kérdezte Sípos, hogy ki hordja a leveleket.</p>
            <p>- Holnap már jön nekem.</p>
            <p>Levél azonban nem érkezett Síposnak, csak a hatodik napon este egy férfi írású, kék
                borítékos.</p>
            <p>- Megbízható ez a vén levélhordó? - kérdezte másnap. - Mert olvastam már falusi
                levélhordókról, hogy ha kevés a levél, csak tarisznyában hagyják. (Nem érdemes azért
                annyit gyalogolni.) Ha pedig sok a levél, behajítják a patakba. (Fene győzi ezt a
                sok járást!)</p>
            <p>- Ez nem olyan - bizonykodtak Kvabkáék -, és itt nincs is patak. Mindennap jön ide
                újság az esperesnek, tanítónak, jegyzőnek, zsidónak. Azt szét kell hordania. A
                leveleket meg még szívesebben megviszi, mert a nép örül, ha levele érkezik: ki
                borral kedveskedik érte, ki pálinkával, de minden levélre iszik egyet a mi
                levélhordónk.</p>
            <p>- Én húsz fillért adtam neki. De azért mégis inkább bejönnék a levelemért, ha
                félretenné, Habocska. Igen fontos leveleket várok. Holnap már jön az első.</p>
            <p>Bizony nem jött az. S a következő nap is meg a megint következő napokban is csak 
                 nincs volt a válasz Sípos kérdésére.</p>
            <p>- Érthetetlen! - nyugtalankodott Sípos.</p>
            <p>Egy hét múlván már olyan volt, mintha családtag volna.</p>
            <p>Elkérdezte Olgát, hogy hogy aludt. Mit vett be? Mi hatása volt a szernek? S ő is
                elmondta az éjszakáját. Ahogyan más a napjáról beszél: mit mívelt, mik történtek
                vele úgy beszélgettek ők az éjszakájukról.</p>
            <p>De csak susogó, rekedtes hangon egy-egy mondatot. A másik nyugodtan várta a
                továbbját: sokat beszélnie nem szabad annak, akinek a tüdeje rongyos.</p>
            <p>Olga eleinte csak épp hogy előjött a hivatalból, s állt, míg beszélgettek, a szokott
                hideg-bús arccal a fiatalember előtt - mindig tisztán, mint a játékbolt
                skatulyájából kivett bábu: a nyakán a széles, fehér, lehajtott gallér, és a lábán
                fekete félcipő -, később azonban már fogta a konyhabeli kisszéket, és kitette a
                tornácra. Leült ő is.</p>
            <p>Beszélgetni nemigen beszélgettek, de mintha valamiképpen egymáshoz tartoznának, mint
                az együtt nőtt kutya és macska - fekete kutya, fehér macska. Olga nem sorolta Sípost
                a férfiak közé: a haldokló mécs már nem láng, csak füst és hamu.</p>
            <p>Üldögéltek. Nézték az udvart.</p>
            <p>Nem valami nagy belsőség, csak amekkorán egy fásszekér megfordulhat. Van is ott ölfa
                a konyha előtt most is - a kerekes kút mellett. Az udvar túlsó fele avult
                léckerítéses virágoskert. A kertben egy leveletlen fa áll legszélről, a kapu felől,
                háromméteres. Az előbbi napokban bontották le róla a szalmatakarót. Beljebb két
                girbe-gurba, vén kajszibarackfa és egy fiatalabb, egyenes gerincű fenyőfa, de az is
                már ötméteres, sűrű. A két barackfát bizonyára még az előbbi tulajdonos ültette -
                egy nyugalomba vonult kolozsvári professzor volt az előbbi tulajdonos. A fenyőfát
                meg azt a még leveletlen paulovniát Miklós bácsi, hogy legyen árnyék is a kertben,
                ha nyári délutánonkint vendéggel poharazgat.</p>
            <p>A ház különben F-re épült, tornácos úri hajlék. Két barna ajtót lát első tekintetre,
                aki az utcáról belép. Az első ajtó fölött magyar címer, s alatta: Postahivatal. A másik barna ajtó a konyha. Aztán még csak egy ajtó van: a
                hátulsó tornácon, középen, de az már fehér ajtó. Az ebédlőbe nyílik. Az ebédlőből
                jobbra Miklós bácsi hálószobája, balra Kvabkánéé meg Olgáé. A ház mögött egy
                egyholdas gyümölcsös és veteményeskert. A szobák ablakai oda is nyílnak, s a
                távolban kéklő hegyekre. A folyosóról csak az utcára nyílik látás. Szemben egy
                parasztháznak a háta látható csupán, s egy gémeskútnak a felső része, amint
                átkandikál. Néha eltűnik lefelé, olyankor csikordul is, aztán megint fölemelkedik, s
                marad fönn nyugton.</p>
            <p>A baromfiudvar a konyha mögött van. Csak a csirkés tyúknak szabad az élet a konyha
                előtt. Olga szerető szemmel nézi a csirkés tyúkot. Az idén ugyan kacsa a csirkéje,
                de hát jó lélek a tyúk: elfogadja, amit a jó Isten adott meg a gazdasszony.
                Ki-kivezeti az apróságait egy lyukon, a rács alatt az utcára, meg beviszi, ha
                megéheznek.</p>
            <p>Ültek, nézték a kiskacsákat - az életnek örvendő, vidám szemű kis teremtéseket.</p>
            <p>Ritkán ha beszélgettek. Csak ha valamelyikük köhögött, akkor nézett a másik nagy
                érdeklődéssel, mintha életében először látna köhögő embert. Sípos belevörösödött,
                beleizzadt, belekékült, mintha valami fojtogató ördögöt kellene kiköhögnie. Bal
                kezét már előre a nadrágja zsebébe mélyesztette: kék dobozkát vett elő, s a
                dobozkából kerek, kis sárgás cukorkát, olyan színűt, mintha vékony dugóból
                szeletelték volna. Olga arcán is nagy pirosság jelent meg olyankor. De ő többnyire
                fölkelt, odabent köhögött tovább, ha nehéz köhögéssel kellett gyötrődnie. Olyankor
                Sípos komoly érdeklődéssel fülelt, és mikor Olga visszatért, szinte örömmel nézett
                reá.</p>
            <p>- Oda se neki - biztatta vidáman -, a köhögés könnyebbülés. Csak most ne szóljon
                negyedóráig se, semmit.</p>
            <p>És hallgattak. Nézték a kacsás tyúkot, vidám szemű, falánk apróságaival. Nézték a
                leveledző aranyribizkét és a tavaszi ég fehér felhőcskéit.</p>
            <p>- Nem értem - nyugtalankodott Sípos a hetedik napon -, nem értem, hogy nem jön
                levelem.</p>
            <p>- De hiszen mindennap jön. Tegnap kettő is.</p>
            <p>Sípos legyintett.</p>
            <p>- Az semmi. Apámtól, az orvosomtól. Más levelet várok én.</p>
            <p>- Telegrafírozzunk talán - vélekedett Olga -, ha nyugtalanítja.</p>
            <p>Sípos a fejét rázta:</p>
            <p>- Annál büszkébb vagyok.</p>
            <p>S fölkelt. Köszönt.</p>
            <p>Ment a temetőnek, a fenyvesbe. Csak délharangszóra került haza. Ebéd után hevert egy
                órát. Aztán megint a temetőnek, a fenyvesbe.</p>
            <p>- Az a kocsiút - mondta -, ott a fenyvesen át... Se por, se forgalom... Csak az erdő
                éltető illata. Ha én adhatnék rá nevet: Paradicsom útja lenne
                a neve.</p>
            <p>Délutánonkint már nem tért be Olgáékhoz, csak épp hogy megállt a levélszekrény előtt,
                s bedobott egy levelet.</p>
            <p>A következő nap délutánján végre Olga is kiereszkedett. Az anyjával persze. Sípos
                örömmel vezette őket el a temető mellett a fenyvesbe. Ő már ismerte a tisztásokat
                is, ahol a nap melege jobban érezhető.</p>
            <p>A fű már javában zöldült a fenyves szélén. Leánykökörcsin kéklett helyenként a kövek
                mellett. A szentgyörgyvirág is bimbódzott már. Egy citromszínű kis pillangó
                kerengélve lebegett el az út fölött.</p>
            <p>- Micsoda levegő - lelkesedett Sípos -, hát még ha megindul a fenyőfák új hajtása is.
                Balzsam.</p>
            <p>- Balzsam - örvendezett Olga is.</p>
            <p>- De hogyan nem gondoltunk erre előbb - sajnálkozott Kvabkáné. - Ha mindennap
                kijöttél volna tavaly is, már azóta egészséges volnál. De csak épp hogy a temetőbe
                jártunk ki, Borcsa néninek a sírjához.</p>
            <p>- Mindennap kijövök - susogta Olga.</p>
            <p>- Hát mindennap bemegyek érte ebéd után, Habocska - udvariaskodott Sípos -, nekem is
                kellemesebb lesz.</p>
            <p>S elmosolyodva tette hozzá:</p>
            <p>- Ha együtt köhögünk.</p>
            <p>- Ne a köhögésre gondoljanak - emelt a szemöldökén Kvabkáné. - Én ha erdőben járok,
                mindig versek jutnak az eszembe:</p>
            <p>Kimentem a ligetbe újra,</p>
            <p> Hosszacska távollét után,</p>
            <p> Hogy lássam: füve, berke, útja</p>
            <p> Minő hatással lesz reám?</p>
            <p>- Ismeri? - kérdezte Sípost.</p>
            <p>Sípos a fejét rázta:</p>
            <p>- Minő hatással lesz - visszhangzott fitymálón -, még prózában
                se írnék le ilyen sort. És az az újra...
            </p>
            <p>Kvabkáné elmosolyodott.</p>
            <p>- Arany írta.</p>
            <p>És más helyet pendített Aranyból:</p>
            <p>Álmodám tavasszal,</p>
            <p> Szép, derült, virágos tavaszi napokkal...</p>
            <p>Elszavalta. Aztán egynehány balladáját szavalta el Aranynak. Visszatéret meg a Bolond
                Istókot szavalta el végig, már hát addig a végig, ahol Arany abbahagyta.</p>
            <p>Bizonyára azzal a szándékkal szavalgatott, hogy a két beteg ne beszélgessen. A végső
                két strófát már a kapu előtt mondta el.</p>
            <p>- Viszontlátásra holnap.</p>
            <p>Másnap azonban hideg szelecske borzolgatta a lúdanyák pelyhét. Sípos csak épp a
                tornácon időzött kis ideig - hazatért.</p>
            <p>Csak a következő nap gondolhattak megint arra, hogy kisétáljanak.</p>
            <p>Húsvét volt aznap, Miklós bácsinál vendégek ültek ebéd után - a jegyző meg a szomszéd
                falubeli postamester: Kvabkáné nem hagyhatta el a házat.</p>
            <p>- Eredj - mondta Olgának -, elég, ha Eszti kísér.</p>
            <p>- De anyám, hát hogy gondolsz olyat...</p>
            <p>- Ki szólhat meg érte? Senki más úrilány nincs itt a faluban: mért ne sétálhatnál egy
                    halottal? Vélik, hogy a temetőbe kíséred.</p>
            <p>Olga gondolkodott, aztán megindult. Sípos már a tornácon várta:</p>
            <p>- Anyám csak később jöhet - mondta pillogva Olga -, mi addig elsétálhatunk előre.
                Eszti, hozd a nagykendőmet.</p>
            <p>Napfényes, meleg húsvét volt az. A falu népe is künn sütkérezett a házak előtt. A
                temetőben néhány asszony rendezgette a sírokat. A temetőn túl, a tisztáson - a 
                    tanórokban, ahogy erdélyi magyarul mondják - leányok és
                legények játszották a fogósdit.</p>
            <p>Megálltak, és nézték őket.</p>
            <p>- Mennyi szép arc - mondta elgondolkodva Sípos -, különösen a szemük milyen szép.
                Mindenütt ilyenek az erdélyi nők?</p>
            <p>Olga elmosolyodott:</p>
            <p>- Nem tudom. Hallottam, hogy négy-ötféle is a székely. Némely faluban szépek. Némely
                faluban egy szép arc sem látható. Ezek szépek. De búcsúkor nézze meg majd őket:
                mindnek le van sülve a képe.</p>
            <p>És szinte ijedten tekintett Síposra: hiszen ez az ember búcsú napjára már a föld
                alatt lesz... (Kár érte... Ámbátor nem kár: férfiakért nem kár. Ha csupa nő lakna a
                földtekén, nem volnának háborúk - sem országosak, sem családiak. Csupa vidámság és
                szépség, és kellemetesség volna az élet.)</p>
            <p>- Szokott maga bort inni, Sípos?</p>
            <p>- Én? Bort? Soha. Hogy jut eszébe ez a kérdés, Habocska?</p>
            <p>- Bácsinak volt egyszer vendége egy ilyenforma fiatalember, mint maga. Az nagyokat
                ivott. Igaz, hogy kortesúton járt itt.</p>
            <p>- Én soha. Szagát is utálom a bornak.</p>
            <p>- Pálinkát sem iszik akkor.</p>
            <p>- Egyszer ittam. Mondták, hogy köhögésre jó. Egy parasztembertől vettünk
                ószilvóriumot, egy literes palackkal. Mikor köhögtem, ittam belőle. Fölmelegített.
                De aztán...</p>
            <p>Megállt, és az arca köhögésre készült.</p>
            <p>Olga a zsebébe nyúlt: neki is volt pantoponja, és szalmiákcukorkája is. A pantopon
                sárga dobozkában, a szalmiák feketében. A szalmiák olyankor való, mikor a torok
                viszketelődik köhögésre. Olga a szalmiákot kapta elő. Levette a tetejét, és
                sajnálkozó szemmel nyújtotta Síposnak.</p>
            <p>- Üljünk le - mondta a karját megfogva -, pihenjünk.</p>
            <p>- Semmi - legyintett Sípos -, mehetünk tovább.</p>
            <p>A vasúti sín mellett sétáltak a napon. Esztike el-elmaradozva szedte a partoldalon az
                ibolyát. S olyankor dúdolgatott is:</p>
            <p>... míg három szál gyertya el nem ég.</p>
            <p> A negyedik is mán félig ég.</p>
            <p> De a szerelembül nem elég.</p>
            <p>Az első csomó virágot Olgának vitte, s akkor illedelmesen elhallgatott.</p>
            <p>Sétáltak tovább a fenyőfás erdő mohos sziklái alatt. Mindig a verőfényen. De csak
                hallgatagon, nehogy Sípost a beszéd köhögésre ingerelje. S valahányszor árnyékon
                kellett átmenniük, Olga magára vette a vállkendőjét.</p>
            <p>Öt óra tájt aztán Sípos az égre pillantott, s az óráját is elővonta.</p>
            <p>- Visszatérhetünk - susogta -, napnyugtára hazaérünk.</p>
            <p>Szótlanul ballagdáltak visszafelé. Sípos a pálcájával veregette a tavalyról fenn
                maradt katángkórókat, mintha bántaná a szemét a sok kóró az útszélen, a kikelet
                eleven zöldje és sárga virágai között.</p>
            <p>A temetőhöz érkeztek:</p>
            <p>- Habocska - szólalt meg Sípos féltekintettel -, egy bizalmas kérdést: volt-e már
                maga szerelmes?</p>
            <p>De azt olyan egykedvűen kérdezte, mintha arról beszélgetnének, hogy evett-e már Olga
                tormás csigát.</p>
            <p>Olga ugyanolyan egykedvűen felelt:</p>
            <p>- Nem.</p>
            <p>- Ugyan, ne mondja.</p>
            <p>- Én nem.</p>
            <p>- Már kislányok is az iskolában...</p>
            <p>- Én nem.</p>
            <p>- Elhiszem.</p>
            <p>- Nem, maga nem hiszi. Én nem voltam, és nem is leszek.</p>
            <p>- Nono.</p>
            <p>- Nem leszek. Én már gyermekkoromban tudtam, hogy... ostobaság.</p>
            <p>Az volt a nyelvén, hogy a férfiak gonoszak, de azt mondta
                helyette: ostobaság.</p>
            <p>S elborult arccal rázta a fejét.</p>
            <p>Nem is tekintettek közben egymásra. Csak épp hogy Olgának a második tagadásra
                megjelent a leándervirág az arcán. De már mikorra kimondta a szót, eltűnt a leánder:
                a szokott hideg-fehér színe volt meg az arcának.</p>
            <p>- Hát persze, hogy ostobaság - mondta elgondolkodva Sípos -, de vele jár a korral.
                Mint a csecsemőkorral a fogzás, gyermekkorral a vörheny, kamaszkorral a
                hangváltozás. Senki el nem kerülheti.</p>
            <p>- Én el.</p>
            <p>- Maga se. Ha vér helyett víz folyna az ereiben...</p>
            <p>Olga megvetőn mosolygott.</p>
            <p>- Én már gyermekkoromban tudtam...</p>
            <p>Sípos legyintett:</p>
            <p>- Hiába tudjuk azt... Látja, én teljes életemben... Már hétéves koromban... Volt a
                szomszé­dunkban egy Etelka nevű leány, annyi idős, mint én. Egyszer bújósdit
                játszottunk. Mi ketten a kárpit mögé bújtunk. Összeölelkeztünk, hogy kisebb helyen
                elférjünk. És én nem tudom, hogyan, de megcsókoltam az arcát. Csak úgy: gyerekes
                pajkosságból. Ő meg visszacsókolt. Meleg szájjal, s nem gyerekes pajkosságból. Nekem
                furcsa volt, de kellemes. Attól fogva akárhányszor magunk voltunk a szobában, mindig
                csókolództunk.</p>
            <p>Olga elgondolkodva rázta a fejét:</p>
            <p>- Én nem játszottam a fiúkkal soha.</p>
            <p>Egy kilométerkő mellett haladtak el. Olga arra tekintett, mintha érdeklődne a
                ráfestett 74-es szám iránt. Rátapintott a nyakán a kendőjére, és a szemöldöke
                kérdésre vonult.</p>
            <p>- És aztán? Mi lett?</p>
            <p>Sípos mozdított a vállán:</p>
            <p>- A következő évben más városba költöztek.</p>
            <p>- És nem látta többé?</p>
            <p>- Láttam. Két évre rá.</p>
            <p>- És akkor?</p>
            <p>- Hát akkor annyira meglepett, hogy egy fejjel nagyobb nálamnál... úgy néztem rá,
                mint valami idegenre.</p>
            <p>- És ő is?</p>
            <p>- Ő is. Csak épp hogy mind a ketten elpirultunk..</p>
            <p>- És aztán?</p>
            <p>- Nem történt semmi.</p>
            <p>- Nem voltak magukra?</p>
            <p>- De. Egyikünk se találta meg a régi hangot.</p>
            <p>- Különös.</p>
            <p>- Gondolom, az volt az oka, hogy ő magázott engem. És hát én is: magáztam aztán.
                Előbb tegeződtünk. Igaz, hogy akkor nekem már egy másik leányka volt az ideálom. Egy
                mészá­rosnak a leánya.</p>
            <p>- Lám.</p>
            <p>- Azzal már leveleztünk is. Idának hívták. Az is elmúlt. Láttam az apját, hogyan
                vágja a csontot a bárddal. Egyszer, hogy ott susogtunk a kapuban, az apja jött
                belülről. Igen megijedtem. Attól fogva Ida hiába várt a kapuban.</p>
            <p>- Nem is volt az akkor igazi kapcsolat.</p>
            <p>- Hát persze hogy nem. De az igazi kapcsolat ritka.</p>
            <p>Olga maga elé mélázott.</p>
            <p>- Ritka.</p>
            <p>- És talán magunk se tudjuk, hogy igazi-e vagy nem. Mindig azt érezzük igazinak,
                amelyikben benne vagyunk.</p>
            <p>- Talán nincs is igazi - vélte maga elé Olga -, csak regényekben.</p>
            <p>- De van, Habocska, van. Csak tudja, olyan az is, mint az arany: akár igazi, akár
                amerikai, egy a színe. A próba vallja meg.</p>
            <p>- Csakhogy későn - mosolyodott el bús szemmel Olga -, későn: az esküvő után.</p>
            <p>- Nem gondolnám. Addig már megismerhetik egymást. Az esküvő után már szépen
                halad­hatnak az élet útján. Mint két kerék egy tengelyen.</p>
            <p>Olga a fejét rázta:</p>
            <p>- Elgondolva szép. Csakhogy a valóságban... A két kerék közül az egyik néha visszáján
                forog.</p>
            <p>Úgy beértek a faluba, hogy csak a postaház előtt eszméltek föl.</p>
            <p>Sípos ránézett Olgára:</p>
            <p>- Maga igen okos leány, Habocska. De a maga szemére sose kell sötét szemüveg: vele
                született.</p>
            <p>Olga búcsúzóra nyújtotta a kezét.</p>
            <p>- Lehet - mondta elmosolyodva -, lehet. De ha jobban látok vele, mint a más
                színűekkel, akkor nem is bánom.</p>
            <p>S a tekintete hideggé vált és gyanakvóvá: abban a percben Sípost is férfinak
                látta.</p>
            <p> A séta után semmi fáradtság nem látszott rajta. Inkább mintha nagy pihenés után kelt
                volna lábra: a szeme élénk volt, és az arca színesebb.</p>
            <p>- Mindennap kisétálj! - örvendezett Miklós bácsi is.</p>
            <p>És Olga kisétált a következő napon is. Az anyja is vele.</p>
            <p>Menet nemigen beszélgettek, mert az út kifelé emelkedő volt, s még a temetőn és
                bakterházon túl is menedékes. De aztán vagy negyedkilométernyire vízszintesen
                egyenes út következett, mohos szép gránitsziklák fala alatt. Csinált út.
                Szárazságban sem poros, esőben se sáros. Ott aztán elkezdték. Kvabkánénak megint
                vers jutott az eszébe:</p>
            <p>Még nem hallom a pacsirtát,</p>
            <p> Mely tavaszról zengve hirt ád,</p>
            <p> S égbe fúrja énekét.</p>
            <p> A Nap, a Föld édes-ketten,</p>
            <p> Nem mulatnak önfeledten,</p>
            <p> Váltva csókjok melegét.</p>
            <p>- Ki írta ezt? - fordult Síposhoz.</p>
            <p>Sípos rántott a vállán.</p>
            <p>- Valami pesti költő.</p>
            <p>- Mért éppen pesti?</p>
            <p>- Mert a magyar pacsirta nem adja a hírt a tavaszról. Csak a német pacsirta 
                   gibt Kunde davon.</p>
            <p>Kvabkánénak elnyílt a szeme. Meg pillogóra vált. A fejét rázta:</p>
            <p>- Maga nem szereti Aranyt.</p>
            <p>Sípos megint vállat vont:</p>
            <p>- Tisztelem. Önfeledten.</p>
            <p>S nem nézett Kvabkánéra. Ferde orra vékonyabbnak és ferdébbnek látszott a
                szokottnál.</p>
            <p>Kvabkáné megbotránkozón nézett.</p>
            <p>- Hogy lehet Aranyról így nyilatkozni?</p>
            <p>Sípos elmosolyodott:</p>
            <p>- Nem mondtam róla semmi rosszat. Önfeledten se.</p>
            <p>- De gondolt.</p>
            <p>- Nem is gondoltam. Hallgattam filológiát is, egy éven által. De nem 
                   önfeledten. Nekem mindig gyanús volt Gyulai Pálnak a kritikai
                fontja. Akinek Pálffy Albert meg Kemény Zsigmond a nemzet két legnagyobb
                regényírója, s csak azok a jó költök, akik a Budapesti
                Szemlé-be dorombolnak...</p>
            <p>S legyintett.</p>
            <p>Kvabkáné azonban nyergében érezte magát.</p>
            <p>- Nem a professzorokról beszélünk most: Aranyról. Azt mondta:  tisztelem...</p>
            <p>- Tisztelem - ismételte mosolyogva Sípos -, ahányszor elmegyek a Múzeum kertje előtt,
                leveszem a kalapomat.</p>
            <p>- És kicsinylőn mosolyog.</p>
            <p>- Én? Eszem ágában sincs. Csak ha egy babszemnyi fekete foltot is látok a milói
                Vénusz orrán, én bizony megmondom, hogy az ott van.</p>
            <p>- A Petőfiről írt verse: Harminc év múlva...</p>
            <p>- Keveslem benne a gondolatot.</p>
            <p>- A Családi kör...</p>
            <p>- Sokallom benne a békát.</p>
            <p>Kvabkáné úgy nézett, mint aki vizet iszik, s valami lefutott a torkán, amiről nem
                tudja, hogy gomb volt-e vagy ebihal.</p>
            <p>Olga is kedvetlenül állt mellettük. Vékony vonalú szemöldöke szinte aggodalommal
                húzódott összébb.</p>
            <p>- Csak nem akarja tán rábizonyítani... - meredt Síposra szikrázó szemmel Kvabkáné -,
                csak nem akarja tán...</p>
            <p>S horpadt bal arca még horpadtabbá vált. Hibás szeme héja azonban csakúgy
                fölemelkedett, mint a hibátlan.</p>
            <p>Sípos mosolygott.</p>
            <p>- Nem, nem no, csak ne haragudjon. Semmit nem akarok rábizonyítani. Nagy jeles poéta.
                De gyermekkoromban egy szép nyaramtól fosztott meg. A professzorom szintén
                Arany-párti, mint valamennyi Gyulai-tanítvány...</p>
            <p>Elakadt a lélegzete. Fölemelte az ujját, hogy türelmet kér. Elkomolyult arccal várta,
                hogy köhög talán.</p>
            <p>Olga sietve nyújtotta neki a szalmiákos dobozát.</p>
            <p>Helyette Kvabkáné szólalt meg, hogy ne kelljen beszélnie:</p>
            <p>- Az én atyám is Gyulai tanítványa volt, és tudta, hogy Gyulai jó barátja Aranynak.
                De Arany akkor is oszlopos nagy poéta volna, ha Gyulai fitymálta volna, mint
                Jókait.</p>
            <p>- Arany tanár volt, Jókai nem.</p>
            <p>- Látja, én asszony vagyok, és tudom, hogy Arany inkább férfiak költője, de...</p>
            <p>- Tanárok költője - legyintett Sípos mérgesen.</p>
            <p>- Mondjuk: nem a nők költője. De azért én minden sorát ismerem és szeretem.</p>
            <p>- Egy sort sem írt a kedveséről, menyasszonyáról, feleségéről... Még makámát se... Ám
                a kabátjáról: Nem találsz te sehol ilyen gazdára, ki szeressen
                    gyöngeségid dacára. Trotzdem.</p>
            <p>Már akkor köhögött. Leült az országút kőhalmára, és köhögött. Mérgesen köhögött.</p>
            <p>Olga a pantopont nyújtotta neki, és szemrehányón nézett az anyjára.</p>
            <p>- Ugyan, hagyd azt az Aranyt, teljesen igaz a véleménye.</p>
            <p>Kvabkáné még másnap reggel is bosszankodott:</p>
            <p>- No, majd meglúgozom én! Kíméltem tegnap, hogy köhögött. Láttam, hogy ingerült. De
                majd előveszem Toldit, és megszégyenítem. Barbár! Nem zsemlyesütés a költészet!</p>
            <p>Azonban, hogy délután Sípos megint jelentkezett, csak éppen Olgának segített az
                öltözkö­désben.</p>
            <p>- Hát te nem jössz ki?</p>
            <p>- Én? Azzal az istentelennel?... Soha szóba nem állok vele többé.</p>
            <p>- De anyám, hát...</p>
            <p>- Sétálj vele magad.</p>
            <p>Olga habozva állt. Átallta, hogy idegen emberrel sétálgasson, habár a leányka
                kíséretében is. Állt, és nézett a folyosóra nyíló ablakon át a pompásan zöldellő
                fikuszra. Aznap rakták ki a pincegádorból a kaktuszokkal, agavéval, múzával együtt.
                Olga csak gondolkodott. A fenyves levegőjét csakugyan éltetőnek érezte, fel is volt
                már öltözve, hát mégiscsak nekikényte­lenke­dett.</p>
            <p>- Eszti, hozd a nagykendőmet.</p>
            <p>A sík útig hallgattak. A juhpásztor, aki a hegyről nézte őket, egy lassan haladó,
                fehér gombát látott, vagyis hát fehér napernyőt. S mellette egy szürke ruhás, vékony
                embert. Mögöttük egy jobbra-balra futkosó és kapkodó leánykát, aki valami bugyrot
                visz. Az összegöngyölített két plédet és nagykendőt vitte a kislány plédszíjon a
                hátán, s egy kéksávos fehér pillangócska volt az, amelyre kapdosott.</p>
            <p>A sík úton aztán Olga szólalt meg:</p>
            <p>- Anyámat kissé elkedvetlenítette tegnap. Ő igen szereti a poézist. Aranyt és Petőfit
                különösen. Akármelyik sorukat említi valaki, folytatja.</p>
            <p>Sípos elmosolyodott:</p>
            <p>- Én is szeretem mind a kettőt.</p>
            <p>- Aranyt is?</p>
            <p>- Aranyt is. Isten ajándéka a nemzetnek a költő. Nemes oltógally a nemzet fáján. Már
                hát lelki oltógally. Az ő gondolataikkal gondolkodunk, az ő szavaikkal beszélünk. De
                az igazi nagy költő ritka. Száz évben, az emberek milliói között egy ha születik.
                Nekünk született kettő. Csaknem egy időben.</p>
            <p>- Hát akkor mért tipródott úgy rajta tegnap?</p>
            <p>- Tipródtam? Csak beszélgettünk róla.</p>
            <p>- De hogy?</p>
            <p>- Mit árt az Aranynak?</p>
            <p>- Az igazságnak...</p>
            <p>Sípos vállat vont.</p>
            <p>- Épp az az igazság, hogy a Napnak ne csak a sugarait vizsgáljuk, hanem a foltjait
                is. Homé­rosz is írt fakó verseket. Danténak strófái vannak csupa nevek
                elsorolásából. Petőfi is kihagyta volna harmincéves korában már sok versét. Megyerit
                a tintásüvegével, meg hogy az orrába ment a pipafüst, meg...</p>
            <p>- Mért nem inkább a jó verseiről beszélt Aranynak?</p>
            <p>Sípos a vállát vonogatta, mosolygott.</p>
            <p>- Attól tartottam, hogy elszavalja...</p>
            <p>Olga is elmosolyodott.</p>
            <p>- Hiszen jól szaval. Nem jól szaval?</p>
            <p>- Jóból se jó a sok.</p>
            <p>Megállt, és mélyen lélegzett. A fenyveserdő gyantaillata érzett ottan.</p>
            <p>- Elég lett volna ennyit mondanom - folytatta a szót -, Petőfi is írt silány verseket
                is, Arany írt remek verseket is.</p>
            <p>- Bolond Istók...</p>
            <p>- Az meleg és színes. Az az egy verse a legszebb. Abból csak a bölcső fölött
                disputáló szellemek maradhattak volna ki. Ócskavas...</p>
            <p>Legyintett.</p>
            <p>- A kiadók bűne, hogy a nagy költőknek a szalmáját-polyváját is összesöprik a
                szemmel. Goethe nagy költő volt, de még óriásibb volna, ha csak a Faustot adta volna
                ki. A prózai munkái: szalma és szalma. Még a magánélete leírása is. Még Byron is...
                Hugo Viktor is... De hát a gyémánt a becses a kavicsok között. Minden gyémánt
                kavicsok soka között hever. Mért volna azért kisebb a gyémántok értéke?</p>
            <p>- Hagyjuk abba - mondta jó szívvel Olga.</p>
            <p>Sípos megállt, és pihent. A távolba nézett, a szomszédos hegyre, amelynek füves
                oldalában valami nagy faházon dolgozott vagy három székely. Birkanyáj legelt azon a
                tisztáson.</p>
            <p>Aztán megint megindultak.</p>
            <p>- A balladái - kezdte Sípos, mintha nem is hagyta volna félbe a beszélgetést -,
                micsoda remek­művek, de... nem dalolhatók. Aranykelyhek, amelyeket műértő szemek
                megcsodálnak, de inni nem iszik belőlük senki. A sokaságnak, a nemzetnek csaknem oly
                értéktelenek, mint a múzeu­mok leletkincsei.</p>
            <p>Halkan beszélt, s maga elé, mintha magának beszélne.</p>
            <p>- Nemes lélek volt. Nemcsak a neve Arany, hanem a valója is. De mindig csak a
                publikumnak írt. A városi publikumnak. Ezért is nincsenek lírai versei. Petőfi költő
                volt a szó legfenségesebb értelmében. Arany: versmíves. Fenséges versmíves.</p>
            <p>Aztán Olgára tekintett:</p>
            <p>- És egyszer - mondta elmosolyodva -, éppen az a kabátról írt verse keserítette meg
                az életemet: megbuktatott miatta év végén a professzorom. Apám megvert. De annál is
                jobban fájt, hogy a nyarat szobában kellett töltenem. Negyedórai kis sétára se
                bocsátott ki apám. Büntetésből.</p>
            <p>Legyintett.</p>
            <p>- Isten bocsásson meg neki és mindazoknak az apáknak, akik nem tudják, hogy a
                gyermeket a játék neveli az életre. A játék. Nem pedig az a társas kaloda, amelybe
                hétéves korától kezdve beszorítják, és bajuszos koráig tömik, mint a libát.
                Haszontalan tudományokkal.</p>
            <p>Olga elmosolyodott.</p>
            <p>- Beszéljünk hát - mondta -, ahol legutóbb elhagyta. Igen érdekes.</p>
            <p>- Micsoda? Nem is tudom már, miről beszélgettünk.</p>
            <p>- A leányismerőseiről. Üljünk le kissé.</p>
            <p>S elvette a leánykától a plédeket. A fűre terítette. Síposnak is a Síposét.
                Leültek.</p>
            <p>Sípos bólogatott:</p>
            <p>- Igaz. Hát aztán... nem volt több. Csak egy. Voltaképpen nem is volt nekem más soha,
                csak az az egy.</p>
            <p>- És az is elmúlt?</p>
            <p>- Nem, az nem múlt el. Az igazi nem múlik el soha. Ő a szívünk utolsó melege. Ő. A
                halálos ágyon...</p>
            <p>Olga elgondolkozva nézett maga elé. A fejét rázta.</p>
            <p>- Hát azt mondja el.</p>
            <p>- Az már nagy történet, Habocska. Nem is tudom, hol kezdjem, hogy kezdjem? A Tátrában
                voltam harmadéve. Egy szanatóriumban. Akkor még csak kis tüdőcsúcshurut volt a
                bajom. Még cigarettáztam is. Ötven-hatvan cigaretta egy nap... No, aztán az a
                szanatórium... Többet ártott, mint használt. Az a hideg levegő... De mégis
                szerencsém... életem legnagyobb, legszebb szerencséje fordult szembe ott velem...
                Egy gyönyörű, komoly leány érkezett egy nap oda látogatóba. A bátyját látogatta ott
                meg, a szanatórium egyik orvosát... Fekete gyöngyös fekete ruha, fekete strucctollas
                fekete kalap. Szeme is fekete. De milyen szem. Habocska, milyen szem!... Nem is
                egyéb, csak szem. Meleg sugarú. Gyönyörű. Fekete két szem. Ahova ő lép, Habocska,
                ott egyszerre az igézete alatt van minden. Egy Anti-Medúza, a szépség és bűbáj
                Medúzája. Azt lehetne vélni, hogy ha kilép az utcára, a forgalom megáll. Az emberek,
                lovak, ebek úgy merednek meg, mint a momentképeken, hogy egyik lábuk a
                levegőben...</p>
            <p>Olga elővette a szalmiákos dobozkáját, és nyújtotta.</p>
            <p>- Ne beszéljen többet. Majd máskor. Szeretném látni azt a szemet.</p>
            <p>- Meglátja, Habocska. Eljön. A nyáron eljön.</p>
            <p>Vett egy cukorkát, és hálás szemmel pillantott Olgára.</p>
            <p>- Köszönöm. Majd meglátja...</p>
            <p>S ült mosolyogva, kissé kókadtan.</p>
            <p>Olga gondolkodva nézte. Szeretett volna még kérdezősködni arról a különös szemű
                leányról, de elnyomta a szót. Esztire nézett. A leányka gombát vagy mit szedett jó
                távolacskán tőlük a kötényébe, csak a zümmögése hallatszott.</p>
            <p>Sípos fölemelte az arcát, és meleg szemmel tekintett Olgára.</p>
            <p>- Nem tudom, mi az a rejtelmes, bűvös erő a leányfélében - szólalt meg a fejét rázva
                -, őbenne is azt éreztem. De minden leány: mint a kályha, ahogy maga körül meleget
                áraszt... Vagy mint a hold, mikor egy nagy kör látszik körülötte... Vagy a mágnes,
                hogy láthatatlan körletbe nyúlik az ereje... Valami efféle van minden leányban. Sok
                asszonyban is, míg fiatal. Valami kellemes a levegő körülötte, mint a virágágy
                körül, amely szegfűvel van tele.</p>
            <p>Fölkelt.</p>
            <p>Olga intett a leánykának, hogy szedje fel a plédeket. Sétáltak tovább.</p>
            <p>- Maga is, Habocska - mondta melegen Sípos -, csupa jóság és kellemesség a sugárzó
                köre a szívének... Ő ahogy közeledett... soha még nő úgy meg nem érintett azzal a
                bűvös magakörével... Így kezdődött...</p>
            <p>- Ne beszéljen többet - intett Olga a szalmiákot nyújtva.</p>
            <p>Sípos azonban köszönetbólintással hárította el.</p>
            <p>- Maga jó lélek, Olgácska - mondta hálásan -, ha maga volna az égi Nap, mindig jó idő
                volna a világon.</p>
            <p>S néhány lépésre megint megszólalt:</p>
            <p>- Mintha valami láthatatlan krinolinja volna minden nőnek, de nagy-nagy: húsz méter,
                ötven méter, száz méter kerületű.</p>
            <p>- Ne beszéljen már, Sípos.</p>
            <p>- De némelyik távolít, kellemetlen... Idős nők...</p>
            <p>- Majd holnap.</p>
            <p>- Leányon ritka, de az idős nők...</p>
            <p>- Ne beszéljen, mert köhög mindjárt. Csak a fejével intsen, ha valamit mondok.
                Ugye... Arany János is azért műfaragó?</p>
            <p>- Miért?</p>
            <p>- Hogy anyám... rossz krinolin.</p>
            <p>S nevetett.</p>
            <p>Sípos vidáman biccentett.</p>
            <p>Aztán hazáig nem beszéltek többet.</p>
            <p>Visszatéret, ahogy az iskola előtt haladtak volna el, vidám zajgást hallottak az
                udvaron. Megálltak, és nézték a játszó gyermekeket a léckerítésre könyökölve.</p>
            <p>- Hiába: csak a gyermek az igazán boldog - mondta Sípos elgondolkodva.</p>
            <p>A tanító is ott állt a közelükben - kissé két ágba néző szemű, szürke fejű, székely
                pedagógus. Hosszú szárú cseréppipából eregette a magyar királyi füstöt. Hogy
                meglátta őket, hozzájuk lépkedett. Köszönt nekik.</p>
            <p>- Tessék beljebb is.</p>
            <p>S kinyitotta az udvarajtót.</p>
            <p>- Az esperes urat várjuk. Nem tudom, hol késik. Arról van szó, hogy holnap vigyem-e
                ki a gyermekeket az erdőre vagy holnapután. Mert lehet, hogy jön a tanfel - már mi csak így mondjuk az iskolaügyelőt -, ma beszél vele a
                városban. Tessék beljebb.</p>
            <p>- Mindig örülök - mondta Sípos -, ha vidám gyermeksereget látok. Övék az élet.</p>
            <p>- Meg a pálca - hümmentett a tanító. - Mikor én gyermek voltam, egyéb örömem se volt
                az életben, csak ha úgy fekhettem le, hogy aznap nem kellett vakargatnom a pálca
                helyét.</p>
            <p>- De hát maga csak nem veri őket?</p>
            <p>A tanító pillogott, két ágba nézett:</p>
            <p>- Én hát nem. Rossz pedagógus az olyan. Szóval nagyobbat üthetünk, mint pálcával. De
                nálam még az is ritkán történik.</p>
            <p>Sípos a zsebébe nyúlt.</p>
            <p>- Egy kis örömet hadd szerezzek nekik én is. Itt van három korona. Tűzze ki nekik
                valamire: versenyre.</p>
            <p>- Kevesebb is elég nekik arra - mondta a tanító. - Tízfilléresekben is sok.</p>
            <p>- Hát itt egy csomó tízfilléres.</p>
            <p>A gyerekek viharos örömmel indultak versenyfutásnak az utcakerítéstől a kert
                kerítéséig. A lánykák is. Némelyik félrelökődött, némelyik elesett. De valamennyi
                kacagott.</p>
            <p>Aztán a nyerteseknek félre kellett állniuk, és más csoportok versenyeztek megint:
                külön a fiúk, külön a lányok, külön a nagyok, külön az aprók. A vidámság az egeket
                verte.</p>
            <p>Sípos nagyokat nevetett rajtuk.</p>
            <p>- Mennyivel elevenebbek a városiaknál.</p>
            <p>- És milyen kedves arcúak - mondta Olga.</p>
            <p>Furulyaszó hallatszott az iskola szomszédságában. Sípos megismerte, hogy a falu
                koldusa furulyál.</p>
            <p>- Megengedhetné-e - mondta a tanítónak -, hogy itt bent furulyázzon a gyerekeknek,
                táncra?</p>
            <p>- Hát hogyne. Ugorj csak, Elek: hidd be Áron bácsit.</p>
            <p>Jött. Boton remegő vénség. Csupa rongy. Szűre ujjában a furulya.</p>
            <p>- Valami víg nótát, Áron bácsi, a gyerekeknek.</p>
            <p>Áron bácsi feje helyeslőn mosolyogva rezgett. Elővonta a furulyát. A botját a karjára
                akasztotta. Nekitámaszkodott háttal a falnak.</p>
            <p>- Táncoljatok, gyerekek.</p>
            <p>Volt ott olyan ugrálás és forgás, hogy még a furulyás koldus is mosolyogta.</p>
            <p> Másnap reggel Olga megint a hivatalában ült.</p>
            <p>A levelek közt egy ajánlott is érkezett: be kellett írnia a levélhordónak a
                könyvébe.</p>
            <p>A levél hosszúkás volt, lilásfehér, és hátul ibolyaszínű pecsétke rajta. Elöl
                Síposnak a neve azzal a divatos, nőies írással, amelyet bizonyára úgy tanulnak meg,
                hogy egy deszkának a fölső szélébe meg az alsóba szeget vernek, és a két szegsor
                között pamutszállal vonkodják meg a betűket.</p>
            <p>Olga szimatolt, mint az egér, mikor sajtot talál. De meg is örült egyben: Sípos
                bizonyára ezt a levelet várja olyan türelmetlenül.</p>
            <p>A levélen nem volt rajta a feladó neve. A pecsét B. E. betűket ábrázolt. A
                postabélyegen a főváros bélyegzője.</p>
            <p>S valami ismerős, finom parfüm illatozott rajta. Hát bizonyos, hogy nőtől való. A
                csudás-szeműtől? Micsoda parfüm? Nem emlékezett rá: honnan ismeri.</p>
            <p>A fejét rázta. S befirkantotta Sípos nevét a könyvbe. Maga vitte ki Síposnak.</p>
            <p>- A várt levél... Tessék.</p>
            <p>Sípos szeme mohón ragadt a levélre. Ferde orra szinte megegyenesült az izgalomban.
                Penicilust vett elő, és óvatosan metszette fel, mint aki borítékostól szokta eltenni
                a néki becses leveleket.</p>
            <p>- Bocsánat - susogta -, hogy elolvasom.</p>
            <p>És reszketett az ujja, ahogy a borítékba nyúlt, és elővonta a levelet.</p>
            <p>Olga hátravonult a konyhaajtóhoz, és pillantás nélkül nézett a levélre. De még
                Kvabkáné is kidugta az orrát a konyhából.</p>
            <p>A levélnek az első lapján csak vagy négy sor látszott - éppolyan szegen font írás,
                mint a borítékon.</p>
            <p>Sípos szeme - egy perc nem telt belé - benyelte azt az első lapot. Idegesen
                fordított. Ott se volt sokkal több az írás.</p>
            <p>Benyelte.</p>
            <p>Aztán a levegőbe bámult, mintha egy láthatatlan kéz csípte volna orron, és emelte
                volna fel az arcát.</p>
            <p>- Nem értem! - fakadt ki aztán Olgára tekintve - azt írja, hogy... egy levelet se
                kapott tőlem.</p>
            <p>Olga csak bámult rá.</p>
            <p>- Hát írt neki?</p>
            <p>- Írtam-e? Mindennap. Néha kettőt is. Hiszen mikor megérkeztem is, csak azért keltem
                fel...</p>
            <p>Olga az anyjára nézett.</p>
            <p>Az anyja Olgára.</p>
            <p>- Jézus Mária! - rebegte aztán Olga, s az arcán megjelent a piros két leánder -,
                talán... talán kívül dobta be a levelet?</p>
            <p>- Persze hogy kívül. Hát kint a levélszekrény.</p>
            <p>- Jézus Mária! - lóbálta a fejét Olga ijedten.</p>
            <p>És befutott a hivatalba. Rozsdás kulcsocskával tért vissza.</p>
            <p>- Kérem, ne haragudjon - lihegte könnyező szemmel -, de itt nem szokás... A
                szekrénybe itt senki se dob levelet... Behozzák. Bélyeget senki se tartogat
                otthon... Itt veszik... Jaj, jaj, jaj, de restellem!...</p>
            <p>És égő arccal sietett ki az utcára. Hát bizony ott hevert a szekrényben valamennyi
                levél. És csakugyan nem volt semmiféle más levél közötte.</p>
            <p>Olga csaknem sírt.</p>
            <p>- Mit tegyünk most már?...</p>
            <p>Sípos szinte kék volt a dühtől. Aztán meg egyszerre elsápadt. Vélni lehetett, hogy
                ott hal meg a padon.</p>
            <p>- Hát - rezgette végre a fejét - baj. De azért oda se neki, Habocska. Elküldjük. Hadd
                kapjon egyszerre tizennégy levelet. Holnap nem írok. Holnapután aztán
                megmagyarázom.</p>
            <p>Látszott rajta, hogy csak udvariasságból beszél így: a szeme könnyben facsargott.</p>
            <p>- Oda se neki - ismételte jólelkűen.</p>
            <p>- Istenem, Istenem, be szégyellem! - szenvedezett a kezét tördelve Olga -, nem én
                vagyok a hibás, higgye el, nem én vagyok...</p>
            <p>Sípos csak lógatta a fejét, mint a beteg kakas.</p>
            <p> Szeles és esős hét következett. A fikusz, a kaktusz, agavé és múza megint lekerült a
                pincegádorba. Miklós bácsi fagytól tartott.</p>
            <p>- Valami paprikásat főzzetek - mondta Kvabkánénak -, hidegben a paprikás, zsíros
                ételeket kedvelem.</p>
            <p>Sípos nem bújt elő a szobájából. Fűttetett, és ült az ablaknál. Olvasott, írt, míg
                világossága volt. Este korán tért nyugovóra. A leveleit - Bokor
                    Etel
                kisasszonynak - a Hólyag gyerek hordta a postára, és mindig
                ajánlottan adta fel, Olga nem csekély röstelkedésére.</p>
            <p>- Haragszik - mondogatta az anyjának -, Sípos igen haragszik.</p>
            <p>- Dehogy haragszik - vigasztalta az anyja -, hiszen mindennap megkérdezteti: hogy
                vagy?</p>
            <p>- Az csak udvariasság. Én is viszonzom. A Hólyag gyerek bizonyára megmondja neki.</p>
            <p>- De hát ha haragszik is, mit évődöl rajta? Senkink.</p>
            <p>Olga elgondolkozott. Hát persze hogy senkije. De mégis valaki, akinek az érdeklődése
                mindennap megjelenik, ha ő maga el is marad. Hacsak egy néma kutya volna is, amelyik
                minden reggel előttünk terem, és kérdőn néz reánk: hogy vagy? - még az a kutya is
                valakink volna valamiképpen életünk fakó köznapjaiban.</p>
            <p>Végre egy reggel ismét kéklett az ég, s meleg napsugarak ragyogtak le a világra. A fű
                nagyot nőtt. Az őszi vetések gyönyörű szőnyegekként zöldültek a hegyoldalakon. A fák
                rügyezve színesedtek.</p>
            <p>- A fikuszt most már megint kitehetjük a napra - brummogott a folyosón Miklós bácsi
                hangja -, a leándereket is hozasd fel a pincéből.</p>
            <p>Kvabkánénak beszélt. Favágó napszámos dolgozott aznap az udvaron. Egy másik napszámos
                a kertben ásott.</p>
            <p>Olga a levelek elrendezése után magára kapta a nagykendőjét. Kisietett a tornácra. A
                kezét a szemére ernyőzve nézett át a virágzó kajszibarackfán.</p>
            <p>- Sípos jön! - szólt be az anyjának örömmel.</p>
            <p>S valóban, a zöld kalap és szürke pléd sétálva közeledett.</p>
            <p>S ki-kijártak délutánonként megint a következő rossz napig, amelyen a gazdák
                hálistenkedve mondogatták:</p>
            <p>- Végre egy jó nap.</p>
            <p>A temető mellett eleinte szótlanul sétáltak el. Az út ott a legpartosabb fel a kis
                bakterházig: gyönge mellű embernek bajos a beszélgetés.</p>
            <p>Egy délután azonban Sípos megállt a temető mellett, és elgondolkodva nézett a
                halottak füves-bokros-fenyőfás telkére.</p>
            <p>- Csak faluhelyen szép a temető - mondta gyönyörködő szemmel. - Jártam a genovaiban
                is, milánóiban is. A párizsi Perlasezben is. Valami szívet nyomó a pompa, a
                márványos-hideg rend azokban. Az ilyen csupa fűfavirág, rendezetlen kis temetőben...
                nem a mulandóság szellője lehel rám. Itt mintha a halottak virágoznának föl-ki... a
                földből... Élet, csupa élet. S mintha csupán a fejfák volnának itt korhadó
                hazugságok.</p>
            <p>- Gyerünk be - mondta Olga -, nézze meg az én nénikém sírját.</p>
            <p>Beléptek a gyér líciumgarádon. Nézegették a vadvirágos, horpadt sírokat,
                olvashatatlanná vált feliratokat a fakereszteken és a fejfákon.</p>
            <p>Sípos elmosolyodva tekintett szét.</p>
            <p>- Nem olyan-e magának is, mintha részeg emberek temetője volna?</p>
            <p>Mert bizony a fejfák, ki jobbra, ki balra dőlve álltak a sírokon.</p>
            <p>Olga is elmosolyodott.</p>
            <p>- Én bizony nem gondoltam eddig.</p>
            <p>Máskülönben is szép volt a temető. A sírok fája szomorú lombú fák helyett fenyőfa tíz
                síron is. Csak a temető közepén sárgállott egy vén szomorúfűzfa, és sötétlett néhány
                tujabokor.</p>
            <p>Néhány márványkereszt fehérlett ottan, és vagy három alacsony obeliszk, fekete is egy
                közte.</p>
            <p>Sípos érdeklődéssel olvasta rajtuk a neveket és a szokásos feledhetetlen jó szavakat.</p>
            <p>- Mind jó - mosolygott Olga elgondolkozva -, itt mindenki jó.
                Mikor már meghalt, mindenki jó.</p>
            <p>- Hát ez az igaz - mosolyodott el Sípos is -, a feledhetetlen
                nem igaz, de a jó igaz.</p>
            <p>- De hiszen Miklós bácsinak a feledhetetlen is igaz. Minden
                délelőtt itt üldögél.</p>
            <p>S a fekete obeliszkre mutatott. Az a sír valóban a legvirágosabb volt valamennyi
                között. Gondosan nyírott, arasznyi puszpángszegély kerítette, és primulák virítottak
                benne. Az oszlop tövében egy bokor írisznek már domborodtak a leveleiben a bimbói.
                Fehér fapadocska a sír mellett. A szomszéd két sír azonban csak befüvesedett
                halmocska. Egyiknek le is van dőlve a fejfája.</p>
            <p>- Itt üldögél Miklós bácsi minden délelőttön egy-két órát.</p>
            <p>- És sírdogál?</p>
            <p>- Dehogyis: pipázik. Ámbátor hát könnyezgeti is. Mikor anyám elhibázza a
                fuszulykalevet vagy a túrós lepényt, olyankor csak lecsapja a kanalat, és a két
                könyökére dőlve könnyezik.</p>
            <p>- Ó, édes Borcsám - rebegi -, ennyiszer te nem fuseráltál! - Olyankor anyám is sír.
                Én is könnyezek bosszúságomban. Aztán megint csak fogjuk a kanalat vagy villát, és
                tovább ebédelünk.</p>
            <p>Nevettek, jókedvűek voltak. A levegő a tavasz új füveinek, virágainak, lombjainak
                balzsamával volt teljes. Méhek döngicséltek a levegőben. És egyikük se vélte, hogy
                mikor már a méhecskék elhallgatnak, füvek elfonnyadnak, virágok kórókká változnak,
                fák levelei lehullanak, ők se döngicsélnek már: ott fekszenek a tél első hava alatt,
                mind a ketten, abban a falusi, csendes kis temetőben.</p>
            <p>Nevettek, jókedvűek voltak.</p>
            <p>Olga leült a padra. Sípos leült a szomszédos sírnak ledőlt fejfájára. Esztike egy
                sárga pillangót hajszolt a gyepűn átugrálva meg vissza.</p>
            <p>A temető túlsó sarkáról halk furulyaszó hallatszott, és Sípos arra szemlélődött. De a
                temető fáitól és a bokroktól nem láthatta, ki furulyázik ottan.</p>
            <p>- Különös - mondta csodálkozva -, Lavotta melódiája: az Első
                    szerelem. Csak nem az öreg koldusunk?</p>
            <p>- Az - biccentett Olga -, az. Az öreg Áron.</p>
            <p>Sípos fülelt. A hatlikú pásztorfurulyán moll dallamok nem szoktak hangzani. Olyan
                édes-szomorú volt az a dal ott abban a tavaszi csendben...</p>
            <p>Hallgatott, míg csak a furulya is el nem hallgatott, s az utolsó hangját elvitte a
                szárnyain egy fölöttük átszálló poszméh.</p>
            <p>- Hát ki ez az ember? Hogy ilyeneket is tud?</p>
            <p>- Inasa volt Benkőnek - felelte Olga -, ott van eltemetve a temető átkában.</p>
            <p>S hogy Sípos csodálkozva nézett, elmosolyodva folytatta:</p>
            <p>- De nemcsak annak furulyázik ő, hanem a feleségének meg a fiának is. Mikor bejárta
                már a falvait, ide tér vissza. Itt pihen ő is a sírok között. Leginkább a fia
                sírjánál. És minden halottjának elfújja a nótáját.</p>
            <p>- Érdekes. Ki volt az a Benkő?</p>
            <p>Olga vállat vont:</p>
            <p>- Csak annyit tudok róla, hogy az volt a háza, ahol mi lakunk. Az öreg Benedek Áron
                meg inasa volt neki. Tán gyermekkorától kezdve. Ámbátor mégse, mert hiszen
                negyvennyolcban harcolt az öreg. A piski csatában keresztül is lőtték. De lehet,
                hogy már akkor is együtt volt Benkővel. Tisztje volt talán Benkő. Aztán kivitte
                magával külföldre. De valami hazárd ember lehetett. Sakkozott vagy kártyázott - már
                nem emlékszem -, csak hogy vagyont szerzett. Meg is házasodott, valahol Belgiumban.
                De aztán valami baj történt: a felesége vált-e hűtlenné, vagy hogy ő? Mindenki
                másképp tudja. Akkor aztán megutálta a világot: hazatért. De itthon bizony nem
                ereszkedett búnak: ivott, muzsikáltatott magának. Ámbátor lehet, hogy csak feledni
                akart? Régen volt.</p>
            <p>- Érdekes.</p>
            <p>- Két cigánycsaládot tartott itt a faluban. Azok muzsikáltak neki. Szinte minden
                este. Egyszer aztán szíven lőtte magát.</p>
            <p>Sípos a fejét rázta. Fölkelt.</p>
            <p>- Nézzük meg az öreget, Habocska.</p>
            <p>A koldus ott ült még a gyepen, a sír mellett. Megismerte Sípost. Föltápászkodott.
                Botjára támaszkodott.</p>
            <p>- Szerencsés jó napot adjon az Isten tekintetes uramnak.</p>
            <p>- Magának is, Áron bátyám. Kinek a sírja ez itt?</p>
            <p>- Az én jó gazdámé, tekintetes uram, áldja meg az Isten a porát is.</p>
            <p>És rezgő fejét a sírra fordította.</p>
            <p>- Hát hogy él maga, bátyám? Van-e valakije?</p>
            <p>- Van-e valakim? Bizony már csak itten, már valamennyien itten. Ez itt a gazdám.
                Amott a túlján a körösztnek a feleségem meg a fiam. Elbeszélgetek én velük csakúgy,
                mint mikor éltek. Hej, édes gazdám, édes gazdám, be el is múlt a régi gyöngy
                világ...</p>
            <p>Sípos elgondolkodva hallgatta az öreget. Aztán a sírra is nézett. Csak egy kis
                virágos halom s akácfából faragott fejfa rajta - de se név, sem évszám a fejfán.
                Látszott rajta, hogy maga a koldus faragta vagy faragtatta, faragást nem értő
                emberrel.</p>
            <p>S valóban, az öreg, maga is temetőbe illő figura. Ritkás, fehér haja és szakálla,
                mint a sziklán lengedező árvalányhaj. A szeme már ráncok közé süllyedt két kis
                mécses. A szűre csupa folt és csupa rongy. A tarisznyája is valami ócska zsák,
                madzagon.</p>
            <p>És a vén csavargónak a temető a portája, lakása.</p>
            <p>Sípos elgondolkodva nézte.</p>
            <p>Aztán Olgához fordult:</p>
            <p>- Mi lehet az ára errefelé a szűrnek?</p>
            <p>Olga felvonta a vállát:</p>
            <p>- Húsz koronát hallottam egyszer, hogy említettek.</p>
            <p>Sípos a tárcájáért nyúlt.</p>
            <p>- Hát Áron bátyám, kitől tanulta maga azt a Lavotta-nótát?</p>
            <p>- Lavotta-nótát?</p>
            <p>- Amit az előbb furulyált itt.</p>
            <p>- Nem tudom én, instállom, micsoda nóta. Csak annyit tudok, hogy az uram nótája volt,
                áldja meg az Isten itt a poraiban is. Minden este ezt muzsikálták utolsó nótának a
                cigányaink.</p>
            <p>- Hát nézze, Áron bátyám: ihol e harminc korona. Vegyen magának szűrt rajta. Inget
                is. Igen rongyos már az inge is kendnek. Aztán majd ősszel elviszem kendet Pestre:
                beteszem az öreg honvédek menedékházába. Meleg szobája lesz a télre meg meleg étele,
                ágya rendes, ruhája rendes: nem kell koldulnia többé.</p>
            <p>Az öreg csak bámult Síposra, mint aki álmodik. A markában a bankó. Csak bámult. Vén
                két szeméből könny szivárgott elő. Úgy el volt fogódva, hogy azt se mondta,
                köszönöm.</p>
            <p>Sípos elmosolyodva intett Olgának, hogy sétáljanak tovább.</p>
            <p>- Engedjen meg egy bizalmas kérdést - mondta Olga visszatéret -, ki az a kisasszony,
                akinek mindennap ír?</p>
            <p>Sípos elmosolyodott, és megállt.</p>
            <p>- Hát ki volna más?</p>
            <p>- A szép szemű?</p>
            <p>- Az. Az én életem.</p>
            <p>- Élete?</p>
            <p>- Életem, Habocska. Az a szép szemű leány. Tizennyolc éves. Ha ő ide nézne erre a
                köves útra, ezen a helyen itt mindjárt virág nyílana.</p>
            <p>S a botjával odakopogtatott. Mosolygott.</p>
            <p>- Eljön majd, és idenéz.</p>
            <p>Tovább indult.</p>
            <p>Olga elgondolkodva sétált mellette:</p>
            <p>- Hát menyasszonya?</p>
            <p>- Még csak Isten előtt, Habocska. Addig nem léphetek a szülők elé, amíg olyan
                egészséges nem leszek, mint amilyen voltam. Vas voltam: acél leszek, Habocska,
                mikorra visszatérek.</p>
            <p>S rátekintett Olgára. A leány arcán nem látszott semmi kedvetlenség. Inkább valami
                kis gúnyoska mosolygás.</p>
            <p>- Maga nem hiszi, hogy visszanyerem az egészségemet?</p>
            <p>Olga elképedt:</p>
            <p>- Nem hiszem? Hogy mondhat ilyet? Hiszen látnivaló, hogy... Ahhoz képest, ahogy
                idejött...</p>
            <p>- Hát akkor mért mosolygott?</p>
            <p>Olga nem felelt, csak maga elé mosolygott.</p>
            <p>- A szemén - faggatta Sípos -, a szemén, ugye? Hogy azt mondtam. Pedig olyan a szeme,
                Habocska, olyan.</p>
            <p>- Elhiszem.</p>
            <p>- Nem, maga nem hiszi. Érzem a hangján, hogy nem hiszi. Ezt mosolyogta meg.</p>
            <p>- Nem.</p>
            <p>- Hát min mosolygott?</p>
            <p>Olga vállat vont:</p>
            <p>- A házasságán. Minden házasságon.</p>
            <p>- A házasságomon? Hiszen nem ismeri...</p>
            <p>- Én még nem láttam boldog házasokat... A férfiak csak az esküvő előtt meg a temetés
                után... Bocsásson meg, de én így gondolkodom.</p>
            <p>Sípos megállt. Nézett Olgára.</p>
            <p>- Hogy mi csak az esküvő előtt vagyunk jók?</p>
            <p>Olga mosolyogva biccentett igent.</p>
            <p>Sípos nézett:</p>
            <p>- Habocska! Honnan szedi maga ezeket a fekete gondolatokat?</p>
            <p>- Nem ismertem boldog házasokat - mentegetődzött mosolyogva Olga -, a biztosító
                társaságok erre az egy kárra nem vállalkoznak.</p>
            <p>Valami zörgedezés hallatszott az erdőből. Sípos megállt. Az arcához kapta a botját,
                mintha puska volna. Egy róka iramlott át az úton előttük vagy száz lépésnyire.</p>
            <p>- Puff! - kiáltotta Sípos.</p>
            <p>És a róka még riadtabban surrant be a fák közé.</p>
            <p>Nevettek. A kis Eszter is tekergett nevettében, a száját a markával takarva
                nevetett.</p>
            <p>Sípos szeme azonban aggodalomba borult. A mellére tette a kezét, és leült a
                mérföldkőre. Árnyékos volt ott a hely, egy fenyőfának az árnyéka terült a kőre, s az
                útra. Olga levette a válláról a kis teveszőrkendőt, és szétlebbentette, magára
                öltötte.</p>
            <p>Sípos csak nézett maga elé: várta, hogy köhög a kiáltás után.</p>
            <p>- Lássa! - mondta aztán vidáman -, nem köhögök. Még ezelőtt egy héttel köhögtem
                volna.</p>
            <p>Mégis hát hallgatott mindhazáig. Olga se szólt, nehogy Síposnak felelnie kelljen.
                Csak Olgáék kapujában szólaltak meg:</p>
            <p>- Isten vele, boldog vőlegény.</p>
            <p>- Isten vele, Habocska. Holnap elhozom a fényképét. Lássa meg, hogy a biztosító
                társaságok vállalkoznának... Elhozom.</p>
            <p> Másnap azonban Sípos nem jelentkezett.</p>
            <p>Olga ki-kitekintett a folyosóra az ablakon át - mert a szép meleg napfénynek kitárta
                a hivatal udvari ablakát -, de Sípos csak nem jött elő.</p>
            <p>- Fuss át, Esztike. Itt ez a levél is. Mondd, hogy éppen most érkezett. Kérdezd meg
                először Hólyag nénitől, hogy fenn van-e már az úr. Ha fenn van, kérdezd meg, hogy be
                szabad-e menned? Ha be szabad menned, mondd, hogy a kisasszony küldi ezt a levelet,
                és kérdezteti, hogy nincs-e baja? Az udvaron ne danolj.</p>
            <p>Esztike röppent. Csakhamar vissza is tért.</p>
            <p>- Fekszik a tekintetes úr. Beteg.</p>
            <p>Olga megdöbbent:</p>
            <p>- Beteg? Mit izent?</p>
            <p>- Semmit. Odaadtam a levelet. Mondtam, hogy tisztelteti a kisasszonyom, és
                kérdezteti, hogy beteg-e.</p>
            <p>- Mit mondott?</p>
            <p>- Semmit.</p>
            <p>- Semmit? Az nem lehet. Valamit mondott.</p>
            <p>- Nem mondott az annyit se, hogy mindörökké. Csak kinyújtotta
                a kezét. A levelet beletettem. Van ott annyi orvosság...</p>
            <p>Olga csak nézett a leánykára. Az orvos legyintő mozdulata sötétlett eléje: mintha a
                Halál kaszasuhintása lett volna az a mozdulat.</p>
            <p>Fölvette a kisebbik kendőjét, és átsietett.</p>
            <p>Hát Sípos csakugyan feküdt. Fenyőlombok között. A szoba gerendája is tele volt
                tűzdelve fenyőlombbal. Az ágy meg éppenséggel olyan volt, mint valami lombsátor.
                Fenyőillat és kreozotszag. A szoba közepén egy széjjelnyitott koffer, és körülötte
                négy kismacska. Nagy vígan játszadoztak egy kigurult mandzsettával.</p>
            <p>Sípos sárga volt és bágyadt. A kezében még ott kéklett a levél. De nem olvasta
                már.</p>
            <p>Olga megállt az ágy előtt:</p>
            <p>- Elküldjünk-e az orvosért? Ne szóljon, csak intsen.</p>
            <p>- Fölösleges - susogta Sípos. - Már jobban vagyok. A kiáltás... Nem szabad kiáltanom
                még.</p>
            <p>S Olgának nyújtotta a levelet.</p>
            <p>- Olvassa.</p>
            <p>Olga érdeklődéssel olvasta:</p>
            <p>
                Kedves Betegem!
            </p>
            <p>
                Nincs mit írnom: olyan egyformán telnek a napjaim, mint mikor
                    itthon voltál, csak épp hogy szüntelen te vagy az eszemben. Ma reggel a
                    Kis-Rókusban imádkoztam érted, hogy a jó Isten adja vissza az egészségedet. S
                    éreztem, hogy meghallgat.
            </p>
            <p>Egy szimpla delénruhát varrattam ezekben a napokban, rózsaszínűt. Nincs rajta semmi
                dísz, de mondják, hogy igen illik. Persze szobában. A fekete pápaszem azonban sehogy
                nem illik a rózsaszín ruhához. De nehogy azt írd, hogy tegyem le, mert nem élnék az
                engedelmeddel. Egy pár félcipőt is vettem, sárgát, gombosat, az olasz boltban, a
                Kossuth Lajos utcáján. Kissé drága volt: harmincöt korona, de igen csinos. Szerető
                galambod a sírig, síron túl is:</p>
            <p>
                Etel
            </p>
            <p>
                U. i. A pápaszem felől nehogy nyugtalankodj! Megkérdezhetsz
                    akárkit, ijesztően utálatos vagyok.
            </p>
            <p>- Mindig ilyen keveset ír - mosolygott Sípos. - Az angyalok bőbeszédűek, de a
                kalamáristól irtóznak. Nézze: itt a szék vállán a képe. Ide akasztottam, hogy mindig
                lássam.</p>
            <p>S érte nyúlt: leakasztotta, és nyújtotta Olgának.</p>
            <p>A fénykép - Olga nem csekély meglepődésére - egy igen közönséges arcú, kerek képű,
                barna leányt ábrázolt. Nem volt azon szépnek mondható, de semmi. Legfeljebb, hogy
                egészségesnek látszott. A haja fel volt tornyozva. Férfiember dús hajúnak dicsérte
                volna, azonban a női szem rögtön megismeri a duzzasztott hajat. A termete karcsú
                volt - nem kellett vakarnia rajta a fényképésznek -, de hát melyik leány nem karcsú,
                ha nem kövér?</p>
            <p>A szemét nézte persze Olga legvizsgálatosabban. Közönséges fekete szem: inkább
                férfias, akaratos szem, hogysem női. A szája is inkább nagy, mint kicsi. Csak az
                orrocska gömbölyűsége enyhített valamit az arc hidegségén.</p>
            <p>Olga csak bámult. Tündérnek mondani egy ilyen leányt: mintha egy bádogkanálra mondaná
                valaki, hogy aranykanál.</p>
            <p>- No - fakadt ki Sípos -, hát mit szól rá?</p>
            <p>Olga elmosolyodott:</p>
            <p>- Szép.</p>
            <p>S visszanyújtotta a képet.</p>
            <p>- Meghiszem azt - gyönyörködött a képre Sípos -, noha a szeme bűbája el van
                kontárolva. Nem, azt nem bírja reprodukálni a fényképezőgép se. De, ugye, mennyi
                jóság van ezen az édes arcon? Hát még ha élő-eleven valóságban látná. Ahogy a nap
                sugározza a fényét, melegét, úgy sugárzik ki belőle a jóság.</p>
            <p>- Jónak látszik - hagyta rá Olga.</p>
            <p>Sípos gyönyörködve nézett a képre. Megcsókolta. Visszaakasztotta a szék vállára.</p>
            <p>- És, ugye, milyen elmés? A levele csupa ötlet, csupa szín. És, persze, igen női.</p>
            <p>Olga csak bámult. Hogy lehet, hogy ilyen értelmes ember...</p>
            <p>- Üljön fel - mondta jó lélekkel -, megigazítom a feje alját.</p>
            <p>Megigazította, megveregette a vánkosokat. Hólyagnét megszidta, hogy mért nem ád
                tiszta huzatot a vánkosokra. A gyerekkel friss vizet hozatott.</p>
            <p>- Hogyan szól nekik, ha valami kell?</p>
            <p>- Csengetek ezen az ébresztő órán.</p>
            <p>- Ha valamit nem tudnak adni, vagy akármi baj van, csak izenjen. De remélem, délután
                már fölkel.</p>
            <p>- Nem, ma nem, Habocska.</p>
            <p>- Aztán ezek a macskák hogy kerülnek ide?</p>
            <p>- Én hozattam be őket. Hagyja.</p>
            <p>- Talán ha valami teát kívánna... Én gyakran iszom bodzateát.</p>
            <p>- Van nekem is, Habocska.</p>
            <p>- Kíván még valamit?</p>
            <p>- Csak azt, hogy áldja meg magát a jó Isten.</p>
            <p>S a kezét nyújtotta Olgának.</p>
            <p> Attól fogva valahányszor kisétáltak, Sípos mindig csak az ő Etelkájáról beszélt.
                Hogy micsoda ritka virága az emberflórának, és hogy a szeme, a szeme...</p>
            <p>- Őneki nem is kell beszélnie, Habocska: a szeme mindent kifejez. Csak belenézek, s
                tudom, mit gondol.</p>
            <p>Olga mosolygott:</p>
            <p>- És hogy ismerkedtek meg? Milyen sövénynél?</p>
            <p>- Sövénynél?</p>
            <p>- Milyen alkalommal?</p>
            <p>- Hiszen mondtam: a Tátrában. Három napot töltött ottan a bátyjánál. Én voltam a
                legegészségesebb a betegek közt, hát az asztalnál engem ültetett melléje. Aztán
                sétálgattunk...</p>
            <p>- És mindjárt megértették egymást?</p>
            <p>- Az első pillanattól kezdve. Sokszor mondta már nekem, hogy mindjárt a bemutatás
                percében megérezte bennem a párját. És én is megéreztem, hogy ő lesz a
                feleségem.</p>
            <p>Olga a fejét rázta.</p>
            <p>Sípos mosolygott:</p>
            <p>- Maga nem hiszi, Habocska. Csak mondja meg nyíltan, hogy nem hiszi.</p>
            <p>- El nem képzelhetem... Mindjárt úgy beszéltek egymással?</p>
            <p>- Nem, hát nem. Az udvariasság formái között. Csak épp hogy a hangunk volt talán
                melegebb, és az ő szeme sugárzó, mint az afrikai nap.</p>
            <p>- Mégis hát mit beszéltek először?</p>
            <p>- Legelőször? Mit is? Hát, hogy ki hová való. És hát, hogy ő is szeretne Pesten
                lakni. Ezt beszélgettük. Ő akkor végezte a tanítóképzőt. “Csak az a baj - sóhajtotta
                -, hogy nincs protekcióm.” Persze azonnal lett neki protekciója: bizonyosra ígértem
                neki, hogy lesz állása a fővárosban...</p>
            <p>- És délután már...</p>
            <p>- Délután kisétáltunk a fenyvesbe. Persze nem ketten. Etelnek az utazótársa is
                odajött: egy korosabb pedagóga, a kísérője Etelnek, egy alföldi tanyán tanítóskodó
                aggleány. Meg annak az öccse is velünk volt: egy húsz vagy huszonkét éves egyetemi
                hallgató, állattani tudós. Most már Lendl mellett van a pesti paradicsomkertben. Hát
                persze, akkor még jobban megismer­ked­tünk. Elmondták, hogy Etelnek az apja ispán
                azon a tanyán, ahol Vámos Erzsébet kisasszony tanítóskodik. Csak ispán, pedig
                aranybányája van a Szilágyságban. De nem jövedelmez a bánya egy rézfillért se: csak
                heverőbánya. Hát ispán. És Erzsébet kisasszony az egyetlen haszna a bányának, mert
                odavaló abba a bányafaluba: onnan került Etelék házába. Etelt is ő nevelte hatéves
                korától kezdve. Aztán hogy iskola épült a tanyán, ott is maradt. Etel csak éppen két
                évet töltött városon, Kalocsán. Pestet akkor látta először. Zongorázik és hegedül.
                Kedves parfümje: a szénaillat. Kedves állata a ló. Mindennap lovagol otthon.</p>
            <p>Olga a fejét rázta:</p>
            <p>- A levelein más parfümöt éreztem: az nem szénaillat.</p>
            <p>- Nem: az dsoki klöb. Azt is szereti.</p>
            <p>A kis bakterházhoz értek. Jó vizű kút van ott, a bakterház udvarán. Betértek oda
                néha. Le is ültek olykor a kiskertben a padra. A bakterné markába mindig nyomott
                olyankor Sípos egy-két nikkelt.</p>
            <p>Hát betértek akkor is. A házbeliek nem is voltak otthon. De azért ők betértek,
                beültek a kispadra. Eszti kavicsokat válogatott a sínek között. Sípos tovább
                festette a történetét:</p>
            <p>- Viszont én is elmondtam: ki vagyok, mi vagyok, és hogy nekem is van aranybányám. Az
                enyém azonban nem a Szilágyságban van, hanem a fejemben. És én abból egy-két év
                múlván milliárdot szerzek, kerek egy milliárd koronát. Mert ott aztán meg is állok.
                Etel azt kérdezte, hogy minek az a sok pénz. Ez igen tetszett nekem. Feleltem, hogy
                olyanféle világraszóló alapítványnak teszem le, amilyen alapítvány a dinamit
                kitalálójáé. De az enyém annál is nagyobb, mert hiszen csak négyes kamattal is
                negyven millió korona. Én ezt a világ legnagyobb kérdéseire helyezem oda díjnak.</p>
            <p>- Hát mégis mi kérdésre?</p>
            <p>- Először is arra a kérdésre, hogyan lehetne az ínséget és minden szűkölködést
                megszüntetni legalább Magyarországon. Hogy ne lenne éhező ember, fázó árva, apadt
                emlőjű anya. Szómat ne nyújtsam: kenyeretlen szegénység, rongy és piszok és ínségnek
                sírása.</p>
            <p>Ez a gondolat meg neki tetszett.</p>
            <p>- Az orvos azt kérdezte, hogy miből szerzem a milliárdot. - Egy mustármagból:
                gondolatból. Még eddig minden milliárd egy kis gondolatból magzott elő.</p>
            <p>- De hát, mégis, mi az a gondolat?</p>
            <p>- Találmány. Nem is találmány, csak ötlet.</p>
            <p>Elmosolyodott:</p>
            <p>- Így mosolyogták Faltnt is, akinek Magyarországon 
                Fulton a neve, és így mosolyogták Kolumbuszt is, mikor azt
                mondta, hogy az Óceánnak túlról is kell partjának lennie. Így mosolyogtak meg eddig
                minden gondolatot, amely új volt. Az én gondolatom azonban nem árnyékmarkolás. Nekem
                a milliárd olyan bizonyos, mint kétszer kettő végén a négy.</p>
            <p>Hát erre az orvos is másképp nézett már: azt ajánlotta, hogy a díj felét a
                gyógyíthatatlan betegségek orvoslószerének a keresésére adjam. Amelyik országban
                egészséges a nép, dologra is készebb, s ahol dolgoznak, ott nincsen ínség. Balázs
                Pali, az az állattani hallgató azt javasolta, hogy ha már az emberek ínségének az
                ügye meg van oldva, gondoljak az állatokra: agg lovaknak és egyéb nyomorék
                állatoknak állítsak ápolóintézetet. Erre már én is gondoltam. Erzsébet leányasszony
                meg azt ajánlotta, hogy a díj másik felét adjam olyan magyar leányoknak, akik a
                szegénységük miatt nem mehetnek férjhez. Mindenkinek tízezer korona: évenként
                négyszáz család, tíz évben már négyezer család.</p>
            <p>Olga mosolygott.</p>
            <p>- És a szép szemű?</p>
            <p>- A szép szemű azt ajánlotta, hogy magyar iskolákat állítsak az ország idegen
                népeinek: és magyarosítsam meg valamennyit. Ez a gondolat tetszett nekem legjobban.
                Szinte megrázott.</p>
            <p>- Nem új gondolat.</p>
            <p>- De a gondolat mögött való gondolat. Az a szép.</p>
            <p>- “Gondolat mögött való gondolat...”</p>
            <p>- Az! Az! Mikor a testi ínségek megszüntetéséről beszélünk, akkor ő a lelki ínségek
                megszüntetésére is gondol. Szavakban kifejezni nem tudja a nő a gondolatát. De én
                azonnal megértettem, hogy benne van a gondolatában a nemzet művelődése mind az
                Akadémiáig. Még azon túl is!</p>
            <p>- De hát mi volt a maga gondolata? Az eredeti.</p>
            <p>- Az én gondolatom csak az emberek jobb sorsba juttatása volt. Milliók rongyoskodnak,
                hajléktalankodnak, éheznek, fáznak, rab állatokként vonják az élet igáját.</p>
            <p>Olga elkomolyodott.</p>
            <p>- Nemes, nagy gondolat - rebegte szinte elhalványodva.</p>
            <p>- Hát ez a gondolat éltet engem, Habocska. Nem ember addig az ember, amíg
                embertestvé­reinek az elszegényítésével halmoz magának gazdagságot. Amíg a
                társadalomnak egy kis osztályáé az élet minden kellemessége, műveltsége és a
                művészetek, a többi pedig szinte baromi sorban tengődik.</p>
            <p>- De ha nem lehet másképp.</p>
            <p>- Lehet. Csak nem a gyűlölet körmeivel. A gyűlölet sose teremt, csak rombol. És itt a
                fő gondolatom: mikor már meglesz az az egynéhány orvosi találmány, mikor már
                magyarul beszél még álmában is itt mindenki az ország határán belül, akkor mind a
                negyven milliót egy díjba foglalom: világszerte hirdetek pályázatot arra a kérdésre:
                hogyan válhatna fölöslegessé a világon a pénz?</p>
            <p>Olga csak nézett, aztán nevetésre fakadt, hogy még a könny is futott a szeméből.</p>
            <p>- Minek neki akkor a negyven millió?</p>
            <p>Sípos is mosolygott:</p>
            <p>- Csak magának mondom így, Habocska, hogy a gondolatom érthetőbb legyen. Voltaképp
                nem a pénz megszüntetéséről van szó, hanem a vagyonszerző bűnök megszüntetéséről. Ne
                keletkezhessenek vagyonok mások elszegényítésével vagy csalások útján. A díjat annak
                az embernek a rendelkezésére bocsátom, aki a legokosabban rendezné az emberi méhek
                kasait. A méh egyformán dolgozik, kényszerítés nélkül, és egyformán osztozik a kas
                javaiban. Mért csak épp az ember volna egymást fosztogató, ragadozó állat? Vannak
                már erre ötletek és gondolatépítmények. Az az ember, Habocska, aki megvalósítja,
                hogy mindenki egyformán, a maga szabadságának a megtartásával boldoguljon a
                földtekén, az az ember lesz a világunk második Megváltója. Persze, nem a gyűlölet
                körmeivel...</p>
            <p>- Hát mivel?</p>
            <p>- Krisztus szívével.</p>
            <p>- Annak nincsen keze.</p>
            <p>- De az mozdítja meg a kezeket.</p>
            <p>- Mért nem mozdította eddig?</p>
            <p>- Az ántikrisztus akadályozta.</p>
            <p>- Ki az?</p>
            <p>- Az arany. Mihelyt az arany értéktelenné válik, a világ is megváltozik. Nincs
                kapzsiság többé.</p>
            <p>- De hát lehet az?</p>
            <p>Sípos bólogatott:</p>
            <p>- A kémia útján. Az én gondolatom egy nagy kémiai laboratórium. A világ minden olyan
                neves kémikusa dolgozzon benne, aki a keresésére vállalkozik: hogyan állítható elő
                olcsón az arany, az ezüst, a gyémánt, a gyöngy. Ha nincs mit gyűjteni, nincs mire
                kapdosni. Nincs miért kegyetlenkedni. Ravaszkodni, csalni, lopni. Rabolni,
                háborúskodni. A pénzt akarom megölni a pénzemmel! Minden államban! Az ördögöt, amely
                Krisztus trónját bitorolja ezen a földtekén. A többi aztán már a politikusok
                dolga.</p>
            <p>Olga elhallgatott. Nem értette. Arra gondolt inkább, hogy nem árt-e meg a beszéd
                Síposnak.</p>
            <p>De hát Sípos halkan és nyugodtan beszélt. Fél könyéken, a botjára támaszkodva
                mondogatta el az élete fő gondolatát. S ha így ültön beszélt, nem ártott neki.</p>
            <p>Olga a virágokat rendezgette az ölében. Mosolyogva rázott a fején.</p>
            <p>- De hát mégis... honnan veszi azt a milliárdot?</p>
            <p>- Hull, Habocska. Milliók zsebéből. És senkit nem szegényítek meg vele.</p>
            <p>Elmondta:</p>
            <p>A repülőgépek most már annyira tökéletesek, hogy házakat is látunk majd a levegőben,
                amint szállonganak. Őneki az a gondolata, hogy gyárat állít: levegőben szálló
                pékkemencéket. A kemen­céket villamoserő fűti. A villamoserőt ugyanazok a motorok
                gyártják, amelyek a pék­kemencéket hordozzák a levegőben. Ilyen pékkemencék járnak
                minden világrész minden országában, s elszállanak minden község fölött. Neki ez
                szinte gyermekkori gondolata. Mikor megszerezte a doktori diplomát, beszegődött egy
                hétre egy bécsi pékhez legénynek. A bécsi pékek sütik a világ legjobb, legomlósabb,
                legkönnyebb zsemléjét. Elleste a titkukat. Mármost ő szabadalmat vált arra Európában
                és Amerikában, hogy az ő pékműhelyei járhassanak a levegő országútjain. A friss
                zsemlére éppúgy lehet majd prenumerálni, mint az újságokra. A gép minden város,
                minden község fölött leereszkedik kissé, és papiroszacskókban szórja le a
                címzetteknek a friss, meleg, príma zsemlét. Még szimpla kis tanyákra is. A zacskókon
                kis japáni ernyő lesz...</p>
            <p>Olga nevetésre fakadt volna, ha Sípős nem a lelke hevével ontja a szavakat. Így csak
                mosolyogva és bámulva hallgatta.</p>
            <p>- Nagy gondolat - mondta aztán a fejét rázva -, nem értem teljesen, de érzem, hogy
                nagy gondolat. Hanem most már beszéljen megint a... szép szeműről...</p>
            <p> Másnap Olga betegedett meg.</p>
            <p>Az állapota semmivel sem volt rosszabb, mint már sokszor azelőtt is, de a
                kedvetlensége nagyobb volt. Nem értette, hogy mi okozhatta a baját. Se meg nem hűlt,
                se hideg vizet nem ivott, se port nem nyelt. Beszélni meg hiszen Sípos beszélt
                sokat. Hát már a hallgatás is árt? Bús volt és bágyadt. Szinte halottként feküdt az
                ágyában, viaszszín sovány keze a keblén.</p>
            <p>Sípos ötször is befordult napjában a házba. Orvosságokat vitt, fenyőparfümöt
                permetezett a szoba levegőjébe, beszélgetéssel vidámította.</p>
            <p>- Milyen szép maga, Habocska, ahogy a haja arra a fehér párnára omlik.</p>
            <p>Olga mélyen behunyta a szemét. Az arca szomorú maradt. Mintha azt mondta volna: mit
                ér nekem a szépség?</p>
            <p>Sípos sajnáló szemmel nézte.</p>
            <p>- Képzelje - mondta -, mi történt a koldusunkkal!</p>
            <p>Olga csak a szemével kérdezte:</p>
            <p>- Mi?</p>
            <p>- Beállít hozzám harmadnapra. A rongyos szűrben, rongyos ingben, rongyos bocskorban.
                Lóg a feje. Leteszi a pénzt az asztalra.</p>
            <p>- Köszönöm a jóságát - rebegi -, nem veszek mán én szűrt. Sem inget.</p>
            <p>- Hát miért, Áron bátyám?</p>
            <p>- Hát... csak. Megszoktam ezt a rongyosat. Aztán hát ha új inget, új szűrt látnak
                rajtam, ki ad énnékem alamizsnát?</p>
            <p>Meg aztán hát, hogy meggondolta az ügyet: ő bizony nem jön Pestre mégse.</p>
            <p>- De hát miért nem? A menedékház igazgatója jó emberem. A honvédelmi minisztériumban
                is van egy jó emberem: Szóhner Antal miniszteri tanácsos. Annak csak egy mártat
                tentájába kerül.</p>
            <p>A fejét rázta:</p>
            <p>- Nem lehet, tekintetes uram, nem lehet. Hogy hagyjam én itt a halottjaimat?</p>
            <p>Alig bírtam rábeszélni aztán, hogy fogadja el hát a pénzt alamizsnának. Arra is csak
                a fejét rázta:</p>
            <p>- Alamizsnának sok.</p>
            <p>- Hát akkor fogadja el a Lavotta-nótáért.</p>
            <p>Azóta minden este megjelenik az ablakom alatt - akár szép az idő, akár esős, akár
                szeles -, elfújja-furulyázza a Lavotta-nótát. Igen kedves az öreg.</p>
            <p>Olga felvont szemöldökkel, szomorúan mosolygott.</p>
            <p>...A halottak nótáját - gondolta magában.</p>
            <p> Sípos egy napon a szokottnál sietőbben érkezett vissza a délelőtti sétájából. S
                ahelyett hogy hazatért volna, a postaházba nyitott be ismét.</p>
            <p>- Habocska, nagy újság! Nagy, örvendetes újság! Nagy felfedezés!</p>
            <p>Olga szinte ijedten nézett: csak nem süttet tán kenyeret is a levegőben?</p>
            <p>- Esztrengát találtam! - lobogott Sípos -, esztrengát egy hegyoldalban. Kissé
                távolacskán. De zsendice... akár fürödhetünk benne!</p>
            <p>A zsendicét már gyakorta hallották ők. Falusi javaslat - csodákat regélnek róla -, és
                orvosok sem ellenzik. Mégis hát, hogy a faluban nem volt birkanyáj, csak
                eleresztették a tanácsot a fülük mellett.</p>
            <p>A zsendice szó aznap úgy jelent meg a képzeletükben, mint
                ahogy Isten szemét festik: szent sugarakkal.</p>
            <p>S aznaptól mind a ketten elsétáltak az esztrengáig - egy füves hegyoldalra, ahol két
                juhász fejte az anyabirkákat. Nem is pénzért mérték a zsendicét.</p>
            <p>- Úgyis a kutya issza meg, instállom - mondták -, csak ekkis dohányt, ha szíveskedne
                hozni néha, tekintetes uram.</p>
            <p>A zsendice, bizony, csak zavaros-sárgás, savanykás víz, de ők habzsolták. A mesebeli
                    élet vize volt nekik. S vidáman tértek mindig haza.</p>
            <p>- Máris kevesebbet köhögök - mondta Olga a harmadik napon.</p>
            <p>- Könnyebbek az éjszakáim - örvendezett Sípos.</p>
            <p>- Most már hiszem, hogy az őszre egészségesen tér haza.</p>
            <p>- És maga is, Habocska: el is felejti, hogy valaha köhögött.</p>
            <p>Az arcuk boldogságtól sugárzott.</p>
            <p>Sípos terjedelmes levelet írt Pestre a galambjának a zsendice felfedezéséről és
                csodás hatásáról. Olga elment a boltba, és megmérette magát, hogy hány kiló.</p>
            <p>- Bizony, csak ötvenkettő, Olga kisasszony.</p>
            <p>- No, majd egy hét múlván...</p>
            <p>És hát csakugyan a zsendice szerezte-e, vagy a júniusnak fenyőket érlelő melege, vagy
                hogy a zsidó vett a mázsán aznap? Egy hétre rá csakugyan
                többet mutatott a mázsa egy kilóval.</p>
            <p>A tizedik nap Olga ránézett útközben Síposra:</p>
            <p>- Magának már az arcán is látszik a javulás.</p>
            <p>Sípos csillogó szemmel hitetlenkedett:</p>
            <p>- Látszik? Igazán látszik? Talán csak a beretválkozás okozza.</p>
            <p>- Nem. Igaz, hogy a nap is megbarnította, de teltebb az arca.</p>
            <p>- Teltebb? Igazán teltebb? Kár, hogy nincs itt fényképész.</p>
            <p>- Ha Etel eljön, csodálkozik majd.</p>
            <p>Már úgy beszélt ő is Etelről, mintha az is velük járna.</p>
            <p>- Mondja el még egyszer, hogyan ismerkedtek meg. Igen érdekes. Mondja el apróra, ne
                olyan nagyjából, mint a múltkor.</p>
            <p>Sípos úgy mosolygott, mint a gyermek az ajándék cukorra.</p>
            <p>- Jó, elmondom. Hát úgy volt az, Habocska, hogy az orvosom ezelőtt három évvel azt
                ajánlotta: menjek fel egy hónapra a Tátrába...</p>
            <p>Ültek az esztrenga fenyőfájának árnyékában, a juhszagban; míg Sípos beszélt, Olgának
                rajta volt a szeme, mint valami csodán. Csoda is volt az, ahogyan megszépült
                Síposnak az arca abban a boldog elbeszélésben. A szeméből melegség sugárzott és
                élet. Mintha nem is lett volna beteg soha, csak épp ösztövér, mint ahogy ezerszám
                élnek ösztövér emberek is a világon, és tán még szívósabb életűek a
                gömbölyűeknél.</p>
            <p>Olga csak nézte. S a szívében egy gondolat bontakozott elő:</p>
            <p>- Ez nem olyan, mint a többi!</p>
            <p>És ez a gondolat benne bizsergett a szívében hazatéret is. Hallgatva és gondolkodva
                lépdegélt Sípos mellett, alig nézett fel a földről.</p>
            <p>Új cipő volt aznap a lábán: sárga félcipő, gombos - a manó tudja, mért rendelt ő is
                éppen olyat -, és Olga fáradtságot érzett.</p>
            <p>- Lassabban - susogta időnkint.</p>
            <p>Pedig hát amúgy is csak lassan lépkedtek.</p>
            <p>Mikorra a bakterházhoz értek, annyira fáradt volt, hogy már előre is a padocskára
                nézett:</p>
            <p>- Térjünk be: megszomjaztam.</p>
            <p>- De én magam is - mondta Sípos -, bizonyára hogy sokat beszéltem.</p>
            <p>Betértek.</p>
            <p>Olga mindjárt le is telepedett a padra. Az arca piros volt a fáradtságtól.</p>
            <p>- Vizet, édes bakterné asszony, ha van a korsajában.</p>
            <p>- Van, lelkem, kisasszonyom, de adok frisset. Ez még déli.</p>
            <p>És készséggel hozta elő a poharat.</p>
            <p>- Majd Esztike - mondta neki Olga -, ne fáradjon, kedves.</p>
            <p>De azért a bakterné csak maga sietett a kerekes kútra. Jól meg kellett azt forgatni,
                míg feljött a veder, de volt is annak a vize olyan, mint a kristály.</p>
            <p>Sípos intőn emelte föl az ujját:</p>
            <p>- Vigyázzon, Habocska.</p>
            <p>Olga meg is lassúdott az ivással: alig három kortyot nyelt a friss, hideg vízből.</p>
            <p>S lebocsátotta az ölébe.</p>
            <p>- Nem merek többet - pihegte -, pedig úgy kívánom.</p>
            <p>- Nem szabad - intette komolyan Sípos.</p>
            <p>S a pohárért nyúlt: elvette Olgától. Ő is ivott egynehány kortyot.</p>
            <p>Olga csak nézte: hogy őutána iszik... S oly gondolat nélkül, mintha testvérek
                volnának.</p>
            <p>S hallgatva bámult a kertnek a kerítésére. Szép, nyírott fenyőkerítés volt az,
                méternyi magas, zöld fal.</p>
            <p>- No, ha Etel megjön, mindjárt az első nap megkóstoltatom vele ezt a vizet - mondta
                boldog tikkadozással Sípos -, ilyet nem iszik Pesten a királyné se. Csak nem ír az a
                leány, nem ír...</p>
            <p>Ez a sóhajtása mindennapos volt Síposnak. Eleinte az erdélyi postára gyanakodott,
                hogy hanyag. Később arra vélekedett, hogy az iskola foglalja el igen Etelt.
                Emlékezett rá, hogy az iskolai év végén Etel a sok írásmunkáról panaszkodott. Pedig
                már ki is nézett neki egy szép szobát Imecséknél, a bírónál.</p>
            <p>- A bútor parasztos - mondta mosolyogva -, de a tükör nagy benne, s ez a fő.</p>
            <p>- Mért visel fekete pápaszemet? - kérdezte egyszer Olga -, gyenge a szeme talán?</p>
            <p>Sípos mosolyogva rázta a fejét.</p>
            <p>- Szerződés kötelezi rá.</p>
            <p>- Szerződés?</p>
            <p>- Az. Velem. Megegyeztünk, hogy én fizetem a lakását. Szép háromszobás lakást
                béreltem neki a Kaplony utcán. A bútorokat is én vettem bele. De amíg ott lakik,
                fekete pápaszemet visel, valahányszor elhagyja a lakását.</p>
            <p>Olga elámult:</p>
            <p>- Nem értem.</p>
            <p>Sípos mosolygott:</p>
            <p>- Ő sem értette első hallásra. De aztán megmagyaráztam neki, hogy addig, míg oltárhoz
                nem vihetem, nem akarom, hogy más is lássa a szemét.</p>
            <p>Olga a fejét rázta:</p>
            <p>- Hát akkor nem bízik benne.</p>
            <p>- Bízom, hogyne bíznék. De a szemében nem bízom. Ha valaki meglátja... Igen tolakodók
                a pesti ficsúrok.</p>
            <p>- Hát akkor... féltékeny maga.</p>
            <p>Sípos vállat vont.</p>
            <p>- Mondtam már, hogy az életem. Kincsem, életem, mindenem.</p>
            <p>Fölkeltek.</p>
            <p>Olga gondolkodva lépkedett Sípos mellett.</p>
            <p>Mily kedves ember - gondolta -, kár annak a nagy szájú leánynak.</p>
            <p>De nyomban mellbe lökte egy másik gondolat:</p>
            <p>Férfiról gondolsz dicséretet? Mind Kvabka. Míg fiatal: bársony. Mikor megesküdött:
                sárkefe. Az ördögöt is férfinak festik a festők.</p>
            <p>S hogy elváltak a kapuban, alig hogy az ujja hegyét nyújtotta Síposnak.</p>
            <p>- Holnap nem megyek ki - mondta hideg elmosolyodással. - A sétálás fáraszt: nem jó
                nekem.</p>
            <p>S gondolta:</p>
            <p>- Nem sétálok vele többé.</p>
            <p>A következő napon Síposnak levele érkezett, ajánlott. A lilaszín fajtából, dsoki
                klöb-szagúból, ibolyaszín pecsétesből. De valami súlyos volt benne. Első tapintásra
                is kiérzett, hogy kulcs.</p>
            <p>Kulcsos levél meg-megfordult a postákon. Olga csak futó gondolattal vélte, hogy tán a
                nagyládája kulcsa Síposnak. Hideg arccal firkantotta be a levélhordónak a könyvébe,
                s odaadta a levélhordónak, hogy vigye ki ő.</p>
            <p>Pedig hallotta, hogy Sípos ott köhécsel már a folyosón. Nem, ő nem megy ki többé.
                Sétál majd külön, az anyjával. A falutól napkelet felé is van fenyves, ha valamivel
                távolabbra is. Nem, ő semmiféle kedves fiatalembert nem akar ismerni, akkor se, ha
                annak a fiatalembernek meny­asszonya van.</p>
            <p>S ez az eltökélése szinte megkövesült az arcán.</p>
            <p>Fogta a tollat, és dolgozott tovább.</p>
            <p>Egyszer csak hallja, hogy az anyja lépked az ajtóhoz.</p>
            <p>- Te, gyere ki - szól be Kvabkáné hüledező-halkan -, az az ember mindjárt meghal
                itten.</p>
            <p>Olga ijedten szökkent fel a székről.</p>
            <p>Hát Sípos valóban olyan kókadtan ült a padon, olyan elfakult arccal, mintha ott halna
                meg ültében, azon a helyen. Lecsüggő kezében ott kéklett a levél. A földön ott
                hevert a kulcs - közönséges vaskulcs.</p>
            <p>- Mi baja, Sípos?</p>
            <p>Sípos föl se nézett. Szótlanul nyújtotta Olgának a levelet.</p>
            <p>Olga olvasta:</p>
            <p>
                Kedvesem!
            </p>
            <p>
                Nehéz szívvel írom neked ezt a búcsúzó levelet. Három hónapja
                    húzom-halogatom, de végre is meg kell írnom. Húsvét napján a bátyám járt nálam.
                    Szemébe ötlött neki a laká­som pompája. Vallatóra fogott. Megmondtam, hogy neked
                    köszönhetem. Igen elképedt. Azt kérdezte, hogy meg szoktalak-e csókolni.
                    Mondtam, hogy jegyesed vagyok, és hogy csak akkor akartuk ezt közölni velük, ha
                    már egészséges leszel. Ijedten vitt a Kistemplom utcába, a tüdővizsgáló
                    intézetbe, és ott megvizsgáltak.
            </p>
            <p>
                Kedves angyalom, bármennyire szeretlek is, a te gyógyulásod oly
                    lassú folyamatú, hogy nem lehetünk egymáséi. A családom semmiképpen nem egyezik
                    bele. Mindmostanáig küzdöttem-harcoltam: nem lehet, hogy teljes életemben
                    kedvetlenkedjek a családommal. Végre is gyenge nő vagyok...
            </p>
            <p>
                De azért holtomig szeretettel gondolok reád.
            </p>
            <p>
                A lakásban mindent ott találsz, amit adtál. Az íróasztalom
                    fiókjában megtalálod az órát, láncot, két karperecet, függőket, gyűrűket,
                    leveleidet. A szekrényekben a ruhákat, mindent, mindent. Semmit nem viszek
                    magammal, csak egy fényképedet.
            </p>
            <p>
                Ismerd meg, hogy a sors keze választ el bennünket, és sorsunk
                    ellen semmit se tehetünk. S nehogy azt véld, hogy a lehetetlenséget meg lehet
                    talán fordítani: a bátyám erővel eljegyzett Balázzsal, s mikorra ezt a levelemet
                    megkapod, az újságokban is benne lesz. Könnyes szemmel kérlek: bocsáss meg!
            </p>
            <p>
                Etel
            </p>
            <p>Olga visszanyújtotta a levelet, de Sípos behunyt szemmel ült a padon. Fakó volt, mint
                a holt, s az arca mint a mártíroké a gyötrelmek utolsó perceiben.</p>
            <p>- Jöjjön - mondta Olga anyailag -, jöjjön sétára: levegő kell önnek most és
                elfáradás.</p>
            <p>A nyelvén volt, hogy azt is mondja, amit Sípos szokott mondani: Oda
                    se neki! De érezte, hogy Sípos mellében a tüdővérzésnél is nagyobb és
                fájóbb vérzés sajog.</p>
            <p>Esztike látja a kisasszony indulását: a kalapot a fején, napernyőt a kezében. Eldobja
                a pityóka­hámozó kést, és ládájához ugrik, hogy magára kapja az ünnepi réklijét és
                szoknyáját.</p>
            <p>Olga azonban elintette:</p>
            <p>- Csak maradj: dolgozz.</p>
            <p>Kánikulai meleg volt aznap délelőtt, Olga mégis a vállán vitte a burkolódzóját, s nem
                is a kiskendőt, hanem a nagyot. Siettében azt kapta fel.</p>
            <p>Illett volna, hogy Sípos elvegye tőle - mert Sípos már hetek óta nem hordozta a
                plédjét, csak esős időben -, a szerencsétlen azonban annyira bele volt kábulva a
                bújába, hogy nem látott sem eget, sem földet. Csak bandalgott, mint a bekötött szemű
                állat, amerre Olga vezette.</p>
            <p>Mentek, amerre szoktak: a temető felé. Szótlanul. Olga még csak vigasztalni se
                próbálta. Anyát lehet vigasztalni, aki azt mondja: Gyermekem
                    volt! De hogyan lehessen azt vigasztalni, aki azt mondja: Az életem! Kincsem, életem, mindenem!
            </p>
            <p>Mentek, bandalogtak szótlanul a fenyves ölén - a Paradicsom
                    útján - az esztrengának.</p>
            <p>Sípos olykor a zsebkendőjéért nyúlt: megtörölte a szemét. Olga olyankor félrenézett:
                nehéz látvány a férfikönny. Sípos bizonyára szégyelli is.</p>
            <p>S lehajolt egy kéklő szarkalábért. A karperecébe tűzte.</p>
            <p>- Nem díszvirág - szólalt meg akkor Sípos.</p>
            <p>S érzett a szaván, hogy csak erőlködés, hogy meneküljön a gondolataitól.</p>
            <p>- De virág - kapott a szón Olga -, nekem minden virág érdekes. Minden virág mintha
                élő titok volna...</p>
            <p>- Titok - hagyta rá Sípos. - A világ csupa titok. A leányszív a legnagyobb titok.
                Legsötétebb titok.</p>
            <p>A hangja elfulladt. Nem beszéltek többet fel az esztrengáig.</p>
            <p>Sípos a zsendicét sem itta olyan kedvvel, mint szokta. Csak éppen hogy ivott. Ott se
                beszélt semmit.</p>
            <p>- Gyerünk feljebb: a tetőig - mondta Olga -, ha van kedve. Talán látunk valamit
                onnan.</p>
            <p>Sípos szótlan-búsan, sápadtan indult, amerre Olga javallta. Lassan haladtak és
                rézsút, hogy a mellüket meg ne erőltessék.</p>
            <p>Végre feljutottak.</p>
            <p>Néhány hegy látszott onnan. Kettő igen közel, a többi távolabb. A hegyek oldalán
                sötét fenyveserdők és világoszöld vetések, és kígyódzó kocsiút. A hegyek fölött egy
                kerengő sas. A hegyek közt vagy három kilométernyire egy templom tornyának veres
                fedele és harangablakai.</p>
            <p>- Ott lakik az orvosunk - mondta Olga -, én már jártam egyszer nála.</p>
            <p>Várta, hogy Sípos megkérdezi:</p>
            <p>- Miért?</p>
            <p>Síposnak azonban lógott a feje. Talán nem is hallotta, amiket Olga mondott.</p>
            <p>Hát csak sétáltak visszafelé.</p>
            <p>Egyikük sem ügyelt rá, hogy a napfény már egy órája eltűnt, csak mikor egyszerre
                hűvös szélfuvat suhotolt végig az erdőre, akkor rezzentek meg s álltak meg, és
                szemlélődtek az égre. Palaszín felhőhegyek hömpölyögtek a város felől, és nyomták
                egymást a falu felé.</p>
            <p>- Siessünk kissé - szólalt meg Olga -, talán eljutunk még a bakterházba.</p>
            <p>S magára öltötte a nagykendőjét.</p>
            <p>Megfordultak. De az ég még inkább elkomorult. Rideg morajlás hangzott le a felhők
                sötétjé­ből, s villám villámra lobbant. Olga kezén egy hideg esőcsepp. Az úton
                szinte koppan egy-egy hulló szeme az esőnek. Nyomban rajtuk is a zápor. Nagy
                szemekben veri a földet, és egyre sűrűbben.</p>
            <p>Olga a karjánál vonszolta Sípost egy öreg fenyőfa alá az útszélen.</p>
            <p>- Jöjjön! Jöjjön! Jaj, megázik!</p>
            <p>S a fa törzséhez vonta.</p>
            <p>- Bánom is én - morgott Sípos.</p>
            <p>Álltak, hallgattak.</p>
            <p>A levegő rútul meghidegült. Villámok cikáznak, csattognak, dörögnek.</p>
            <p>- Jézus segíts! - susogja Olga minden villámláskor.</p>
            <p>És behunyja a szemét, keresztet vet magára.</p>
            <p>A fenyőfa vagy öt minutáig csak tartotta a szárazat, de aztán bizony áthullt az eső a
                lombjain.</p>
            <p>Olga szétnéz: találna-e védettebb helyet? De a többi fa is, amelyik beljebb áll,
                csakúgy át­bocsátja már az esőt, s az, amelyik alatt álltak, leglombosabb, s még
                annyiból is legalkalma­sabb, hogy a legalsó ága alig arasznyira van a földtől -
                kopasz, vén ág, csak épp a végén egy kis bojtja a zöldnek.</p>
            <p>Olgának azon áll meg a szeme.</p>
            <p>- Üljünk le. Jaj, megfázik maga!...</p>
            <p>És gondos kézzel hajtotta fel Sípos kabátján a gallért. Aztán meg hogy Sípos is
                leült, ráigazította a nagykendőjének a felét is.</p>
            <p>S így ültek a gallyon, a rájuk pergő záporban. Egy kendő alatt. Hallgatva és
                sápadtan. A lábukat maguk alá vonva, mint két beteg madár.</p>
            <p> Bizony dél is elmúlt, mikorra a zivatar elvonult a keleti hegyek közé. A felhőkből
                kisütött a nap. A fenyőfákon az esőcseppek: mintha sírt volna az erdő, s az utolsó
                könnyek csillognának ott a lombok zöldjén.</p>
            <p>Akkor már Esztike is künn volt velük. Kivitte az esernyőt nekik, és Síposnak a
                plédjét.</p>
            <p>Már messziről lehetett hallani torkocskájának vidám taliganyikorgását:</p>
            <p>Ez az utca haj be sáros,</p>
            <p> benne lakik a korcsmáros...</p>
            <p>Kvabkáné nem tudta: mi történt Sípossal. De látta, hogy Olgát is megrendítette a
                levél. Arra vélekedett, hogy valami gyászhír: apja vagy anyja halt talán meg.</p>
            <p>- Minden csak jelenés, minden az ég alatt - sóhajtotta
                félrebillent fejjel Berzsenyiből, a rántást kavarva -, s mint a
                    kis nefelejcs, enyész.
            </p>
            <p>Mikor aztán megtértek, nagy volt az aggodalma:</p>
            <p>- Olga, a cipőd... Gondoltam!</p>
            <p>- Ez bizony beázott.</p>
            <p>- Azonnal vesd le. A forró víz már kész.</p>
            <p>Olga azonban csak Sípos után nézett. Aztán megfordult, és átsietett a tanítóhoz:</p>
            <p>- Megebédelt-e már?</p>
            <p>- Meg, kisasszonykám.</p>
            <p>- Ha emberséget akar cselekedni, menjen át, kérem, Síposhoz. Rettenetes csapás érte
                szegényt. Ne kérdezze tőle, hogy mi, csak beszélgessen vele. Beszéljen neki akármit.
                És hívja el délutánra valahova. Nagy jótétemény lenne neki.</p>
            <p>A tanító két ágba nézett kissé, de aztán mégiscsak letette a pipáját, és átment
                Síposhoz. Négy óra tájt látta őket az utcán. A tanító talán a faiskola
                megtekintésére hívta el Sípost.</p>
            <p>Éjjel azonban bizony sűrűbben köhécselt Olga. A forrósága is nagyobb volt a
                szokottnál. S minduntalan azzal a nagy szájú szépséggel vívódott.</p>
            <p>- Csúnya cselekedet! - dorgálta -, csúnya! Maga rossz lélek!</p>
            <p>- Én - csodálkozott nyugodt szemmel a nagy szájú -, hiszen csupa könyörületből nem
                nyilatkoztam eddig.</p>
            <p>- De a pénzét elfogadta!</p>
            <p>A nagy szájú szeme felszikrázott, mint az üllőre vetett izzóvas. Kést ragadott
                fel.</p>
            <p>Olga azonban nem hátrált.</p>
            <p>- Szúrhat. Az igazságot nem szúrhatja le. Magának már azelőtt is volt azzal a
                Balázzsal viszonya. Csalók!</p>
            <p>És más efféle rémséges álmai voltak. Reggel bágyadtan ébredt.</p>
            <p>A szeme az anyja aggodalmas szemével találkozott.</p>
            <p>- Nem kelek ma fel - rebegte -, gyönge vagyok.</p>
            <p>- Képzeld...</p>
            <p>- Mi történt?</p>
            <p>- Hólyagné volt itt reggel, hogy vennénk-e tőle orvosságokat. Tíz koronáért harminc
                üveggel és skatulyával. A köténye tele volt.</p>
            <p>- Jézus Mária!</p>
            <p>- Véltem, hogy lopta. De bizonyistenkedett, hogy az övé: Sípos kiszórta az ablakon az
                orvos­ságait.</p>
            <p>Olga úgy ugrott ki az ágyból, hogy beletántorodott.</p>
            <p>- Jézus Mária!... Fusson át Eszti, azonnal! Nézze meg: él-e? Csak nem vetted tán
                meg?</p>
            <p>- Dehogy vettem.</p>
            <p>- Futtasd Esztit! Nézze meg: él-e?</p>
            <p>Kvabkáné vonakodott:</p>
            <p>- Mi közünk vele?</p>
            <p>- Akkor én megyek át.</p>
            <p>S kapkodta magára a ruháit.</p>
            <p>- Jézus Mária!...</p>
            <p>Kvabkáné kivonult. Hallatszott a szava, amint Esztert küldi:</p>
            <p>- Fuss át Sípos úrhoz. A kisasszony kérdezteti: kisétál-e ma is?</p>
            <p>A leányka azzal a hírrel tért vissza, hogy Sípos úr alszik.</p>
            <p>- De bizonyos-e, hogy alszik?</p>
            <p>- Hogyne vóna bizonyos - mondta a leányka -, sz’ úgy horkol, mint a kútcső.</p>
            <p>Olga visszafeküdt az ágyába:</p>
            <p>- Az alvás jótétemény - mondta megnyugodtan.</p>
            <p>Csak dél felé küldte át megint a kisleányt, hogy kérdezze meg: nem hűlt-e meg
                tegnap?</p>
            <p>Esztike egy névjeggyel tért vissza:</p>
            <p>Köszönöm. Semmi különös bajom.</p>
            <p> Néhány napig ágyban maradok. Az a</p>
            <p> tegnapi levél. Azt ki kell hevernem.</p>
            <p>Olga nem mert többet kérdezősködni. Csak Hólyagnét hívatta át, s megdorgálta, hogy az
                orvosságokat el akarta adni.</p>
            <p>- Meg ne halljam, hogy csak egyet is eladott az orvosságokból! Feljelentem a
                szolgabírónál. Beteg ember ingerült néha.</p>
            <p>- Dehogyis, kisasszonyom. Visszaraktam én mindent azonképpen. Csak egy üvegecske
                törött el, mikor kiszórta a tekintetes úr. Visszaraktam mindent.</p>
            <p>Harmadnapra aztán fölkelt Sípos. Igen fakó volt: alig állt a lábán. Elment a
                postaházig. Ott köhögés rázta a kapuban. Megfordult, s megint hazatért, megint
                lefeküdt.</p>
            <p>Aznap Olga is feküdt: nagy köhögés gyötörte éjjel. Csak reggel felé alhatott
                valamicskét. Akkor, hogy megébredt, elsősorban is az órát nézte.</p>
            <p>- Kilenc - mondta az anyja -, fölkelsz?</p>
            <p>- Nem. Sípos előjött-e?</p>
            <p>- Még nem. Talán később.</p>
            <p>- Nem kelek fel - mondta Olga.</p>
            <p>Bágyadtságában is kifigyelt olykor, hogy Sípos előjön-e már. Orvosságnál is
                gyógyítóbb a sajnálkozó szó, a biztatás, hogy: majd elmúlik, Habocska.</p>
            <p>Tizenegy felé tükröt kért az anyjától, és nézte magát azon fekten, hogy a haja hogyan
                terül el a vánkoson.</p>
            <p>Aztán eldobta a tükröt, és elzilálta a haját: minek őneki akármicsoda szépség is? Még
                azt vélné Sípos, hogy...</p>
            <p>Aztán, hogy dél felé járt már az idő, a szomorúsága mindinkább nehezült: hát már nem
                is kérdezősködik Sípos? Most már bizonyára meggyűlölt minden nőt. De hiszen ő nem
                nő. Ha nő is - ő nem akar nő lenni semmiféle férfi szemének - csak hát ha valaki
                beteg, akárha kutya is, illik, hogy érdeklődjünk valamennyire...</p>
            <p>Azonban mindjárt mentségét is találta Síposnak: úgy el van az szegény nehezítve a
                maga nagy bújával, hogy a nevét se tudná tán néha. Meg hát arról sem értesülhetett,
                hogy ő is fekszik.</p>
            <p>Mégis átküldte Esztit.</p>
            <p>- Kérdezteti a kisasszony, hogy a betegsége miatt fekszik-e az ifiúr? A kisasszony is
                fekszik. Ezt, hogy a kisasszony is fekszik, csak úgy mondd,
                mintha nem izenet volna, csak magad mondása. Hadd halljam: hogy mondod el?</p>
            <p>- Hát izé... hogy izé... tisztelteti a kisasszony...</p>
            <p>- Kérdezteti.</p>
            <p>- Kérdezteti a kisasszony, hogy ő is fekszik...</p>
            <p>Vagy tízszer elhibázta, de végre is rendben elmondta az üzenetet:  forte és piano, ahogy kellett.</p>
            <p>Sípos azt üzente vissza, hogy fekszik, de mindjárt fölkel.</p>
            <p>S egy óra nem telt belé, hallatszott, amint nyitja az udvarajtót, s beszól a
                konyhán:</p>
            <p>- Mi baja Habocskának? Be lehet-e hozzá menni?</p>
            <p>S hallatszott, ahogy Kvabkáné sietőn lépked az ajtóhoz.</p>
            <p>- Olga, ébren vagy? Sípos van itt.</p>
            <p>Látta, hogy Olga haja rendetlen. A fésűs fiókhoz sietett.</p>
            <p>- Hagyd, anyám - legyintett Olga.</p>
            <p>- De a hajad...</p>
            <p>- Hagyjad.</p>
            <p>De Kvabkáné erővel ráment, és vont egyet-kettőt a fésűvel. Melléje igazította a
                hosszát a hajának a vánkosra.</p>
            <p>Sípos bágyadtan, sárgán lépett be. Azon a héten tíz évet vénült.</p>
            <p>- Jó napot, Habocska. No, mi baj?</p>
            <p>- Semmi, csak szokatlanul nagy volt rajtam az éjjel a forróság. Erőtlen vagyok. Maga
                hogy van?</p>
            <p>- Testileg tűrhetően. Egy palack konyakot hozattam a városból, a patikából. Megittam.
                Mind megittam aznap. Hogy aludjak. Szörnyű nekem az est és az éj. Olyankor fáradtak
                az idegek: minden eszembe jut. Ajánlom magának is, Habocska. Többet ér a pantoponnál
                és minden patikai pancsnál. Hozok belőle.</p>
            <p>- Isten ments! - riadt meg Olga -, köszönöm: nem, soha nem iszom semmi olyat.</p>
            <p>- Én bizony iszom. Ezentúl iszom. Szégyellem, hogy annyira bánt az a rút ügy. De
                amúgy is jól csúszik. Csak azért is egészségesen térek haza. Nem az idén, nem.
                Jövőre. A telet is itt töltöm. Az a nagy búbos egyenletesen melegít. Még több
                fenyőgallyat hozatok. Ha fűtenek, még erősebb a fenyőillat. Az gyógyít meg
                engem.</p>
            <p>- Én is hozatok - susogta Olga örömmel -, hozatok.</p>
            <p>- Ma már ismét elővettem az angolt. A jövő évre úgy beszélek angolul, mint magyarul.
                Kimegyek ebből a rideg országból.</p>
            <p>- Csak nem...</p>
            <p>- Ki én. Amerikában bocsátom világgá a találmányomat.</p>
            <p>- Idegenek közt?</p>
            <p>- Dehogyis: a véreim között. Az igazi Magyarország maholnap ott lesz. A nemzet
                odamenetele már megkezdődött, csakhogy most nem hét vezér viszi oda, hanem hét
                Kunárd.</p>
            <p>Olga lehajtotta a fejét.</p>
            <p>- Ír-e majd nekem onnan?</p>
            <p>- Hogyne írnék, Habocska. Nem sok barátommal levelezek majd, de magának írok. Maga az
                én legjobb és legkedvesebb barátom.</p>
            <p>Olga érezte, hogy erre kezet kellene nyújtania, és érezte, hogy ha kezet nyújt, Sípos
                a kezében marasztalja a kezét.</p>
            <p>- Köszönöm - mondta maga elé álmodozó szemmel.</p>
            <p>S a kezét nem mozdította.</p>
            <p>- Egynéhány ismerősöm van már odakünn - folytatta vidáman Sípos. - Klivlendben
                telepedtek meg. Ott annyi a magyar, hogy Debrecenben sincs több. Ott nem emlékeztet
                engem semmi se Budapestre.</p>
            <p>Az arca megszépült, hogy úgy nekilelkesedve beszélt.</p>
            <p>Mégiscsak az egészség útján van - gondolta Olga -, beteg ember nem fordítja a szemét
                a jövendőjére.</p>
            <p>Kvabkáné aztán marasztalta Sípost ebédre is, de Sípos a pipára gondolt, hogy Miklós
                bácsi füstöl majd az asztalnál a tészta után.</p>
            <p>- Köszönöm - mondta -, mára tárkonyos csirkét rendeltem. Köszönöm.</p>
            <p> Olga azután nemigen járt ki sétálni. Amíg Sípos vőlegény volt, tehette - a szakítás
                után tartóz­kodóvá vált. Ha ki is sétált, csak délután és csak az anyja kíséretében.
                Az anyja már nem szavalgatott. Nem érdemesítette Sípost arra, hogy a költészet
                gyöngyeit pergesse eléje.</p>
            <p>Szeptember elején, egy délután még egyszer nekierőlködött az ég napja, hogy kemencévé
                változtatja a világot. A levegő tele volt léggyel még a fenyveserdei országúton is.
                Az erdőnek egy tisztásán sarjút kaszáltak. A száradt rendek körül a turbóka illata
                terjengett már. Leheveredtek a sarjúra a fenyőfa árnyékán, és elbeszélgettek.</p>
            <p>Olga Síposnak a találmányára vitte a szót, csak azért, hogy beszélésre indítsa. Ha
                hallgatott Sípos, az arca mindig borult volt.</p>
            <p>- Egy milliárd sok pénz - vélte Kvabkáné -, és Amerikában aligha értik meg a
                vagyonmegosztás gondolatát. Amerikáról én soha nem hallottam jót. Miféle emberek
                laknak ott, abból is kitetszik, hogy nincsenek nagy költőik. Longfellow, Poe...</p>
            <p>Olga a szemével intett az anyjának, hogy el ne szavalja a Holló-t.</p>
            <p>És biztatóan nézett Síposra, hogy csak beszéljen tovább: igen érdekes. Sípos arca
                csupa élet volt, míg beszélt. Még az orra ferdesége is annyira illett neki, hogy ha
                valaki azt mondta volna: egyenesre igazítom, Olga ijedten
                tiltakozott volna:</p>
            <p>- Hiszen így szép!</p>
            <p>Gyönyörködve nézte.</p>
            <p>Bizony, az idő jól elhaladt, mikor már hazatérésre gondoltak. A nap már korábban is
                hajlott lefelé, s mikorra kijutottak az erdőből, a nap már az erdő fái között
                ragyogtatta vörös aranyát.</p>
            <p>A bakterház kertjébe mégis betértek egy kis pihenésre: Olga mondta, hogy szomjas.</p>
            <p>- Épp most húztam fel a vedret - kedveskedett a bakterné.</p>
            <p>Sípos elvette tőle a poharat, és maga lépkedett vele a kert végébe, a kúthoz.</p>
            <p>- Nézd azt a sövényt, anyám - fakadt szóra elgyönyörködve Olga -, ahogy a nap átsüt
                rajta, és Sípos is, ahogy ott áll... Ha valaki ezt lefesthetné: Sípost és azt a
                sövényt...</p>
            <p>Elhallgatott, mintha mellbe lökték volna.</p>
            <p>A sövény szó lökte meg úgy. Csak mikor már kimondta, akkor
                eszmélkedett.</p>
            <p>Mélyen behunyta a szemét.</p>
            <p>Fölkelt. Állva itta meg a vizet.</p>
            <p>Köszönte, mintha idegennek köszönné.</p>
            <p>S az anyjára tekintett:</p>
            <p>- Gyerünk haza.</p>
            <p>Az úton nem szólt többé egy szót se.</p>
            <p>A kapuban is szótlanul nyújtott kezet Síposnak. S nem mosolyogva, mint szokta. Rá se
                nézett.</p>
            <p>- Nem megyek többé a fenyvesbe - mondta odabent az anyjának.</p>
            <p>Hát Sípos hiába is köhécselt másnap a folyosón.</p>
            <p>- Olga még alszik - mondta neki reggel Kvabkáné.</p>
            <p>- Alszik? - csodálkozott Sípos. - Tán az éjjel...</p>
            <p>- Nem, nem történt vele semmi különös. A szokott forróság volt rajta. Köhögött is
                valamelyest. De nem sokkal többet, mint szokott. Ma ágyban marad.</p>
            <p>Sípos aggódón pillogott.</p>
            <p>- De talán mégis...</p>
            <p>- Nem, nincs különös baja. Csak ma nem jön ki a szobából.</p>
            <p>Sípos a fejét rázta:</p>
            <p>- Habocska igen kényes. Olyan, mint az angórai macska. Szép fehér selyemállatka. Csak
                nem szabad kibocsátani a szobából. Meghűl, és vége.</p>
            <p>Kvabkáné bámult, aztán a fejét rázta:</p>
            <p>- Nem szabad meghűlnie.</p>
            <p>- Hát ne is.</p>
            <p>És Sípos elsétált. De délben megint csak megjelent.</p>
            <p>- Még mindig?</p>
            <p>- Már fenn volt - felelte Kvabkáné -, de aztán megint elaludt.</p>
            <p>Sípos várt kissé.</p>
            <p>Nézegette unalmában az udvar zöld pompáját. A múza méteres leveleit, agavé hamvas
                zöldjét. Az egyik filodendron akkor bimbózott. A paulovnia száz nagy, zöld
                bársonyszívvel árnyékolta maga alatt a földet.</p>
            <p>De hát aztán Miklós bácsi tűnt elő az utcán. Az esperessel. Beszélgetve álltak meg az
                utca közepén, a kapu előtt. Az esperes piros képű emberke, mintha mindig paprikát
                enne. És Miklós bácsi terebélyes arca is ki van már gömbölyödve. A ruhák se lógnak
                már rajta, mintha terme­tesebb valakitől kérte volna kölcsön. Méltóságos pocakot tol
                jártában maga előtt.</p>
            <p>- Hát visszaígérkezett - mondta az esperes.</p>
            <p>- Még azért nem bizonyos - mondta rá Miklós úr.</p>
            <p>Mind a kettő kezében és szájában füstölög a pipa.</p>
            <p>Sípos kedvetlenül pillantott szét, mintha keresné: merre meneküljön? A pipát se
                szenvedhette, a virító egészségű emberek se kellemes látvány a fonnyadtnak. A
                paulovnia alá vonult. Aztán hogy Miklós bácsi belépett, a háta mögé került, és
                kisétált a kapun, mintha nem látta volna.</p>
            <p>De ebéd után megint csak megjelent.</p>
            <p>- Még mindig alszik - mondta Kvabkáné.</p>
            <p>És gyanakodva, szinte barátságtalanul nézett Síposra. Nem tudta, hogy mi
                kedvetlenítette el Olgát, de neki elég volt, hogy valami miatt kedvetlen.</p>
            <p>Estefelé se bocsátotta be Sípost.</p>
            <p>- Te, Olga - mondta neki lefekvéskor, hogy vetkeztek -, mi bajod Sípossal?</p>
            <p>- Semmi.</p>
            <p>- Mégis, valami történt köztetek.</p>
            <p>- Semmi.</p>
            <p>- Illetlenül viselkedett? Vagy mi, hogy elkedvetlenedtél tőle?</p>
            <p>- Hát elkedvetlenedtem. De ő annak nem oka. Vagy hát oka mégis.</p>
            <p>- Mégis.</p>
            <p>- Nem, nem oka mégse. Derék, jó ember.</p>
            <p>Kvabkáné elfújta a lámpást. Ágyba tért. Sóhajtott, ahogy imádság végén szokott.</p>
            <p>De aztán megint megszólalt:</p>
            <p>- Te, Olga, jó lenne neked.</p>
            <p>- Ugyan, anyám...</p>
            <p>- Ha meggyógyul. De láthatóképpen erősödik. Fiatal vér mindent kihever. Művelt is.
                Igen jártas a költészetben, hallod.</p>
            <p>Sóhajtott.</p>
            <p>- És aztán hátha beválik az a találmánya? Milliárdosné leszel.</p>
            <p>- De hiszen te mondtad, hogy ne menjek férjhez.</p>
            <p>- Hát ne is. Csak úgy gondoltam...</p>
            <p>- Máris issza a pálinkát.</p>
            <p>Kvabkáné összeborzongott.</p>
            <p>- Isten őrizz - mondta elgondolkodva. - De hátha csak a kőművesek... Talán az ilyen
                úri­emberek nem vadulnak meg úgy? És nem is szokásból issza a pálinkát, csak néha,
                orvosság­képp.</p>
            <p>- Nem, nem kell - mondta szomorúan Olga -, nem megyek férjhez soha. Nem, még őhozzá
                se.</p>
            <p>- Pedig igen kedvel téged az az ember. Azt mondta: olyan vagy, mint az angórai
                macska.</p>
            <p>Olga hallgatott néhány percet:</p>
            <p>- Nem gondolok vele - fakadt ki aztán türelmetlenül -, sétálni se megyek ki
                többé.</p>
            <p>- De hát mért?</p>
            <p>- Te is olyan voltál, mikor leány voltál, mint az angórai macska. Minden nő angórai
                macska. És véli, hogy a férfi is az. Az is, míg vőlegény. Azután: sündisznó.</p>
            <p>- Olga, tiszteljed...</p>
            <p>- Tisztelem az igazságot is. Ha királyi herceg volna, akkor se mennék hozzá. És
                senkihez.</p>
            <p> - Csak legalább az ablakon át - könyörgött reggel Kvabkánénák Sípos -, nagy örömet
                mondok, igen nagy örömet.</p>
            <p>Kvabkánénak kíváncsian rezgett a szeme pillája. Végre is bement. Megnyitotta ujjnyira
                az ablakot.</p>
            <p>- Jó reggelt, Habocska, aranyos jó reggelt! Nagy újság, nagy örömhír!</p>
            <p>A kérdés csak vártatva és bágyadtan érkezett:</p>
            <p>- Micsoda?</p>
            <p>- Tarhó! Tarhót találtam!</p>
            <p>- Tarhó? Mi az a tarhó?
            </p>
            <p>- Jaj, hát maga nem tudja, micsoda kincs az!?</p>
            <p>- Sose hallottam.</p>
            <p>- Étel! Orvosság! Egészség! Üdvösség! A savó meg a tarhó között olyan a különbség,
                mint a káposztalé meg a fagylalt között. Beszélgetés közben mondja az egyik juhász,
                hogy ő egyszer lement a Maroson Szegedig. Ott ellopták a pénzét, hát beszegődött egy
                nyárra juhásznak. Mondom neki, hogy hiszen akkor maga tudja, mi a tarhó. Hogyne tudnám, feleli: kászólítok is magamnak minden nyáron. Most
                is van. - Előhozza. Kóstolom, hát mennyei! Habocska, mennyei! Jöjjön velem, és
                örüljön és örvendezzen! Mikorra a hó leszáll, azt se tudjuk, mi a köhögés.</p>
            <p>És a szava köhögésbe fulladt.</p>
            <p>- Jaj, eredj hát, lelkem - örvendezett Kvabkáné is.</p>
            <p>Habocska már mozgolódott is, hogy megyen, azonban Kvabkáné a fejéhez kapott.</p>
            <p>- Jaj, nem mehetsz! Miklós bácsi nincs bent: tudod, hogy ma van Borcsa néninek a
                születése napja: Miklós bácsi ezt a napot ott tölti. Minden rózsát kivitt reggel a
                temetőbe. Majd délután...</p>
            <p>Hát délután.</p>
            <p>Már két órakor útnak eredtek. Az idő is napos volt. A nyugati hegyoldalon sárgult és
                vörösödött már tél-túl a szőlő.</p>
            <p>Sípos a régi vidámságával lépkedett Olga mellett, mintha sohase is lett volna szép
                szemű menyasszonya.</p>
            <p>Esztike a derekát himbálva nótázott utánuk, vígan és halkan. A hátán szíjon a pléd és
                a nagykendő.</p>
            <p>- Esztike, ne nyikogj!</p>
            <p>Esztike hátrább maradt, és halkabban nyikogott.</p>
            <p>A tarhót már előtte való nap megrendelte Sípos. Olgának is igen ízlett. Elkérdezte:
                hogyan csinálódik?</p>
            <p>S vidámak voltak visszatéret is.</p>
            <p>Ahogy a temetőhöz érkeznek, négy rongyos cigánygyerek ötlik eléjük. Háromnál hegedű
                van, a negyediknél egy rossz kisbőgő. Keresztbe viszi a hátán, madzagon, mert
                hosszában nagyobb az instrumentum a termeténél. Afféle malacbanda. Bizonyosan a
                falukocsmában próbáltak szerencsét.</p>
            <p>Síposnak jó kedve kerekedik:</p>
            <p>- Munkára gyerekek! Vékony deszkakerítés!
            </p>
            <p>A három gyereknek egyszerre az álla alatt a hegedű. A kisbőgős is értőn veti maga elé
                a szerszámot, és a második taktustól már művészien brummog a társai zenéjéhez.</p>
            <p>Sípos fél fülre billenti a kalapját. A bokáját összeüti, és Olgát táncra karolja.</p>
            <p>- Tyuhaj!</p>
            <p>S rázza a keze fejét a füle mellett.</p>
            <p>Olga soha életében nem táncolt szegény, de hát a tánctudomány úgy vele születik a
                nővel, mint hallal az úszás tudománya, vagy macskával a gyors mászásé.</p>
            <p>Az első tánc micsoda nagy boldog óra minden nő életében!</p>
            <p>Ám ahogy javában és mosolyogva lejtik ott a kettőst - Esztike is mögöttük illegeti a
                lábát és derekát -, a temető gyepűjének bokrai szétválnak, és Miklós bácsi
                förgeteges arca jelenik meg a lombok között.</p>
            <p>- Szentségtelen gonoszság! - dörgi karikás szemmel, vörösen -, sírokat háborgató
                pogányok! Akasztófára való cigánykölykek... Húzok én nektek mindjárt olyan
                nótát!...</p>
            <p>S a botját emelve ront ki a temetőből.</p>
            <p>- Rongy piszok purdék!...</p>
            <p>A négy cigánygyerek persze nótát szakítva iszkol a rettenetes öregúr elől - leghátul
                a kisbőgős a szerszámát kéziszekérként ragadva rögön-tüskén-árkon keresztül-által be
                az erdőbe.</p>
            <p>Az öreg vérben forgó szemmel szitkozódott utánuk - jobb kezében a botja, balban a
                pipája.</p>
            <p>Aztán Olgának fordult, és fenyegetően rezgette a botját őrá is.</p>
            <p>- Köszönd, hogy rajtad is végig nem ütök!</p>
            <p>- Még csak az kellene! - hörkent fel Sípos.</p>
            <p>S védőn állott Olga elé.</p>
            <p>- Még csak az kellene!</p>
            <p>- Kitagadlak! Kitiltalak! Nénéd emlékét így meggyalázni... Kitagadlak!
                Kitiltalak!</p>
            <p>- De bácsi...</p>
            <p>- Az én házamba többé be nem lépsz! Az én asztalomhoz többé le nem ülsz! Mehetsz,
                ahonnan jöttél! Anyáddal együtt! Aki így nevelt! Szemem elé többé ne kerülj!</p>
            <p>- De bácsi...</p>
            <p>Bácsi sustorgott, mint a vízbe esett bomba, aztán megfordult, és elvonult ismét a
                bokrok között. Visszatért a sírhoz bizonyára, hogy ellihegje a guta veszedelmét. S
                tán hogy még egy pipa dohány elszívásával szentelje tovább az ünnepet a nyugvásában
                háborított főzőkanálnak.</p>
            <p>Olga az arcát a két kezébe takarva állt az úton.</p>
            <p>- Ó, Istenem...</p>
            <p>Sípos elővette a zsebkendőjét, és azzal itatta fel az Olga ujja alól lepergő
                könnyeket.</p>
            <p>- Ne sírjon, Habocska: ez a megvadult vén bivaly nem tudja, mit beszél. Jöjjön
                haza.</p>
            <p>- Hol van már nekem a haza? - zokogta Olga - nem szabad hozzá belépnem többé.</p>
            <p>- Az csak frázis. Sok bort ivott délben. Mikorra hazatér, elfelejti.</p>
            <p>- Ilyen megalázás!... Nem, nem megyek többé hozzá. Engem nem lát többé! Anyámat
                se!</p>
            <p>- De hát...</p>
            <p>- Akárhová, csak hozzá nem. Ki a világba. Megélek a munkámból.</p>
            <p>- Hm. Az nem úgy van, Habocska. Maga unokahúga neki. Ilyen semmiségért nem
                taszíthatja ki magát az ajtón.</p>
            <p>- Így még sose beszélt velem.</p>
            <p>- A hibás elvégre én vagyok. Majd lecsillapodik, mikorra hazatér: beszélek vele.</p>
            <p>- Isten őrizz. Olyan, mint a tüzes torkú ördög, mikor haragszik.</p>
            <p>- Hát akkor holnap. És ha magának éppen tűrhetetlen a helyzete, foglalják el az én
                szobámat, míg a vihar el nem csendesedik. Ott vannak az orvosságok is. Vagy
                Imecséknél foglaljuk le azt a szobát... Nem, az nem betegnek való szoba: nem süt
                bele a nap. Inkább én költözök oda estére: szálljon csak maga Hólyagékhoz.</p>
            <p>Kvabkáné ijedt képedezésekkel hallgatta persze a történetet - először Esztertől, aki
                előrefutott, azután magától Olgától, aki zokogva borult a nyakába.</p>
            <p>Sípos ott vonogatta a vállát nagy kedvetlenül mögöttük.</p>
            <p>- Bolond az öreg: be kell csukatni valami intézetbe.</p>
            <p>- Bolond ám, maga bolond! - fakadt ki Kvabkáné -, hogy ott muzsikáltat, ahol
                gyászolnak.</p>
            <p>Sípos nem szólt egy szót se, csak billentett a kalapján, s megfordult.</p>
            <p>A kapuból azonban visszatért.</p>
            <p>- Habocska - mondta nyugodtan -, ha valami baj lenne, a szobám...</p>
            <p>- Semmi Habocska! - rikácsolt rá Kvabkáné -, Olga a neve, Olga!</p>
            <p>- De anyám - csillapította Olga -, már te is...</p>
            <p>- Már én is! Nem tűrhetem, hogy a lányomra neveket tegyenek, mint valami kutyára.</p>
            <p>- De anyám...</p>
            <p>Sípos megint billentett a kalapján, és ellépett.</p>
            <p> Az öreget aztán megbékítették valahogy, de Sípos nem nyitotta be többé a postaház
                ajtaját.</p>
            <p>Olga két nap csak megvolt nélküle, de a harmadik nap már az ablakban leste, hogy
                Sípos mikor megy arra. Szerette volna fogadni a köszöntését, s hogy akkor ablakot
                nyit, és Sípos bizonyára megáll: néhány nyájas szót mond neki - nehogy azt vélje
                Sípos, hogy ő is neheztel rá. És azt is megmondja neki, hogy csak szólítsa, ahogy
                szokta: ő úgysem szereti az Olga nevet. És hogy az anyja sem
                szereti, mert semmiféle költő műveiben nem fordul elő az Olga név. Az apja
                kereszteltette Olgára, mert az apja családjában élt egy Olga, aki Amerikába
                költözött, és ott férjhez ment egy vendéglőshöz. Vélték, hogy örökölnek majd tőle.
                De nem örököltek egy söröskancsót se.</p>
            <p>Ezeket szándékolta, hogy elmondja az ablakban.</p>
            <p>Sípos azonban nem mutatkozott.</p>
            <p>Olga vélte, hogy talán elhaladt már a ház előtt, elkerülte a figyelmét. De a
                következő nap se látta: se menni, se visszatérni.</p>
            <p>Másfelé jár-e ki a faluból? Vagy beteg talán? Vagy elutazott?</p>
            <p>A fák levele már sárgul. Őszi felhők ülnek a hegyeken reggelenként. Csak dél felé
                langyosodik meg a levegő.</p>
            <p>Este átküldte titkon a kisleányt.</p>
            <p>- Csak annyit mondj, hogy a kisasszony kérdezteti: hogy van?</p>
            <p>A kisleány csakhamar visszatért.</p>
            <p>- Azt izeni az úr, hogy köszöni: megvan.</p>
            <p>- Fenn van? Vagy fekszik?</p>
            <p>- Fekszik a kanapádén.</p>
            <p>- Beteg? Vagy csak hever?</p>
            <p>- Nem tudom, mert csak gyertya ég bent.</p>
            <p>- Ő nem kérdezősködött?</p>
            <p>- De: ő is kérdezte, hogy a kisasszonynak nincs-e baja. Meg hogy a tekintetes úr
                megenyhült-e mán?</p>
            <p>- Mit feleltél?</p>
            <p>- Azt, hogy a kisasszonyra mán nem haragszik, de...</p>
            <p>És a kisleány a szájára tette a kezét. Félve pillogott Olgára.</p>
            <p>- No mit de - faggatta Olga -, mit nyeltél el?</p>
            <p>- Csak azt, hogy izé...</p>
            <p>- Mit, no? Csak mondd meg. Tudod, hogy én nem bántalak soha.</p>
            <p>- Hát megmondtam, hogy őrá igen szörnyesztőven haragszik a tekintetes úr.</p>
            <p>- Hogy mondtad? Milyen szóval?</p>
            <p>- Hát én bizony... megmondtam, hogy izé...</p>
            <p>- Tovább, csak nyíltan, akárhogy mondtad!</p>
            <p>- Hát hogy izé... Ne tessék felénk járni, mer az öreg tekintetes úr azt mondta, hogy
                letöri a derekát.</p>
            <p>Olga azonnal az íróasztalhoz ült, és levélpapírost vett elő. Neki is volt lilaszín
                papirosa. Azon kezdte.</p>
            <p>De csak annyira jutott, hogy az első szót írta rá:</p>
            <p>
                Kedves...
            </p>
            <p>Akkor megállt a toll a kezében. Gondolkodva nézett a papirosra.</p>
            <p>- Nem, nem írok lila papiroson neki - mondta a fejét rázva.</p>
            <p>És fehér papirost vett ki a fiókból, amilyenre az öregúr szokott írni.</p>
            <p>Arra aztán gyors kézzel firkantotta rá:</p>
            <p>
                Kedves Sípos...
            </p>
            <p>Azt akarta megírni, hogy a kislány ostoba fecsegését ne hallgassa komolyan. Miklós
                bácsi másnap már elfelejtette az ügyet: jöhet aggodalom nélkül, mint szokott. A
                posta különben is nyilvános hivatal: mindenki beléphet, akár haragosa a postamester,
                akár nem. De hát már nem haragszik.</p>
            <p>Ilyenféleképpen szándékolta az írást. Azonban a végén arra gondolt, hogy ő mégsem
                írhat Síposnak: akárhogyan magyarázza is a hivatal nyilvános voltát, a levél
                mégiscsak hívásféle, egy leánynak a hívó levele egy fiatalembernek címezve - egy
                párjavesztett fiatalembernek...</p>
            <p>És összegyűrte, kosárba vetette azt a levelet is.</p>
            <p> Másnap esőre és szélre fordult az idő. Az ég fakó volt, mintha ólommá vált volna. Az
                akácok és diófák lombjait láthatatlan kezek tépdesték és szórták a sárba. Az
                ablaküveg mintha könnyező szeme volna a háznak.</p>
            <p>Olga a nagykendőjébe burkolódzva könyökölt a hivatalszoba asztalán. Az ölében egy
                fehér alsó rékli hevert. Azt tatarozta volna. De csak könyökölt, s kedvetlen szemmel
                bámult ki az esőre az ablakon.</p>
            <p>A falu utcáin már szűrök és satyakok jártak. Az asszonyok is csizmában és
                nagykendőben sietkedtek a boltba meg vissza. Egy bundás kutya megállt az utca
                közepén, és szétvetette a négy lábát: megrázkódott - kirázta a vizet a bundájából. A
                lábát végigvonta az orrán. Aztán tovább futott.</p>
            <p>- Olga, meleg harisnya van-e rajtad? - szólt be az ajtón Kvabkáné -, itt az ősz.</p>
            <p>- Itt a tél - mondta rá Miklós bácsi -, a favágó szedje be a múzát és kaktuszokat.
                Agavét is. Hordja le a pincébe.</p>
            <p>- Fát hozzon előbb ide a kályhába.</p>
            <p>Olga csak könyökölt, s gondolkodva vont a vállán.</p>
            <p>- Mi közöm vele! - mondta magában -, ha egészséges volna is... Ha soha nem is lett
                volna Etelkája, én akkor se. Nem, én akkor se...</p>
            <p>S fogta ismét a tűt, és tovább varrogatott.</p>
            <p>A hivatalszoba zöld cserépkályháját már reggel elfűtötték, de csak lassan terjengett
                a melege. Olga ott is hagyta a hivatali asztalt. A szobájukba tért. Annak az ablaka
                nem volt annyira világos, de jobban fűlő, fehér cserépkályha állt benne.</p>
            <p>- Mi közöm vele? - mondta Olga.</p>
            <p>Este mégis átküldte Esztit:</p>
            <p>- Kérdezd meg Hólyagéktól, hogy hogy van a tekintetes úr. Érted? Ne menj be a
                szobába, csak Hólyagéktól kérdezd.</p>
            <p>A kisleány fordult, és térült.</p>
            <p>- No? Mit mondtak?</p>
            <p>Csak annyit, hogy: kutyául.</p>
            <p>- Mit kutyául?</p>
            <p>- Hát hogy én kérdeztem, hogy hogy van a tekintetes úr. Hólyag bácsi azt mondta rá,
                hogy: kutyául. Egyebet nem mondott.</p>
            <p>Olga nyugtalanul járt föl és alá a szobában. Fölvette a nagykendőjét meg letette. A
                cipőjére nézett.</p>
            <p>- Nem, ebben a sárban nem lehet.</p>
            <p>S megnyugtatni iparkodott magát:</p>
            <p>- Talán nem is olyan beteg, csak gyöngélkedik. Én is hányszor vagyok beteg, aztán
                másnap rendben az ügy.</p>
            <p>Este, hogy a délről maradt, jó tyúkhúslevet látta a tűzön, egy fedeles findzsába
                töltött belőle, és átküldte Esztertől.</p>
            <p>- Vidd be Sípos úrnak. De kopogtass ám előbb szépen, és csak aztán lépj be, ha azt
                mondja, hogy szabad. Mondd: Tessék ez a tyúklé: Kvabkáné
                tekintetes asszony küldi. Értetted?</p>
            <p>Esztike fordult, és térült:</p>
            <p>- Köszöni a tekintetes úr. Tetszik-e tudni, hogy úgy mondta nekem, hogy aszongya 
                tessék, mikor kopogtattam.</p>
            <p>- Fekszik?</p>
            <p>- Fekszik.</p>
            <p>- Beteg?</p>
            <p>- Nemigen.</p>
            <p>- Megitta a levet?</p>
            <p>- Igen jóézűven.</p>
            <p>- Hogy mondtad el, amit üzentem?</p>
            <p>- Hát hogy izé... azt izente a kisasszony, hogy...</p>
            <p>- Jaj, hát nem megmondtam, hogy édesanyám nevében add oda?</p>
            <p>- Hiszen úgy adtam.</p>
            <p>- Hogy?</p>
            <p>- Mondtam, hogy tisztelteti a kisasszony, ezt a kis tyúklét Vakpáné tekintetes
                asszonyom küldi.</p>
            <p>- Bekötöztetem a paulovniát - mondta az öregúr -, az éjjel fagy.</p>
            <p>S valóban a kályhába nagyobb darabokat kellett rakni a fából.</p>
            <p>- Olga, mától fogva a nagy dunyhával takaróddz: tudod, hogy néked...</p>
            <p>- Tudom, tudom anyám. Nyugodt lehetsz.</p>
            <p>Mióta meghűvösült az idő, Olga ugyancsak fogyasztotta a pantopont.</p>
            <p>Megint napok múltak, és Olga semmit se tudott Síposról.</p>
            <p>...Elutazott-e? Csak nem megy tán búcsúzatlanul!...</p>
            <p>...Vagy a szobájában ül, és rajzolgatja a levegőben szállongó kemencét?</p>
            <p>...Vagy talán fekszik? Talán beteg is?</p>
            <p>...Főznek-e neki rendesen?</p>
            <p>...Nem füstöl-e a kemencéje? Hátha így télen nem is melegít kellően az a kemence?
                Aztán hát dupla-e az ablak azon a parasztházon? Vagy csakolyan szimpla, mint a
                többinél? De miért nem is lehet, hogy egy födél alatt laknának. Akkor nem volna
                semmiben hiány és semmiben hiba: tavaszig még meg is gömbölyödne Sípos. Miklós bácsi
                épp délben mondta, hogy tél szakán ő mindig meghízik.</p>
            <p>De hát nem lehet kérdezősködnie, nem. Többé ő nem kérdezősködhetik: a kisleány olyan
                ostobán vitte el azt a tyúklevet...</p>
            <p>De hát mért nem kérdezősködik Sípos? Ó, bizonyára kérdezősködne, de attól tart, hogy
                Miklós bácsi még mindig kedvetlenkedik: görbe szemmel nézne a küldöttjére is, a
                húgára is.</p>
            <p>Aztán azon tűnődött, hogy Sípos talán mégis elutazott a rossz idő elől. Belépni
                átallott Sípos a házba, de bizonyára hagyott hátra egy p. p. c.
                névjegyet, és Hólyagéknak nem sürgős, hogy beadják. Vagy talán az állomáson
                firkantja meg a búcsúszót egy képes levélkártyán?</p>
            <p>És elszomorodva nézett maga elé.</p>
            <p>A következő nap délutánján körmös, hideg szél zúgott alá a hegyekről. Ajtókat csapott
                be, kútgémeket lódított meg, szalmahulladékot kifújt az udvarokból, diófák lombjait
                meg befújta helyette. No, úgy fújta le a fák maradék lombjait, mint ahogy a gyerek
                elfújja a pitypang pehelygolyóját.</p>
            <p>- Itt a nemere - mondta Miklós bácsi. - A jövő héten megölhetjük az egyik disznót, a
                kisebbiket.</p>
            <p>- Van fánk bőven - hálistenkedett Kvabkáné -, és zsírunk is van még. Olga, ki ne merd
                dugni az orrodat! Tudod, hogy...</p>
            <p>- Tudom, tudom anyám.</p>
            <p>És álmodozón nézett ki az ablakon.</p>
            <p>Alkonyatkor kiment a konyhára, és beintette Esztikét:</p>
            <p>- Te, ha a boltba küldenek valamiért, nézz be Hólyagékhoz is: kérdezd meg, hogy Sípos
                úr elutazott-e. De nehogy Sípos urat kérdezd.</p>
            <p>A kislány azzal a hírrel tért vissza, hogy Sípos tekintetes úr nem utazott el, mert
                fekszik.</p>
            <p>- Beteg?</p>
            <p>- Nem, azt nem mondták. Csak aszonták, hogy... izé mondta: Hólyag bácsi, hogy
                aszonta: patikusnál kellett volna szállást keresnie Sípos tekintetes úrnak.</p>
            <p>Olga aggodalmasan nézett:</p>
            <p>- Miért?</p>
            <p>- Hát hogy aszongya: több szénát eszik, mint ételt.</p>
            <p>- Szénát?</p>
            <p>- Szénát, medeszénát.</p>
            <p>Miklós bácsi hat órakor szokott vacsorázni. Utána elszítt még egy pipa dohányt, és
                elszopo­gatott egy liter veres bort. Aztán ha vendége nem volt, nyugovóra tért.</p>
            <p>Aznap is már nyolc után elfújták a gyertyát.</p>
            <p>Olga könnyen el szokott aludni, de akkor este zavarta a szél haragos zúgása, kútgém
                csikor­gása. Mintha kínjában sikoltana az a kútgém. Azt is tudta Olga, hogy az a
                nyikorgás a kútágas villáján keletkezik, mert hiszen nappal is hallotta már néha,
                mikor félrehúzták a vedret. Mégis kellemetlen volt.</p>
            <p>A szeme már aludt, de a füle nem.</p>
            <p>És ahogy ott feküdt az ágyban, a fejét a tenyerébe nyugasztva, egyszer csak úgy
                érezte, mintha valaki ott állna a szoba sötétjében az ágya előtt. Az érzése annyira
                nyugtalanította, hogy végre is megnyitotta a szemét.</p>
            <p>Hát csakugyan: a szoba sötétjében két szem szegeződik reá. Két szem, alig méternyire
                az ágyától. Emberi két szem.</p>
            <p>A két szem nézi őt.</p>
            <p>És ő is csak bámul. A szívét vas satu szorítja el. Kiáltana, de a nyelve nem
                mozdul.</p>
            <p>A két szem olyan bénító erővel mered reá, hogy a lélegzete megáll. Csak nézi
                rémületbe fagyott nézéssel: ki az?</p>
            <p>S egyszer csak a szem megvilágosodik.</p>
            <p>Nem gonosz szem. Ismerősnek a szeme. Síposnak a szeme, az ő két fekete, szomorú
                szeme.</p>
            <p>Néz pillantás nélkül, fájdalmas-könyörgőn.</p>
            <p>- Az Istenért - rebegi Olga -, hogy kerül maga ide?</p>
            <p>Semmi válasz. Csak még szomorúbb, esdő nézése a két szemnek...</p>
            <p>És egyszerre el is múlik előle a két szem a szoba sötétségében. Mint ahogy elmúlik
                egy füstkarika. Mint ahogy elmúlik a lokomotív szikrája éjjel, és marad a sötétség,
                ahogy volt.</p>
            <p>Olga csak bámult a vakfekete semmibe. A szíve nagyokat lökkenve vert.</p>
            <p>- Álmodtam? - tűnődött. - De hisz nem aludtam még.</p>
            <p>A szél zúgadozott odakünn. A kútgém sikoltott olykor. A konyhából behallatszott,
                ahogy valamelyik laza ablakkal telegráfgépet játszik a szél.</p>
            <p>A szoba sötétségében az óra szólalt meg: élénk zengéssel kezdte a verést.</p>
            <p>Olga olvasta:</p>
            <p>- Egy, kettő, három... kilenc. Még csak kilenc? Nem aludtam.</p>
            <p>S az elméjének minden erejét megfeszítve gondolkodott: hogyan láthatta Sípost ott a
                szobában?</p>
            <p>Gyertyát gyújtott. Szétnézett.</p>
            <p>Semmi, senki.</p>
            <p>Csak az anyja a szoba másik ágyában.</p>
            <p>Hogyan láthatta Sípost? Mert látta, tisztán látta. Olyan könyörgőn, fájdalmasan
                nézett, mint ahogy Szent Sebestyént festik.</p>
            <p>Aggodalom fogta el, s egyre ónosabb aggodalom. Még nem késő az idő: Esztike
                átfuthatna. Csak annyit nézne meg: van-e Síposnál világosság? Kilenckor a faluban
                már minden ablak sötét: ha Síposé világos, akkor beteg, igen beteg. És az orvos
                megmondta: a titkos betű megmondta a pesti orvos levelében...</p>
            <p>Lebocsátotta a lábát az ágyról, és papucsba dugta. Az anyja ágyára nézett.</p>
            <p>Az anyja aludt. Falnak fordultan aludt, s a füle is be volt takarva a dunyhával.</p>
            <p>Olga szíve érezhetően erősen vert. Gondolkodva ült az ágyán, térdig még a dunyhában -
                bal tenyerét a mellére szorítva.</p>
            <p>A kisleány fáradt. Az csak beroskad este az ágyba, s alszik, mint a kő. Aztán hát: ha
                fel is költené, annak eljár a szája. Az anyja nyiladozó szemmel hallgatná reggel,
                hogy a leánya még éjjelenként is érdeklődik Sípos ablaka iránt. Nem. Esztit nem
                küldheti.</p>
            <p>Csak ült, s bámult a gyertya lángjába.</p>
            <p>Egyszer aztán megint az anyja ágyára nézett. Az anyja aludt nyugodt és mély
                lélegzéssel.</p>
            <p>Olga ledobta a dunyhát a térdéről. S elfújta a gyertyát. Felöltözött gyorsan. Csak a
                nagykendőt kapta magára, noha a téli kabátjára is gondolt. De hiszen csak öt ház
                hossza, ameddig elfut. Ha Síposnak sötét az ablaka, azonnal visszatér.</p>
            <p>Az ajtónál megállt, és hallgatódzott.</p>
            <p>A szél zúgott künn. Az ablak zörgedezett. A kútgém csikordult.</p>
            <p>Felvegye a téli kabátot? A szekrény kulcsait kellene megkeresni. A kulcsok
                zörögnek... Nem, csak öt ház hossza...</p>
            <p>Óvatos kézzel nyitotta meg a zárakat, és kiosont.</p>
            <p>Hideg, sárszagú szél. Mintha láthatatlan lelkek söpörnék a világot, s kimozdítani
                akarnának mindent a helyéből, ami csak áll, s eltaszítani mindent, ami már mozog. A
                hold is fülig taka­ródzik odafenn a hamuszín felhődunyhákba, és csak néha pillant
                alá. Nézi: hogyan tombolnak a szél láthatatlan ördögei a földi világban.</p>
            <p>Olga még összébb markolja a kendőt. A nyakát behúzva siet. A falu utcáján mintha
                laskák és fekete tükrök volnának elszórva. Olga lába alatt mintha üveg roppanna
                olykor. Tehát fagy erősen.</p>
            <p>A falu ablakai sötétek már.</p>
            <p>Sehol egy lélek. Kutyák sem ugatnak. Olga már messziről emelgeti a fejét, hogy
                Hólyagéknál is sötét-e a világ.</p>
            <p>Ha sötét, azonnal visszasiet a jó meleg ágyba.</p>
            <p>De ha nem sötét, bemegy: megkérdi, hogy hiányzik-e valamije. Morfint hozott magával,
                Sípos azt mondta, mikor legutóbb együtt voltak, hogy a morfinos üvege eltört.
                Bizonyosan az volt, amit Hólyagné említett, hogy eltört az egyik orvosságos üveg,
                mikor kiszórta az orvosságait..</p>
            <p>Már Elekéknél látta, hogy az ablak világos.</p>
            <p> A kapu nyitva volt. A konyhaajtó is. A tűzhelyen magas lánggal égett a rőzsefa
                valami kondér körül, és a búbos száján is vörös fény áramlott ki, tehát Sípos
                szobáját erősen fűtik.</p>
            <p>Megállt.</p>
            <p>Férfiszót hallott a szobából, Hólyag gazda szavát.</p>
            <p>Aztán az asszony szólt:</p>
            <p>- Nincs olyan ember...</p>
            <p>Nem is kopogtatott, benyitott.</p>
            <p>Ott állt az asszony is, ember is az ágy előtt. Két gyertya az ágynál, egyik a szék
                vállára ragaszt­va, másik a széken. Az istállólámpás is az asztalon. A szoba meleg,
                fenyőszag és kreozotszag egybekeveredett gőze benne. S a szögletekben és
                mestergerendán zöld fenyőlombok minden­felé.</p>
            <p>Olga belépésére nem is ügyeltek.</p>
            <p>- Ki vállalkozna? - dörmögött az ember.</p>
            <p>- Száz koronáért se - vélekedett az asszony -, ezerért se.</p>
            <p>Sípos kókadt fejjel feküdt az ágyán, a magas párnákon. A kezében összegyűrt
                zsebkendő.</p>
            <p>Még arra sem emelte föl a fejét, hogy Olga megszólalt:</p>
            <p>- Mi baj?</p>
            <p>- Semmi - susogta Sípos -, mindjárt semmi.</p>
            <p>Az inge a mellén véres volt, és a zsebkendő is a kezében.</p>
            <p>- Aszongya - magyarázott Hólyagné -, hogy menne be valaki a városba, a postára. De ki
                bátorkodna ilyen vadon éjjel?</p>
            <p>- Semmi pénzért - rázta a fejét komolyan Hólyag.</p>
            <p>Olga az ágyhoz lépett. Fogta az egyik gyertyát, és az arcába világított Síposnak:</p>
            <p>- Mi baja? Mi kell a városból?</p>
            <p>Sípos akkor fölemelte a fejét, és Olgára nézett. A szeme éppen olyan
                fájdalmas-könyörgő volt, mint előbb, Olga ágya előtt:</p>
            <p>- Egy telegramot - susogta -, apámnak... Meghalok... De legalább otthon... anyám...
                apám...</p>
            <p>Olga letette a gyertyát, és Síposhoz hajolt. Rátette a kezét a kezére:</p>
            <p>- Nem hal meg, ne aggódjon.</p>
            <p>De a hangja rezgett.</p>
            <p>- Meghalok - susogta Sípos.</p>
            <p>- Nem hal meg. Mit adjak? Morfint? Hoztam. Reggelre jobban lesz.</p>
            <p>- Köszönöm... Habocska... Reggel óta... nem áll el... most szerettem volna...
                élni...</p>
            <p>- Ne csüggedjen, ne reménytelenkedjen. Máskor is voltunk már így. Reggelre jobban
                vagyunk. Elküldök az orvosért...</p>
            <p>- Mit segíthet?</p>
            <p>- Az orvos mindig segíthet. A jó Isten az orvos kezével segít. Ne kétségeskedjen.</p>
            <p>- Ergotin... segítene... Vidéki patikában nincs.</p>
            <p>- Őneki van. Orvosnak minden olyan szere van, amely vérzést köt.</p>
            <p>És Hólyaghoz fordult:</p>
            <p>- Fusson át Bernátékhoz: fogjanak be rögtön! Hozzák az orvost azonnal. Mondják meg,
                hogy ergotin kell.</p>
            <p>Hólyag a fejét rázta:</p>
            <p>- Vótam már: ilyen időben nem megy. Az úr száz koronát ígért.</p>
            <p>- Hát Jakabék?</p>
            <p>- Ott is jártam: nem mennek.</p>
            <p>- Elekék?</p>
            <p>- Ott is jártam.</p>
            <p>- De hát maga nem mondta nekik, hogy... hogy igen beteg Sípos úr.</p>
            <p>- Vagy igen. Mondtam én erősen.</p>
            <p>- Hát nincs emberség ebben a faluban? Keresek én kocsit magam! Jöjjön, kísérjen
                el.</p>
            <p>És Síposhoz fordult:</p>
            <p>- Nyugodjon meg: én magam keresek fuvarost. Félóra... meg egy óra... két óra múlva
                itt lesz az orvos.</p>
            <p>Sípos a kezét nyújtotta Olgának:</p>
            <p>- Jó lélek... Köszönöm... Hagyja... Nem segíthet...</p>
            <p>S gyöngéden megszorította Olga kezét, hálával nézett reá.</p>
            <p>- Ne menjen... Legalább maga legyen mellettem... Meghalok.</p>
            <p>Olga lerázta a könnyeit az arcáról:</p>
            <p>- Nem hal meg! Nekem is vérzett így egyszer.</p>
            <p>És Hólyaghoz fordult:</p>
            <p>- Gyerünk. Hólyagné, rakjon a kemencére.</p>
            <p>Mikor kiléptek, mintha fehérlő ködbe léptek volna. Az út is világosabb színű volt. A
                szél már hószitát forgatott a falu vad, hideg utcája fölött.</p>
            <p>Olga úgy összehúzta magán a kendőt, hogy csak a szemének hagyott rajt egy kis
                nyílást. Sietten-sietett Bernátékhoz. Ököllel verte az ablakukat, hogy majd
                beszakadt.</p>
            <p>- Keljenek fel! Fogjanak be! Orvosért kell menni! Haldoklóhoz!</p>
            <p>- Ebbe az időbe? - szólt ki Bernát.</p>
            <p>- Minden időben, ha emberéletről van szó.</p>
            <p>- Éjfélre még a házak födelit is leszedi a tátorján.</p>
            <p>- Egy ember haldoklik, értse meg!</p>
            <p>- Nem lehet, kisasszonyom. A Medvetetőn lefújja a szél a kocsit ilyenkor.</p>
            <p>- Ó, lelkem, kisasszonyom - szólalt meg a gazda mögött az asszony is -, hogy
                lehessen? Ilyen vad időben. Iszen lefújja a szél még a csillagokat is az égről.</p>
            <p>Bernátnak valóban két kézzel kellett tartania az ablakszárnyat, hogy a szél le ne
                szakítsa.</p>
            <p>Olga haragosan rázta a fejét, de mielőtt szólhatott volna, Bernát gazda becsukta az
                ablaktáblát.</p>
            <p>- Itt nincs emberség - fakadt ki Olga -, gyerünk Jakabékhoz.</p>
            <p>Mentek Jakabékhoz, Elekékhez, Márton Pálékhoz. Mindenütt tagadó válasz. A lovak
                fáradtak: a nemere dühös. Az orvos úgyse jönne el.</p>
            <p>Olga szinte fulladozott a haragtól.</p>
            <p>- Kinek is van még lova a faluban? - fordult hátra.</p>
            <p>De Hólyag már nem állt a háta mögött: az bizony meglépett, míg a kisasszony
                disputált.</p>
            <p>Olga könnyekre fakadt:</p>
            <p>- Hát keresztény lelkek ezek? Mikor emberéletről van szó!...</p>
            <p>Eszébe villant, hogy az esperesnek is van lova.</p>
            <p>Fordult a szilaj fuvatagban az espereshez.</p>
            <p>A kendőjét a szél szinte körmökkel húzgálta róla. Le is rántotta a fél válláról. Hó
                csapódott olykor az arcába, mintha egy dühöngő ördög ugrándozott volna reá. De Olga
                se nem látott, se nem érzett már. Sietett a hosszan utána lobogó kendőben az
                espereshez.</p>
            <p>Megzörgette az ablakát.</p>
            <p>Várt.</p>
            <p>Megint zörgetett.</p>
            <p>Sok zörgetés után végre az esperes öreg gazdasszonya dugta ki az orrát a belső
                ablakon.</p>
            <p>- Ki zörög? Mit akar?</p>
            <p>Megismerte Olgát. A külső ablakszárnyat is megnyitotta egy ujjnyira.</p>
            <p>- Mi baj, Olgácska?</p>
            <p>Olga elmondta.</p>
            <p>Az asszony a fejét rázta.</p>
            <p>- Az esperes úr nincs itthon: névnapon van. Hajnal felé talán majd megtér.</p>
            <p>- Hajnal felé? Talán? Meghal addig! Meghal!</p>
            <p>Az asszony becsukta az ablakot:</p>
            <p>- Dehogy hal meg! - szólt még belülről. - Jójcakát.</p>
            <p>Olga csak állt, mintha fejbe ütötték volna.</p>
            <p>Egyszer csak megint nekifordul az ablaknak. Megveri ököllel, hogy majd beszakad.</p>
            <p>A gazdasszony fehér árnyéka megint megjelenik.</p>
            <p>- Hazudik - kiáltotta Olga -, hazudik maga, istentelen! Nyisson kaput! Látni akarom
                az istállót! Addig zörgetek itt, míg a kaput meg nem nyitja.</p>
            <p>A kapuhoz áll. A kapuszögletbe húzódott a szél dühe elől.</p>
            <p>Az asszony megnyitotta. Bunda volt rajta, fekete posztóbunda, az esperes bundája, és
                istálló­lámpás a kezében.</p>
            <p>- Megbolondult maga? - bosszankodott méregkarikás szemmel -, hát jöjjön: nézze
                meg.</p>
            <p>Olga belépett.</p>
            <p>- Megnézem - mondta -, mert furcsa, hogy az esperes úr elmegy ilyen időben, a
                bundáját meg itthon hagyja.</p>
            <p>- Itthon ám ezt, de a farkasbőr bundáját nem. Jöjjön, hitetlen!</p>
            <p>Az istálló ajtaja be se volt zárva. Az asszony csak megnyomta a kilincset. A szél az
                ajtót belökte. Meleg istállószag áramlott ki az ajtón.</p>
            <p>Az asszony bement a lámpással. Olga utána.</p>
            <p>- No tessék. Hogy még én hazudok! Vén fejemre ilyet...</p>
            <p>Az istállóban csakugyan nem voltak ott a lovak. A jászol végén azonban megmozdult a
                széna, valami fehérség emelkedett ki belőle.</p>
            <p>- Mi baj? - rebegte egy remegő vén hang.</p>
            <p>- Áron! - kiáltott rá Olga -, Sípos úr meghal! Nem kapunk lovat, hogy az orvost
                elhozza.</p>
            <p>A szénahalom megrázkódott, és Áron elővált belőle.</p>
            <p>- Meghal?!</p>
            <p>- Meghal, ha nem jön az orvos.</p>
            <p>- Megyek érte én.</p>
            <p>És leugrott a jászolból. El is bukott az almon.</p>
            <p>- Megyek!... hozom!</p>
            <p>- Mán hogy menne, vén bolond! - ripakodott rá az asszony -, ebben a szélben! Épp a
                maga vén lábának való.</p>
            <p>- Hát ha a hátamon köll elhoznom, nem hozom-e el?</p>
            <p>- Áldja meg az Isten! - örvendezett Olga.</p>
            <p>És lekapott egy kötőféket a falról.</p>
            <p>- Kösse körül a szűrét.</p>
            <p>S ő maga kötötte körül hamar-kézzel az öregen a szűrt.</p>
            <p>Az öreg nagy igyekezettel lódult ki az istállóból. A süvegét a fülére húzta. A nyakát
                is behúzta a szűrébe. A botja szaporán kopogott.</p>
            <p>- Nem, maga nem bír - aggodalmaskodott Olga.</p>
            <p>De az öreg nem hallgatott rá.</p>
            <p>- A kaput nyitva hagyom - szólt utána a gazdasszony.</p>
            <p>Olga vele ment az öreggel. A szél szembefújt velük, és dühösen lebegtette az öreg
                szűrét és Olga kendőjét.</p>
            <p>- Hajjaj - sóhajtotta olykor az öreg.</p>
            <p>De a bakterházon túl már meg-megállt, és lihegett.</p>
            <p>- Hajjaj!... szegény, jó fiataluram... hajjaj... Menjen maga vissza, kisasszony.</p>
            <p>- Csak gyerünk, Áron bácsi!</p>
            <p>A szél egyre bőszebben fuvallott, s hideg körmökkel marcangolta az arcukat. A
                fenyőfák recseg­tek, ropogtak. S mintha ezernyi ezer kar integetne nekik: Vissza!
                Vissza!</p>
            <p>- Csak gyerünk, Áron bácsi!</p>
            <p>Áron azonban egyre gyakrabban állt meg.</p>
            <p>- Hajjaj...</p>
            <p>- Nem bírja maga - aggodalmaskodott Olga - térjen vissza.</p>
            <p>- Maga térjen vissza, kisasszony. Hajjaj...</p>
            <p>S megint nekilódult. Haladt vagy húsz lépést. S leült az útfélre. Lihegett. Remegő
                fejjel nézett maga elé.</p>
            <p>- Hajjaj...</p>
            <p> A hajnali órákban az orvos zörgetett be a postaház ablakán, aztán a kapuján. Süveg
                volt a fején, és a bundája gallérja szíjjal volt a nyakára felerősítve, hogy csak az
                orra, szeme volt ki a prémből. Zörgette az ablakot. Aztán a kisajtó kilincsét is
                verte volna, de az ajtó mindjárt az első ütésre benyílott. Nem volt bezárva.</p>
            <p>Még sötét volt. A szél még erősen fuvallott. A falu főutcájának árkában és a túlsó
                során mintha összegyűrt lepedők volnának szétdobálva, ahogy a csekélyke havat
                szétsöpörte a szél.</p>
            <p>Az orvos bement, és belülről zörgetett az ablakokon.</p>
            <p>- A kisasszony nálam van - kiáltotta haragosan az ablaküveg mögött megjelenő
                Kvabkánénak -, nehogy keressék. Ha majd a szél gyengül, jöjjenek el érte. Szalmazsák
                és két dunyha legyen a kocsin.</p>
            <p>S megfordult. Nem is köszönt. Elsietett.</p>
            <p>Kvabkáné csak tátotta a száját.</p>
            <p>- Megbolondult ez az orvos?</p>
            <p>Beszaladt. Csak akkor látta, hogy Olga ágya üres.</p>
            <p>Majd lerogyott.</p>
            <p>- Hát hogy került oda Olga? Olga bolondult meg?</p>
            <p>Bizony nem várta ő a szél gyöngülését: még abban az órában lódult a leányáért, az
                orvos kocsiján.</p>
            <p>- Jaj, jaj, jaj, megőrült az a leány! Megbolondult, ugye, megbolondult?</p>
            <p>Az orvos kedvetlenül gubbaszkodott mellette. Nagy asztraháni sapkája a fülét is
                takarta.</p>
            <p>- Leányra vigyázat való - mormogta -, leánynak nincs esze.</p>
            <p>A szél zúgott.</p>
            <p>A kocsi zörgött.</p>
            <p>Az asszony jajgatott, nyögdécselt.</p>
            <p>- Mikor érünk már oda! Jaj, hajtson, ahogy csak lehet!</p>
            <p>Az orvos morgadozott a süveg alatt:</p>
            <p>- Este értem haza. A lovak se pihentek.</p>
            <p>Kvabkáné nagy sírással rontott be aztán az ajtón.</p>
            <p>- Ó, kedvesem! Ó, egyetlenem! Ó, egyetlen leányom! Lelkem! Mindenem! Hogy jöttél
                ide?</p>
            <p>Olga megnyitotta a szemét:</p>
            <p>- Sípos jobban van-e?</p>
            <p>- Bánom is én Sípost! Mit bánom én! Csak te maradj meg, egyetlenem! virágom! leányom!
                Ó, te szerencsétlen bolond!</p>
            <p>Olga szeme az orvosra fordult:</p>
            <p>- Él-e Sípos?</p>
            <p>Az orvos a fejét rázta:</p>
            <p>- Mikorra odaértem, már hideg volt.</p>
            <p>Olga mélyen behunyta a szemét.</p>
            <p>Hallgattak. Az orvos komoran, Kvabkáné még mindig a rémülettől sápadtan.</p>
            <p>- Elaludt - susogta -, elaludt.</p>
            <p>Olga keze azonban megmozdult. A zsebkendőjét a szájára nyomta: erősen köhögött.</p>
            <p>A szél zúgott-búgott még. Talán az udvar szeges drótkerítésén sivalkodott úgy, vagy
                hogy több volt a fa a kertben. S időnként valami tompa búgás hallatszott - tán hogy
                az esőcsatorna csövébe fújt bele a szél.</p>
            <p>- Nászdal - susogta Olga.</p>
            <p>Az anyja föléje hajolt, ráölelkezett gyöngéden.</p>
            <p>- Mit mondtál?</p>
            <p>- Lakodalmi zene - susogta Olga -, az én menyegzőm...</p>
            <p>S az anyjára fordította szomorú két szemét:</p>
            <p>- Az ő sírja mellé - susogta - ásasd meg az enyémet is.</p>
            <p> S Habocska óhajtása még azon a héten teljesült.</p>
            </div>
        </body>
    </text>
</TEI>
