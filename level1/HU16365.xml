<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16365" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>A nagyobbik leány</title>
            <author>
               <persName>
                  <surname>Szabóné Nogáll</surname>
                  <forename>Janka</forename>
               </persName>
               <date from="1859" to="1924">1859-1924</date>
               <idno type="VIAF">4385165573957237800007</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">35732</measure>
            <measure unit="pages">78</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A nagyobbik leány</title>
               <date>2017-03-27</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/16300/16365/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Baloghné Bárdos Katalin</name>
                  <name>Mészáros Atilla</name>
                  <name>Lipták Éva</name>
               </respStmt>
            </bibl>
            <bibl type="printSource">
               <title>A nagyobbik leány</title>
               <author>Szabóné Nogáll Janka</author>
               <pubPlace>Budapest</pubPlace>
               <publisher>Singer - Wolfner</publisher>
               <date>1907</date>
               <ref target="https://www.mek.oszk.hu/16300/16365/"/>
            </bibl>
            <bibl type="firstEdition">
               <title>A nagyobbik leány</title>
               <author>Szabóné Nogáll Janka</author>
               <date>1907</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="F"/>
            <ns1:size key="short"/>
            <ns1:canonicity key="low"/>
            <ns1:timeSlot key="T4"/>
         </ns1:eltec>
      </xenoData>
      <revisionDesc>
         <change when="2025-11-15"/>
      </revisionDesc>
   </teiHeader>
   <text>
      <body>
            <div type="chapter">
               <head>
                  ELSŐ FEJEZET. Leányálmok.
               </head>
               <p>Minden este, miután a ház elcsendesedett s kialudt az utolsó piros villamfény is,
                  Berta a vállára kapott valamit, néha egy nagy kendőt, sokszor csak az angol
                  ágyteritőt és lábujjhegyen, kopogó papucscsal átosont a Mari szobájába.</p>
               <p>Berta özvegy Torbágyiné egyetlen lánya volt. Kék szemű, világos szőke hajú, puha
                  fehér leány, ki szivből tudott kacagni, de ha a dolog rosszra fordult, sirni is
                  tudott ugy, hogy az ő puha kis szive majd megszakadt. Immár tizenhat éves volt s
                  minthogy nem járt intézetbe s otthon, a jó öreg Frida kisasszony tanitotta minden
                  bölcseségre, hát tizenhat éves korában már félelem és gáncs nélkül ajándékozta
                  magának a nagyleányi cimet s minden ehhez tartozó javadalmakat: a hosszu ruhát,
                  bodros hajat, egy kis rózsaszinü füzőt s valami gyanus katulyát, melyben holmi
                  titkos, fehér por volt; aztán egy cicát, mely azonban nem nyávogott, nem karmolt,
                  nem is élt, hanem abban a gyanus katulyában kuksolt. Olykor végig-végig surrant a
                  Berta arcán s ettől a Berta kis kerek arca olyan lett, mint a jól megcukrozott
                  farsangi fánk. Hogy miféle cica volt ez, ti talán tudjátok, de én tovább már nem
                  kutatom. Elég, ha annyit megsugott már nekem, hogy Berta kisasszony bizony egy
                  kicsit ostobácska s egy kicsit hiu is volt.</p>
               <p>Ez a Berta tehát magára kapta az angol ágytakarót és átosont a Mari szobájába.
                  Csak egy-két szoba választotta el őket egymástól.</p>
               <p>- Én vagyok, Mari, alszol?</p>
               <p>Mari ilyenkor még sohasem aludt. Az ilyen elcsöndesült este, ez a kezdődő éjszaka
                  volt az ő legkedvesebb ideje. Lefeküdt ugyan, de sokáig nem aludt. Azokat az
                  órákat, melyeket végre egész napi zürzavar után édes emlékezéseknek, bűbájos
                  terveknek szentelhetett, nem akarta átaludni.</p>
               <p>Mari unokanővére volt Torbágyi Bertának. Olyan fél-árva leány volt ő, ki akkor,
                  mikor édes atyja másodszor megnősült, teljes árvaságra jutott. Hogy, hogy nem,
                  feleslegessé vált a házban és Torbágyiné, édes anyjának egyetlen testvére, elment
                  érte, hogy idehozza ebbe a régebbi és melegebb fészekbe. Akkor Mari csak öt éves
                  volt s ma már, mikor történetünk kezdődik, tizennyolcadik évét töltötte be.
                  Tizenhárom évet élt már a gazdag előkelő ház uri légkörében. Az egész multja édes
                  atyja képén kivül, melyre azonban ezekben az órákban mindig visszagondolt,
                  mindössze egy nagy, elbozontosodott zöldséges kert volt s egy öreg, bundás fekete
                  kutya. Milyen csudás, nagy felfedezésekre vezető utakat tett ő ebben az elvadult
                  kertben, hűséges, fekete barátjával, a vén, cammogó Bobbal.</p>
               <p>Édes atyja emléke nem tartozott kizárólag a multhoz. Ballay István ur sokszor
                  felkereste a lányát, mindig nagy szeretettel, de mindig egy kicsit bánatosan.</p>
               <p>El is vitte magával s akkor Mari ugy mondta, hogy elmegyünk haza. Ott aztán a régi
                  vidéki házban ámulva tapasztalta, hogy a kert bár százszor jobban elvadult, már
                  nem olyan vonzó, nem olyan titokzatos és az egész világ valahogy üresebb és
                  hidegebb. Hiszen régen nem él már a szegény Bob. Minden ilyen látogatás után, bár
                  a házban folyton dédelgette egy sápadt asszony és nagyon ragaszkodott hozzá egy
                  buksi baba, az ő uj testvére, mégis csak azt mondta: gyerünk haza. A Torbágyiné
                  világos, meleg, tisztaságtól illatos és uri kényelemtől puha hajlékába. Ez volt az
                  ő igazi világa, ebben a levegőben élt, virult a maga teljes pompájában ez a
                  csudálatos, álmodó virág, kinek Mari volt a neve.</p>
               <p>Torbágyiéknál szerette mindenki. A kedves öreg asszony ugy nézett rá, mintha
                  valami édes csoda utján visszanyerte volna korán elvesztett nővérét. Mari teljesen
                  az anyjára hasonlitott. Nem volt se szőke, se barna igazán. Csak olyan magyar
                  fajta, mint a nóta is mondja. A barna szeme csupa jóság s a szája, a puha, meleg
                  kis szája maga az édes igazság. Aki látta, tulajdonképen nem tudta elmondani,
                  hogy milyen is voltaképen. De a szemét, a száját nem lehetett többé elfeledni. Az
                  egész ház szerette, Berta pedig egyszerüen nem tudott élni nélküle. Nem tudott
                  elaludni anélkül, hogy este még egyszer meg nem beszéltek volna sok fontos
                  dolgot.</p>
               <p>- Alszol, Mari?</p>
               <p>- Nem alszom, édesem. Vártalak.</p>
               <p>Berta begubózta magát egy ágyteritőbe, felkuporodott a Mari ágya szélére. Uram
                  bocsáss, a féllábát is maga alá huzta, mert már Berta, hiába, ilyen volt. Aztán
                  mélységes, sistergő suttogással beszélni kezdett.</p>
               <p>- Ugy ám, Mari, maholnap, nemsokára te már férjhez mégy.</p>
               <p>Mari halkan felnevetett:</p>
               <p>- Nem tudnám kihez? Hiszen még sehol sincs a vőlegény!</p>
               <p>- Oh, majd eljön. Ki tudja, nem indult-e el éppen most, ebben a percben s nem
                  tart-e egyenesen felénk. Én, tudod, de ne mondd meg senkinek...</p>
               <p>- Nem, nem.</p>
               <p>- Bizony Isten?</p>
               <p>- Bizony...</p>
               <p>- Igy görbülj meg?</p>
               <p>Felemelte a mutató ujját s meggörbitette ugy, hogy az csupa rettenetes volt. Mari
                  nevetve fogadkozott.</p>
               <p>- Igy, édes Bertus, ugy, ha én valaha elmondom, amit most nekem megsugsz.</p>
               <p>- Hát én, Mari, tudod, minden kocsiba benézek, mindbe, amelyik csak elmegy erre s
                  azt nézem, hogy nincs-e benne egy igazi, szép, deli vőlegény. De nem magamnak, -
                  tette hozzá s a füle hegyéig elpirult. El bizony, mert Bertácska bizony olyankor
                  csak magára gondolt s most aligha nem megpuhult az orra hegye ettől a nagy
                  szabadkozástól. De Mari most nem azt kutatta. Csak megfogta a Berta kezét s
                  álmodozva kérdezte:</p>
               <p>- Nekem?</p>
               <p>- Neked, csakis neked. Te vagy az öregebbik, neked kell előbb férjhez menni. De
                  Istenem, milyen is lesz az?!</p>
               <p>- A vőlegény?</p>
               <p>- Az és az egész uj életed. Mondd csak, Mari, mit is fogsz csinálni?</p>
               <p>- Mivel?</p>
               <p>- Először is a lakásoddal. Szépen berendezed?</p>
               <p>- Nagyon szépen. Körülbelül ugy, amint itt van. Az én szobám kék selyem lesz s az
                  erkély telisteli virággal.</p>
               <p>- Akarsz madarakat is?</p>
               <p>- Majd meggondolom. De szőnyeg lesz sok s az egész házban ilyen jó levegő. Ah, az
                  a rideg, meszelt falusi szoba, sikált pallókkal és zöld ripsz butorokkal...
                  Egyszerüen rettenetes.</p>
               <p>- Nem tudnál ott élni?</p>
               <p>- Azt hiszem meghalnék...</p>
               <p>- Tehát városi vőlegényt választunk, - határozta el Berta olyan kereken és
                  biztosan, mintha legalább tiz vőlegény esengne előttük kegyes választásért.</p>
               <p>- Csakis városit és csakis nagy urat. Aztán én majd elmegyek hozzád sokszor.</p>
               <p>- Oh, Bertuskám, mindig ott leszel!</p>
               <p>- Rózsaszinü szobában?</p>
               <p>- Aranyozott butorosban. Lesz benne zongora is.</p>
               <p>- De a szalonban is lesz zongora?</p>
               <p>- Természetesen. Hiszen gyakran fogunk táncolni.</p>
               <p>- Nálad? Igazán? Oh, milyen isteni!</p>
               <p>- Hogyne. Én is társaságokat fogadok majd csak ugy, mint a mamád.</p>
               <p>- És bálba is elmegyünk?</p>
               <p>- Természetesen. Szinházba is és mindenüvé, ahol kellemes.</p>
               <p>- Gyönyörü ruhákban.</p>
               <p>Mikor aztán ehhez a tárgyhoz értek, mely Bertácskát körülbelül legjobban érdekelte
                  az egész világon, sokáig nem is távolodtak el tőle. Gyönyörü ruhákat komponáltak
                  kék ábrándokból, rózsaszinü reménységgel s behintve, szőve, fonva azzal a sok
                  bűbájos aranyszállal, melyet a vágyakozás fakaszt. Néha össze is különböztek.
                  Berta határozottan és komolyan felszólitotta Marit, hogy azt a rózsaszinü csokrot
                  azonnal távolitsa el, mert nem fog egészen jól illeni. Mari harcolt egy kicsit a
                  csokorért. Annak ott kell lenni. De miután látta, hogy a makacsságával egyszerüen
                  kétségbe ejti Bertát, jó, lemondott a csokorról s azt választotta, amelyiket Berta
                  javasolt. Utoljára is ő az asszony, ő az okosabb, neki kell engedni...</p>
               <p>Eközben csak mult, csak mult az idő. Már az utca is elcsendesedett. A villamos
                  kocsik berregése, csilingelése elenyészett s a nagy ablakok már csak akkor
                  rezzentek meg, ha az utcán végig robogott egy-egy késői kocsi. Aztán megszünt az
                  is. Csak egy pár eltévedt hazatérő kopogott el arrafelé; majd akadt valaki, aki
                  egyet-kettőt kurjantott a csöndes utcán végig. Valahol messze, érces, rezgő hangon
                  óra ütött a nyugvó város fölött.</p>
               <p>A két fiatal lány kicsit fázva, kicsit elbágyadva, kicsit elrekedve, félig álmosan
                  dünnyögött még a csipkés párnák fölött. Berta egészen felhuzódott már, átölelte
                  Marit s lehajtotta ő is a fejét. Teljesen megegyeztek, rendbe jöttek. Mari férjhez
                  fog menni és csakis igy, a boldogság nevében fog bucsut mondani ennek a háznak.
                  Aztán elindul. Egy szebb, melegebb hajlék felé. Annak lesz a dédelgetett,
                  szeretett asszonya. Igy, csakis igy...</p>
               <p>És csak mult az idő, a rejtélyes, kifürkészhetlen idő, mely annyi szomoruságot bir
                  el röpke szárnyain. Már éjfél után három órát ütött a toronyóra, mikor egy rohanó
                  kerékpár állott meg a büszke Torbágyi ház előtt. Éles, kiméletlen csengetés
                  riasztotta fel a nyugodalmas csöndességet, kapunyitás csattant s léptek indultak
                  a homályos csarnokban felfelé.</p>
               <p>A két fiatal lány akkor már aludt.</p>
               <p>Ajtókat nyitottak s a néni szobáiban hirtelen kigyult a villamos fény.</p>
               <p>Frida kisasszony, az öreg német nevelőnő ébredt fel legelőbb, kiszaladt a
                  folyosóra s elfogta utjában a borzas, álmos szobalányt, ki a Torbágyiné szobájából
                  jött kifelé.</p>
               <p>- Nem megmondtam? - kérdezte ijedten, bár ő maga is biztosan tudta, hogy
                  egyáltalában nem mondott semmit; de ő már rendesen ezzel szokta ilyen rendkivüli
                  esetekben a ház népét kikérdezni.</p>
               <p>De még mielőtt valamit megtudhatott volna, ime jött feléje Torbágyiné. A kedves,
                  jó öreg asszony arca fehér volt, mint a halál s reszkető kezében egy nyitott
                  táviratot tartott.</p>
               <p>- Hány óra? - kérdezte idegenszerü hangon.</p>
               <p>- Azt hiszem hármat ütött...</p>
               <p>- És öt órakor már indul a vonat! - kiáltott fel kétségbe esve és a Mari szobája
                  felé tartott.</p>
               <p>A két fiatal lány aludt egymás mellett, szelid, ragyogó, bűbájos álmokba merülve.
                  Milyen isteni nap lesz az, mikor Mari az uj tündérvilág felé indul. Mikor elmegy
                  innen, de ezen a távozáson senki se tud majd buslakodni, mert Mari a boldogság, a
                  tündérvilág felé indul.</p>
               <p>Torbágyiné reszkető keze lesiklott a zárról. A zár megcsattant s a következő
                  percben itt is kigyult a narancssárga villamos fény.</p>
               <p>- Mari, Mari, Mari!</p>
               <p>A fiatal lány felriadt s két kezével takarta el a szemét.</p>
               <p>- Mari, - szólt még egyszer Torbágyiné és az ágyhoz lépett.</p>
               <p>- Ne ijedj meg, gyermekem, ne félj...</p>
               <p>Mari már ült az ágyban és Berta is nyitogatta ibolyakék, harmatos szemeit.</p>
               <p>- Talán a vőlegény... - motyogta félálmosan, aztán ő is megdörzsölte a szemét.</p>
               <p>- Mari, fel kell kelni azonnal. Öt órakor már indul a vonat s most mult el három
                  óra. Utra megyünk, indulunk...</p>
               <p>- Hová?</p>
               <p>- Haza... Rettenetes szerencsétlenség... Atyád egyedül maradt... Csak te maradtál
                  neki...</p>
               <p>- Nem megmondtam! - kiáltott fel Frida kisasszony, ki nyomon követte Torbágyinét.
                  - Nem megmondtam: a mama meghalt s mi most temetésre megyünk.</p>
               <p>Torbágyiné és Mari hosszan, mélyen néztek egymás szemébe, aztán egyetlen szó,
                  egyetlen jaj nélkül megölelték egymást.</p>
               <p>Bertácska megriadva, tehetetlenül ült az ágy szélén. Csak nézett a szenvedőkre s
                  még mindig aludt félig, nem értett semmit.</p>
               <p>Hogy most már temetés lesz és nem lakodalom s hogy a rózsaszinü csokrokat a sötét,
                  komor gyászfátyolok helyettesitik... Nem, sehogy sem birta megérteni a
                  történeteket. Csak fázott nagyon, vacogott a foga és félt, félt valami
                  ismeretlentől, valami rettenetestől. És a szive, az ő jó, egészséges egyszerü kis
                  szive majd megszakadt Mariért. Féltette és sajnálta, siratta. Hát ha még előre
                  látta volna: mi fog ezután történni...</p>
               
            </div>
            <div type="chapter">
               <head>
                 MÁSODIK FEJEZET. És elindulnak messzire...
               </head>
               <p>Délfelé járt már az idő, mikor Torbágyi mama és Mari megérkeztek a hategyházai
                  állomásra. Bertát a nagy sietségben nem hozták magukkal. Ugy intézkedtek, hogy
                  jőjjön majd később Frida kisasszonnyal. Akit ide sürgősen vártak, az csak Mari
                  volt.</p>
               <p>Megérkeztek és éppen délfelé járt már az idő. De a nap most nem sütött s a késő
                  őszi időben sehol sem nyilott már üde virág. Nehéz, lomha felhők takarták el a kék
                  eget, az aranyos napot. Sárga lombu fák búsan hajladoztak s lenn, a megbarnult
                  füszálak között bágyadtan tengődött néhány Katalinvirág. Az emberek felnéztek a
                  nehéz, szürke fellegekre és búsan sóhajtották: - Nemsokára megkezdődik a hosszu
                  őszi eső.</p>
               <p>Mari, akit különben a sirás is nagyon elgyengitett, fázósan bujt össze szép,
                  elegáns őszi köpenye alatt.</p>
               <p>- Nézzük csak, kedves néni, nem jött értünk kocsi?</p>
               <p>Torbágyiné már régen nézegette. Kereste a régi, ismert családi hintót, melyet a jó
                  Isten tudja miért: pillangónak neveznek az Alföldön. Ezt a nevet aligha a
                  könnyüségével szerezte, hanem abbeli tulajdonsága révén, hogy a sárban mindjárt
                  elakad s ugy odaragad, mint egy-egy ázott szárnyu, szegény pillangó. Máskor, ha
                  ide jöttek, mennyit nevettek ezen a csodálatos batáron! Most vágyakozva keresték:
                  oh, csak itt lenne s vinné őket a szomoru ház felé.</p>
               <p>A pillangó meg is érkezett egy kis várakozás után, most is olyan lankadtan és
                  düledezve, mint máskor, de ezt a furcsa érkezést most nem deritette fel a
                  vendéglátók vidám mosolygása. Máskor a szegény beteges asszony és az ő leánya
                  vidáman jött fogadni az érkezőket: Torbágyiékat és Marit. Ma csak az öreg Péter
                  huszár ült a bakon s a szótlan, mindig haragos kocsis, kinek fényes kalapját most
                  már gyászfátyol fogta körül.</p>
               <p>- Nincs semmi hir? - kérdezte Torbágyiné, mialatt elhelyezkedtek.</p>
               <p>- Csak nagy szomoruság, tekintetes asszonyom.</p>
               <p>Mari is leült, elfoglalta helyét nagynénje mellett és csak ugy félig magának,
                  félig másnak csöndesen mondta:</p>
               <p>- Mégis jó lett volna, ha Tita elébünk jön.</p>
               <p>Tita a Mari féltestvére volt. Édes atyjának s második mamájának a lánya. Ebben az
                  időben körülbelül tizennégy éves lehetett. Mikor Marit elvitte a régi házból
                  Torbágyiné, Tita alig hogy járni kezdett, egy éves volt csupán. Akkor nagyon
                  szerette Marit, a nagyobbik babát, az öt éves lánykát, ki neki élő és türelmes
                  játékszere volt. Napokig kereste és a család nevetve emlegette hivogató, panaszos
                  felkiáltásait, melyek baba-nyelven ilyen furcsán hangzottak:</p>
               <p>- Ma-ji-ho, Ma-ji-ho!</p>
               <p>Később aztán a testvérek egy kicsit elszoktak egymástól. Tita otthon nőtt fel az
                  édes anyja mellett, Mari pedig csak olykor tért haza látogatóba néhány hétre,
                  sokszor csak éppen napokra. Ilyenkor mindig nagyon szerették egymást. Tita
                  folyton a Mari ölében tanyázott, Mari pedig még a robogó vonatról is
                  vissza-visszaintett kis hugának. Kedves volt ez igy s valahogy ugy történt, hogy
                  örökös együttélésre sem az egyik, sem a másik nem gondolt és nem is
                  kivánkozott.</p>
               <p>Különben is a két testvér között óriási különbség volt. Nemcsak az a bájos
                  ellentét, mely körülbelül mindig megvan a rakoncátlan pipiske és a szeliddé érett
                  nagy leány között, hanem sok más körülmény is hasonlithatlanná tette őket. Mari
                  városban, fényes uri körben nevelődött, Tita pedig az elvadult kertben élte le
                  gyermekéveit a bozótok és vadrózsák között, honnan ki-kiragadta olykor egy-egy
                  nevelőnő, de ahová Tita mihelyt egyik-másik kisasszonyt a házból elszöktetett,
                  megint csak visszavonult. Beteges és szomoru anyja, ezer falusi dologgal küzködő
                  apja, nem birta ezt a kis vadmadarat nyugodalmas és rendes kalitkához
                  szoktatni.</p>
               <p>Igazán olyan volt, mint a vadmadár; féktelen, rendetlen, vakmerő is, minthogy
                  veszélyt nem ismert, de azért egyetlen toppantással halálra lehetett riasztani.
                  Tita nagyon hamar megijedt, félt és féltette azt, ami a világa volt: a féktelen
                  kalandozást az óriási kert rejtelmes bozótjai közt. Sohasem lehetett rávenni arra,
                  hogy szépen, rendesen felöltözve beüljön a pillangóba s elmenjen Marit és
                  Torbágyiékat fogadni. De a nagy kert düledező keritése mellett óraszámra leste a
                  kocsit s mikor a vén pillangó arra döcögött: egy ugrással fenntermett a hágcsóján
                  és elment ugy amint volt: tüsketépte ruhában, kalap nélkül s olyan cipőben, mely
                  bizony kását kért.</p>
               <p>Igy jött el máskor. Most azonban nem volt sehol. A kocsiból nem nevetett ki az ő
                  furcsa kis borzas fekete feje, nem integetett napégette, barna keze.</p>
               <p>- Milyen kár, - mondta Mari. Szerette volna megölelni, ölébe venni, betakargatni a
                  szegény kis vadmadarat, aki most bizonyosan sir és nagyon fázik.</p>
               <p>- Bizonyosan otthon vár reád, - mondta Torbágyi mama. - Édes Mari, ezután még
                  ezerszer jobban fogod szeretni.</p>
               <p>Mari is ezzel a szent elhatározással lépett be a régi falusi ház fehér oszlopos
                  csarnokába.</p>
               <p>A ház, mely szép nyári napokon olyan édesen aludt, zöld zsalugátereit lecsukva a
                  virágos akácok alatt, most tele volt azzal a tompa, óvatos s mégis óvhatatlan
                  zajjal, mely ilyen nagy gyászok idején tölti be a házakat. Komor arcu, csendes
                  suttogásu emberek jöttek, mentek. A kezük tele volt rémes feketeségekkel,
                  lábujjhegyen mentek el egymás mellett, de valahol benn kalapácsütések hangzottak s
                  olyan lett, mintha összezuznák a szomoru csendességet.</p>
               <p>Ballay István ur nagy, benső, beszédes öleléssel szoritotta magához az érkezőket.
                  Előbb Torbágyi mamát, azután Marit. És az ő idegenből érkező, nagyobbik leányát
                  nem is tudta elereszteni sokáig.</p>
               <p>- Mindent elvesztettem, - zokogta. - Hiszen tudjátok, hogy mennyire szerettem
                  őt.</p>
               <p>- Tudjuk kedves sógor, - felelt Torbágyi mama. - Értjük is a bánatodat, de azért a
                  nagy mindenségből valami mégis maradt. A gyermekeid... A kárpótlás...</p>
               <p>Ballay István ur keserü zokogással nevetett fel. Mert hiszen ugy van az, hogy
                  mikor valaki ilyen nagy erővel felzokog, az ugy hangzik, mint egy keserü s gúnyos
                  nevetés:</p>
               <p>- Kárpótlás... Jól mondod, sógorasszony, kárpótlás van. A jó Isten, ki elvette
                  tőlem őt, azon a napon egy tehetetlen, árva kis férget hagyott itt helyette...</p>
               <p>S mialatt Mari és a néni megdöbbenve néztek össze, egy uj és idegen dajka a karján
                  alvó babát hozott eléjük.</p>
               <p>A kicsike édesen aludt, a pólyáján azonban fekete szalagok árulták el az örök,
                  nagy gyászt, melyről ő még álmodni nem tudott.</p>
               <p>- Ki lesz ennek a gondozója, az édes anyja? - zokogott fel ujra Ballay István
                  ur.</p>
               <p>Mari ott állott a kis ismeretlen mellett, akit nem is várt, kiről nem is sejtette,
                  hogy szeretetének, gondjának osztozkodója lesz. A szelid őszi nap, mely
                  állhatatos, örök melegével, fényével mégis csak utat tört magának a nehéz
                  fellegeken, ebben a percben megcsillant az ablaküvegeken és simogató fényével
                  körülvette a felserdült lány sudár alakját. Milyen nagynak, szépnek, erősnek
                  látszott. Mintha fenséges gondolatok ébredtek volna fel a tiszta, nemes homlok
                  mögött, barna szemeiben szent elhatározás lángja lobbant fel s az édes, igazmondó
                  száj igy szólt:</p>
               <p>- Én leszek a gondozója, az édes anyja. Ez a gyenge kis élet most már az
                  enyém.</p>
               <p>Kinyujtotta a kezét s gyöngéd, óvatos figyelemmel átvette az alvó babát. Lehajolt
                  hozzá, szeliden megcsókolta és szinte mosolyra derülve mutatta nagynénjének:</p>
               <p>- Az enyém, egészen az enyém...</p>
               <p>Torbágyiné szive elszorult. Ő értette, tudta azt, hogy az, amit ez a fiatal lány a
                  vállára vett, a legsúlyosabb kötelesség. Ő is nézte az alvó babát, de egészen más
                  gondolatok között. Neki ugy tetszett, hogy Mari most az örök nyugtalanság, a
                  súlyos felelősség, gyötrő aggodalmak s a végtelen lemondás fogadalmát ringatja
                  karjain.</p>
               <p>De Mari szinte megerősödött, szinte felvidult az után, hogy elhatározását
                  kinyilvánitotta. Be nem telő gyönyörüséggel nézte ezt a rejtelmes kis csodát,
                  melyhez hasonlót ő még csak nem is látott boldog leány-életében. Ezt a titokteljes
                  kis talányt, melynek megfejtése csak az édes anya ösztönének könnyü. Idegen
                  gondozónak ez a legsúlyosabb kötelesség. Ő csak arra gondolt most, hogy árva
                  testvérkéje nem vész el elhagyottságában, megnő, szépen megerősödik. Szétrugja
                  puha párnáját s gömbölyű kis karjaival megölelgeti anyját: Marit, a Mari
                  mamát...</p>
               <p>Igy foszlottak el lelkéből az elmult éjszaka szépséges leányálmai, a vőlegény, a
                  sok szép haszontalanság, az örök vidámság és mulatozás tarka képei. Most
                  elfoszlottak, de vajjon nem fognak-e visszajárni?</p>
               <p>Torbágyi mama erre is tudta a bizonyos választ. De nem mondta ki. Egy mélységes,
                  szomoru, nagy öleléssel szivére akarta zárni Marit.</p>
               <p>Mari azonban, kinek természetes, kedves kedélye még a legszomorubb pillanatokban
                  is átragyogott, bájos szabadkozással lépett vissza:</p>
               <p>- Nem lehet, nem lehet, felébresztjük a babát.</p>
               <p>Igy lesz az ezután. Mari többé nem juthat semmi kedveskedéshez, semmihez, ami
                  szebbé, melegebbé teheti az életet a kötelességen kivül is. Semmihez, nehogy
                  felébresszük a babát...</p>
               <p>Torbágyi mama ezt is tudta, ezt is előre látta s ezen még jobban tudott volna
                  sirni, mint az előbb.</p>
               <p>Mari pedig, miután meggyőződött róla, hogy testvérkéje álmát csakugyan nem
                  zavarta, átadta a dajkának:</p>
               <p>- Vigye el, kérem De le ne tegye a karjairól. Később majd én is utána megyek és
                  átveszem. Azt hiszem: egy percre se szabad s nem is fogjuk letenni. Most azonban
                  lássuk végre Titát. Ugy, de ugy szeretném már megölelni!</p>
               <p>Ballay István ur felrezzent a szomoruságából és megütődve nézett szét:</p>
               <p>- Csodálatos, hogy nincsen itt.</p>
               <p>- Sehol sem láttuk. A kocsin most nem jött elénk.</p>
               <p>- Hé, cselédek, látta valaki?</p>
               <p>A háziur kiáltására innen is, onnan is előjött egy cselédleány. Olyan ügyetlen,
                  nehézkes, tudatlan háziteher, amilyet a vidéki háztartás gyönyörüségére kap a
                  háziasszony s amilyet Mari az ő elegáns, uri életében nem látott sohasem.
                  Csodálkozva, tudatlanul néztek szét.</p>
               <p>- Nos, nem láttátok Titát?</p>
               <p>- Nem, mi sehol sem.</p>
               <p>- Bizonyosan a kertben lesz, - mondta Torbágyiné.</p>
               <p>- Ebben az időben! S ebben az órában, lehetetlen.</p>
               <p>- Már pedig aligha nem, - szólt közbe az egyik szolgáló. - Reggel a bozontosba
                  ment s azóta én nem láttam előjönni.</p>
               <p>- Oh, én már tudom: hol van, - kiáltott fel Mari. - A málnasor végén neki házikója
                  van. Ott szokott ő leginkább lenni. Nos, ha nem jön elénk, keressük fel mi.</p>
               <p>És elindultak. Elől Torbágyi mama és Mari, utánok pedig lassu bánatos lépteivel
                  Ballay István ur. Végig mentek a kopár udvaron le az istállók felé, melyen túl a
                  nagy gyümölcsös és zöldséges kert kezdődött. Az a csodálatos, rejtélyes, elvadult
                  kert, melyre Mari is sokszor visszagondolt.</p>
               <p>Ez a kert most igy ősszel még elhagyottabb volt, mint egyébkor. Nyáron át csak
                  kivált óriási táblái közül egy kis veteményes kert, szemünkbe mosolygott egy pár
                  gyümölccsel rakott fa, de most már ez a rész is csupa bozót volt. Az utakat
                  ellepte a szederinda s a málnás olyan áthatlan, olyan járatlan és ismeretlen táj
                  lett, mintha abban laktak volna az erdei manók. Mari tudta, hogy ennek a málnásnak
                  a végén van a Tita házikója.</p>
               <p>Bár Torbágyi mama egyre türelmetlenkedett, hogy mi is jutott eszükbe: minek
                  gázolnak ők itt a barna avarban és sárga levelek között, Mari csak törtetett előre
                  a régi házikó felé. És egyszer csak megtalálták.</p>
               <p>Valami régi kis deszkabódé volt ez. Valamikor tán arra szánták, hogy elrakosgassák
                  benne a kerti eszközt. De azóta, hogy ezt a kertet semmiféle eszközzel sem
                  ápolgatták már, nem törődtek vele, telisteli futotta a vadszőlő, komló, vadonkelt,
                  elkorcsosodott paszuly. Az ajtaja is alig nyilt, éppen hogy be lehetett rajta
                  férni.</p>
               <p>De a kis vadmadár befért. Ő maga is, meg a sok összehordott motyója, melyből egész
                  fészket rakott magának odabenn. Igazán olyan volt ennek a bódénak a belseje,
                  mintha egy csodálatos, félénk, üldözött, de a maga szabadságában makacs és
                  féktelen madár hordta volna össze. Puha, titkos, védett fészek volt ez és
                  telisteli mindennel, ami Titának, ennek a csodálatos kis vadmadárnak kedves
                  lehetett, vagy arra való volt, hogy elrejtse kutató szemek elől. Itt volt a régi,
                  elkopott viaszbabája, a félszemü Bella, melytől nem tudott elválni és itt voltak
                  azok a könyvek és füzetek, melyek csodálatos módon elvesztek a tanulószobából, a
                  nevelő kisasszony örök álmélkodására.</p>
               <p>Mari már tudta erre a járást s néhány letaposott futóka virág is arról szólt, hogy
                  itt ma már járt valaki. Egyenesen az ajtónak tartott és felnyitotta. A futókák
                  összeszakadtak az ajtónyitás után, csak ez volt az akadály, az ajtót belülről nem
                  zárta be, nem tartotta vissza senki. Mari egy percre megállt a küszöbön, aztán
                  megszólalt:</p>
               <p>- Itt vagy Tita?</p>
               <p>Ott volt, de nem szólhatott. Tita, hevenyészett gyászruhájában, kisirt arccal,
                  halálra fáradva, félig az asztalra borult és aludt. Most, amint a fél karja
                  lecsüngött és borzas kis feje ugy elpihent, igazi vadmadár volt, agyonhajszolva,
                  megsebezve. Ugy látszott irt valamit, ő, aki egyébként ugy irtózott az
                  irószerektől. Tintás volt az egész keze, az orra hegye és a karja alatt egy
                  szétteritett füzet feküdt.</p>
               <p>- Pszt. Csöndesen, - szólt vissza Mari, előre hajolt és gyöngéden kihuzta Tita
                  karja alól a füzetet.</p>
               <p>Régi, piszkos kis füzet volt.</p>
               <p>Gyürött, kopott s megfülezve ugy, ahogy már szinte nem is lehetett. Francia
                  leckéket irtak bele az utolsó kisasszony idejében. Mari az ajtóhoz vitte és
                  olvasni kezdett belőle. Elől, régi fakult betükkel az volt megirva, hogy: én nem
                  láttam a nagybácsi házát, de a szomszéd tollkése igen drága. Magyarul is,
                  franciául is. A sorok alatt azonban két egészen friss, félig el is törlődött sor
                  feketéllett.</p>
               <p>Ezt már Tita irta. Valami annyira lázitotta, kinozta, hogy elhagyottságában tollat
                  fogott. Valószinüleg hallott valamit, amitől félt, amit megérni nem akart és
                  leirta az ő nagy, dülöngő, rakoncátlan betüivel kétszer-háromszor.</p>
               <p>- Én nem akarom, hogy engemet innen elvigyenek. Én nem akarom, hogy Mari
                  hazajőjjön és ráncba szedjen engemet.</p>
               <p>Torbágyi mama ezt is meghallgatta. Nézte az elvadult, akaratos gyermeket, Ballay
                  István urat, kit ezerszer gyöngébbé tett a fájdalom. És nézte, nézte Marit... A
                  szeme megtelt könnyel és jó lelkének minden szánalma végig rezgett ezen a
                  sóhajon:</p>
               <p>- Szegény, szegény Mari.</p>
               
            </div>
            <div type="chapter">
               <head>
                  HARMADIK FEJEZET. Rakjunk fészket.
               </head>
               <p>Pár hetet, a temetés után, távollakó rokonoknál töltött a Ballay-család.
                  Torbágyiék is elkisérték őket, együtt időztek egyideig, de Torbágyi mamát
                  csakhamar hazaszólitották a házi gondok. Bucsuzni kellett.</p>
               <p>Ködös, szomoru, szürke reggel volt az, melyen Mari lekisérte a kocsihoz azokat,
                  kiknél annyi szép napot élt eddig, kik mellett olyan csodaszépeket álmodott.</p>
               <p>- Hát Isten áldjon meg édes gyermekem, adjon neked erőt ahhoz a nagy feladathoz,
                  melyet gyönge vállaidra vettél, - mondta Torbágyi mama.</p>
               <p>Berta pedig, ki sehogy sem birt beletörődni a szomoru változásba, utolsó percben
                  is feljajdult:</p>
               <p>- De hát csakugyan elválunk, csakugyan nem leszesz már a miénk? Ott fogsz te élni
                  abban a rettenetes házban?</p>
               <p>Mari szólni sem birt. Csak intett a fejével és összeszoritotta a száját, nehogy
                  hangosan és gyáván felzokogjon. Tita komor arccal, fürkésző szemekkel állott a
                  távozók mellett.</p>
               <p>Mindeddig egy szó sem volt köztük arról, amit Tita a füzetbe irt. És arról sem
                  beszéltek, hogy mi lesz ezután. Itt marad-e, ujra elmegy-e Mari? S hogy igy esett
                  s hogy ők ezt a kényes kérdést együtt nem bolygatták, Tita ezalatt a pár hét
                  alatt teljesen megnyugodott. Szerette ő Marit igy, idegen házban, hol az ő apró
                  dolgaiba nem avatkozhatott. Csak az örökös felügyelet rabságától félt s attól a
                  rettenetes, alig érthető fenyegetéstől, melyet ugy suttogtak körülötte, hogy
                  ráncbaszedés. Hogy őt Mari majd ráncbaszedi.</p>
               <p>Most, mikor a Berta kérdése felcsendült, csillogó szemekkel kezdett figyelni. És
                  hallotta a Mari szomoru hangu, de szilárd feleletét:</p>
               <p>- Igen, Bertácskám, ott fogok én ezután élni. De majd meglátod: nem lesz az a ház
                  olyan rettenetes. Megyünk nemsokára és fészket rakunk; puha, meleg, jó kis fészket
                  a komor falak között.</p>
               <p>És ugy is lett. Nemsokára azután, hogy Torbágyiék elmentek, Mari komolyan
                  készülődött.</p>
               <p>Tita nyugtalan szemekkel nézte a csomagolást és komor hangon kérdezte:</p>
               <p>- Elmégy?</p>
               <p>- El bizony, Titácskám.</p>
               <p>- Haza, Budapestre?</p>
               <p>- Bizony haza, de Hategyházára.</p>
               <p>- És... és elviszesz engemet is? Parancsolsz, hogy menjek s ha nem akarok...</p>
               <p>- Hát akkor itt maradsz. De nekem otthon most sok dolgom lesz s ha eljönnél
                  segiteni, bizony jó kis lány lennél.</p>
               <p>Tita csodálkozva nézett Marira. Hát nem lesz ráncbaszedés? De csak lehajtotta a
                  fejét és szó nélkül kiment.</p>
               <p>Másnap azonban, mikor alig félóra hiányzott már az indulás idejéből, valaki
                  félénken, bizonytalanul kapargatni kezdte az ajtó kilincsét. Olyan volt ez a
                  zaj, mint mikor az eltévedt, elvadult kis madár, tépett tollakkal, fázva, mégis
                  csak visszatér és tehetetlenül csapkodja a régi jó kis kalitka ajtaját.</p>
               <p>Mari észre sem vette. Éppen irt és sietett, hogy levelét még az indulás előtt
                  postára tegye. A levél igy kezdődött:</p>
               <p>- Kedves Bertácskám!</p>
               <p>És tele volt nagy elhatározással s a fészekrakás ezer tarka tervével. Ah, majd
                  meglátod nemsokára, hogy milyen meleg otthonná tettem én a régi, komor, elhagyott
                  házat.</p>
               <p>Erről irt Mari, mikor a félénk kaparászásból ajtónyitás lett és Tita dugta be a
                  fejét.</p>
               <p>Tita már fel volt öltözve. A fején kalap, a vállán köpeny s a kezében
                  utitáska.</p>
               <p>Mari, amint felemelte a fejét: rögtön meglátta a tükörből Titát, az utrakészet, de
                  hamar leküzdötte a meglepetését s olyan hangon szólt vissza, mint aki csak
                  természetes, csodálni éppen nem való dolgot lát:</p>
               <p>- Rögtön, Titám. Menj csak le addig és töltsd meg a pillangó két zsebét ezzel az
                  elemózsiával, nehogy éhen vesszünk a hosszu uton.</p>
               <p>Tita szó nélkül s boldogan, hogy megtérését még csak magyarázni sem kellett,
                  szedte fel a csomagokat s ment le a pillangóhoz, mely félóra elteltével csakugyan
                  el is döcögött a két testvérrel Hategyháza felé.</p>
               <p>Mari pedig tovább irta a levelet.</p>
               <p>«...Ugy lesz, Bertácskám. A barátságtalan, meszelt falakat majd feldiszitem én
                  azzal a sok apró képpel, melyet együtt festegettünk, a himzéseinkkel és
                  faragványainkkal. Az avult padozatra szőnyegeket teszek. A mi smyrnáinkat,
                  melyeket együtt öltögettünk. Másként rendezem, kitisztogatom az ócska butorokat s
                  az ablakokra függönyöket teszek azokból, melyeket együtt csipkéztünk. Mindez csak
                  gyerekjáték és kellemes időtöltés. Tita velem lesz és segit, mint jó, testvérkéhez
                  illik...»</p>
               <p>Mikor ez a levél elrepült s megállott a budapesti szép, meleg, kényelmes uri
                  házban, hol Torbágyi mama és Berta igazi galamb-életet élt, a jó öreg néni
                  összecsapta a kezét:</p>
               <p>- Még hogy mindez csak gyerekjáték! Ah, Mari, Mari, szegény kis álomlátó lányom,
                  kezdd csak el ezt a játékot. De én nem birom ki még a gondolatát sem sirás
                  nélkül.</p>
               <p>És messze, messze tőle, az elhagyott házban, Mari csakugyan megkezdte a
                  fészekrakást. Egyedül, segitség nélkül, mert hiszen Tita az örökös
                  bizalmatlanságával, félelmével s harcrakész dacoskodásával még csak szaporitotta
                  a dolgot, gondot.</p>
               <p>Akkor, mikor Budapesten olvasták a levelet, Mari éppen egy kettős lajtorja tetején
                  állott s veresre, durvára dolgozott kezeivel a függönyöket szegezgette.
                  Diadalmasan, büszkén nézett le a magasból arra a sok nehéz munkára, melyet eddig
                  már szépen elvégzett. Valóban minden ragyogott a tisztaságtól s minden nagyon
                  csinos és otthonos lett attól, amit Mari finom izléssel elrendezett. De mig ezt
                  elérte: mennyit hajlott, emelt, szaladt, ugrott. S milyen rosszul aludt igy
                  elgyötörve s alig-alig jutva egy kis hamaros ebédhez.</p>
               <p>Szépülni, melegedni kezdett az uj fészek odalenn, de Mari ime már kétszer is
                  megkoppantotta ujját a kalapáccsal.</p>
               <p>- Mintha kettőt látnék, - sóhajtotta és megtörülte verejtékes homlokát.</p>
               <p>Ujra munkába fogott, de a lankadt kezek megint célt tévesztettek, a fáradt testen
                  végig nyilallott a fájdalom s a poros, kendős kis fejre mély és sötét szédülés
                  borult.</p>
               <p>- Tita! - kiáltotta gyöngén, tehetetlenül s azután csak azt látta, hogy forog vele
                  az egész világ s ő valami nagy mélységbe zuhan.</p>
               <p>Mire Tita odarohant a másik szobából, Mari a lajtorja tövében feküdt, arcra
                  borulva, mozdulatlanul.</p>
               <p>Nagy riadalom támadt most. Befutottak a szolgálók, a napszámra fogadott asszony és
                  segitettek Titának jajveszékelni. Marin segiteni egyik sem tudott. Emlegettek
                  doktort, papot, de elfutni senki sem mert. Tita pedig fejét vesztve sikoltozott a
                  nyitott ablakok előtt.</p>
               <p>Sikoltására kinyilott egy ablak a szemközt eső ház zöld zsalugáterei közt. Az az
                  ablak különben is csak félig volt betéve most a napokban s a széles levelü mályvák
                  között mindig ott volt egy bodros fejkötővel diszitett ezüsthaju fej. A falusi
                  szomszédasszony, a széles, sáros utca tulsó felén folyton átkandikált ide s nézte
                  a Mari szakadatlan munkáját. De csak rejtve, titkon, anélkül, hogy egyetlen szives
                  mosolyt röpitett volna a dolgozó lány felé.</p>
               <p>Mari egyszer munkaközben meg is sejtette, hogy lappang ott valaki a mályvák
                  között.</p>
               <p>- Van ott valaki, Tita?</p>
               <p>- Oh, senki. Csak az öreg Vámosné, - felelt Tita és piros arccal fordult el.</p>
               <p>- Oh, ha ismerném! Tanácsolna valamit ugy, mint régen Torbágyi mama...</p>
               <p>- Ne törődj vele, - szólt Tita hevesen. - Vámosné nem jön át, nem szól hozzánk,
                  nem jöhet ide...</p>
               <p>- Miért? - kérdezte Mari, de akkor Tita már messzire volt s nem adott feleletet
                  arról a különös öreg asszonyról, aki folyton idefigyelt.</p>
               <p>Most, hogy a sikoltozást meghallotta, kitárta az egész ablakot és ijedten kiáltott
                  át:</p>
               <p>- Mi történt? De hát szóljanak: mi történt?</p>
               <p>És türelmetlen lett nagyon, mert senki sem felelt. A cselédek tovább
                  jajveszékeltek és Tita elfutott az ablaktól.</p>
               <p>A következő percben már eltünt a szép ezüsthaju fej s nemsokára siető, tipegő
                  lépteket lehetett hallani végig a hosszu vidéki ámbituson.</p>
               <p>Mari éppen akkor mozdult meg. Nehezen, bágyadtan emelte fel a fejét és homályos
                  szemekkel nézett szét.</p>
               <p>A szobába abban a percben lépett be az idegen öreg asszony.</p>
               <p>- Ah, tehát már jobban van, mondta hirtelen s meglátszott rajta, hogy most már
                  tétovázott: maradjon-e, közelebb lépjen-e vagy elmenjen? Szeretett volna segiteni
                  is, de valami régi haragféle viszont arra ösztökélte, hogy mégse tegye meg ezeknek
                  azt a szivességet, melyet a részvét hirtelen fellobbanásában elhatározott.</p>
               <p>Mari csodálkozva nézett az idegen nőre és az egész lényén, amint igy halálra
                  fáradva, betegen feküdt, annyi szánnivaló volt és csodálkozó, kedves, okos
                  szemeiben annyi jóság és kedvesség, hogy az öreg asszonyság végre is odalépett
                  hozzá.</p>
               <p>- Jobban van, gyermekem?</p>
               <p>- Jobban.</p>
               <p>- Nézzük, nem ütötte-e meg magát erősebben? Mert bizony lezuhant. Ah, nehéz munka
                  a házidolog, különösen annak, aki nem szokta meg.</p>
               <p>Lenézett a Mari szegény két kezére, melyek porosak voltak, kicsit véresek,
                  zuzottak is, de azért még most is meglátszott rajtuk a régi kényelmes, úri
                  élet.</p>
               <p>- Szegény kezecskék, - szólt halkan az öreg asszony és segitett Marinak
                  felemelkedni. - Nem fáj sehol valami különösen?</p>
               <p>- Nem, azt hiszem nem. Csak itt a karom s itt a fejem egy kicsit.</p>
               <p>Az, ami a mi édes, hőslelkü Marinknak egy kicsit fájt, bizony két hatalmas zuzódás
                  volt.</p>
               <p>Az öreg asszonyság azonnal ápolás alá is vette és a kis ijedt szolgáló
                  segitségével csakhamar kimosta, bekötötte a sebeket.</p>
               <p>Már éppen készen voltak, mikor kimerülve, lihegve rontott be Tita.</p>
               <p>- Sehol sem találom a doktort! Ugy látszik falura vitték! Édes Marim...</p>
               <p>Közelebb jött s majd hanyattesett ijedtében, meglepetésében, hogy itt találta az
                  öreg asszonyságot.</p>
               <p>- A hugom, - szólt gyönge hangon Mari. Még a régi, uri életben ahoz szokott, hogy
                  a bemutatásokat teljesitse. Most is, szinte gépszerüen engedelmeskedett a jó
                  nevelés szokásának.</p>
               <p>Az öreg asszonyság azonban villámló szemekkel mérte végig Titát, ki most a haja
                  tövéig elpirult.</p>
               <p>- Oh, ismerem. Talán ezerszer jobban, mint kegyed, kisasszony. Sok rendetlenségét,
                  gorombaságát türtem azon a réven, hogy szomszédok vagyunk. És éppen ő az, aki
                  miatt én sohasem jöttem volna ide...</p>
               <p>- Ha a jó szive nem hozza, - tette hozzá Mari édes mosollyal. Lehajolt és
                  megcsókolta az egyszerü öreg asszony kezét.</p>
               <p>Vámos néni nem győzte törülgetni. Micsoda tisztesség! De azért a szeme megtelt
                  könnyel s a szive az egész életre Marié lett.</p>
               <p>- És ez a jó sziv majd megbocsát az én kis szeleburdi hugomnak is. Tita majd
                  belátja hibáját és bocsánatot kér...</p>
               <p>Tita dacosan, vad mozdulattal kapta fel a fejét s fekete szeme szinte szikrázott a
                  sötét szempillák között.</p>
               <p>- Parancsolod? - kérdezte kihivó hangon. - Kezded?</p>
               <p>Mari szeliden, csodálkozva nézett rá:</p>
               <p>- Nem parancsolom és nem is fogok neked parancsolni soha. Csak igen természetesnek
                  találom, hogy az, ki valami illetlenséget elkövet, bocsánatkéréssel helyrehozza. S
                  mert ez olyan természetes, egy percig sem kételkedem benne, hogy meg is fog
                  történni.</p>
               <p>Tita most már elsápadt és beleharapott a dacos, remegő ajkába, mikor elfordult és
                  kiment a szobából.</p>
               <p>Nem is jött többet vissza egész este. Ki tudja: merre csatangolt a bozótban, min
                  töprengett az ő kis házikójában, a rozzant asztala előtt, melyre lehajtotta a
                  fejét. A kis szolgáló hiába kurjongatott neki, hiába hitta vacsorához, nem felelt
                  s nem is jött fel. Mari, ki végre Vámos néni távozása után ágyba került, azt
                  mondta:</p>
               <p>- Hagyjanak békét neki, majd előkerül, mikor az ideje elérkezik.</p>
               <p>És elérkezett. Késő este csörtetett át a bozóton és lassan osont be abba a
                  szobába, melyet közös hálószobának szántak. Gyertyát sem gyujtott, csak tapogatva
                  kereste meg az ágyat, melyben Marit sejtette.</p>
               <p>S mikor ideért, lehajlott hozzá:</p>
               <p>- Mari, édes Mari... alszol? Mari, holnap el fogok menni Vámos nénihez...</p>
               <p>Nem kapott egyetlen feleletet sem. Várt egy kicsit, aztán óvatosan
                  visszahúzódott:</p>
               <p>- Alszik szegény, - gondolta s ebben megnyugodott.</p>
               <p>Pedig egy fehér holdsugár belopódzott a szobába, megsimogatta a Mari arcát. És ez
                  a holdsugár reggel, távozóban azt mondta egy ébredő, csiripelő verébnek, hogy
                  Mari ébren volt és hamisan, de nagyon, nagyon boldogan belenevetett a
                  párnájába.</p>
               <p>Reggel ezt csiripelte minden veréb. Csakhogy Tita aludt minden szép kora reggelen
                  s a verebek nótáját sohasem értette meg.</p>
               
            </div>
            <div type="chapter">
               <head>
                 NEGYEDIK FEJEZET. Vámos néninél.
               </head>
               <p>Másnap Mari nem kelt fel kora reggel. Pihent egy kicsit. Különösebb, nagy dolga
                  már ugysem volt. A lakás szépen kicsinositva s a régi butorokkal kényelmesen
                  berendezve már tegnap estig készen volt. Hamarább elkészült, mint tervezte és még
                  egy pihenő napja is maradt. Édes atyját és piciny tesvérét csak másnapra
                  várta.</p>
               <p>No hát irt nekik levelet. Lelkükre kötötte: hogyan pakolják be a babát és hogy
                  nagyon vigyázzanak rá az egész uton. Azontúl már az övé lesz. Elkészitette puha
                  kis bölcsőjét az ő szobájában, az ágya mellett.</p>
               <p>Mikor aztán elkészült a levéllel és a falusi postát, a Ferkó cigányt, útnak
                  inditotta a másik falu felé, öltözködni kezdett, meg akarta látogatni Vámos
                  nénit.</p>
               <p>Tita a szempillái alól leste, hogy mit csinál Mari. Várt egy kicsit, parancsol-e
                  neki valamit? S minthogy Mari csak néhány kedves megjegyzést tett a szép őszi
                  napra s a papáról, a testvérkéjéről beszélt, hát ő is öltözködni kezdett. Ledobta
                  a házi ruháját és szedte elő a kimenőjét.</p>
               <p>Csak ugy alsószoknyában állott Mari előtt és Mari, ki rendhez, elegánciához
                  szokott, majd elájult meglepetésében. Ennek a szegény, elvadult gyermeknek nemcsak
                  kétes szinű, hanem rongyos volt mindene.</p>
               <p>Tita észrevette Mari megdöbbenését és rögtön védelmi állásba helyezkedett:</p>
               <p>- Korholni akarsz? Hogy rongyos ez is, az is és nem varrom meg? Hogy miért viselem
                  oly sokáig? Oh az a kiállhatatlan Vámos néni is ilyenekkel kellemetlenkedett. Te
                  is kezded? Parancsolni akarsz?</p>
               <p>- Édes Tita, - szólt Mari. - Ugyan tégy le már arról az örökös gyanuról, hogy én
                  parancsolni akarok neked! Hiszen eddig egyetlen erős szavamat sem hallottad. Nem
                  igaz?</p>
               <p>Tita lesütötte a szemét, elpirult s alig lehetett hallani a motyogását.</p>
               <p>- Igaz...</p>
               <p>- No hát. Nekem semmi közöm sincs a te holmidhoz. Utoljára is ma-holnap te is nagy
                  leány vagy s magadtól is tudod, hogy rendet és tisztaságot kell tartani s nekünk
                  magunknak javitgatni a ruhát, fehérnemüt. Ezt minden nagy leány tudja, te is az
                  leszesz és nem várod azt, hogy én komandirozzalak. Nemde?</p>
               <p>Tita nagyon szeretett volna felkiáltani, hogy hiszen csak ettől retteg folyton. De
                  valami fojtogatta a torkát, elhallgatott és öltözni kezdett most már alaposan és
                  rendesen. Majdnem egyszerre lettek készen. És szerény gyászruhájában Tita most már
                  majdnem olyan rendes, uri kisasszonynak látszott, mint Mari.</p>
               <p>A kalapját is feltette és várta, nem fog-e csodálkozni Mari, hogy ő is készül
                  valahová.</p>
               <p>Mari nem csodálkozott. Feltette ő is a kalapját és mielőtt elhagyták a házat, ugy
                  szólt Marcsához, az ijedt arcu szolgálóhoz.</p>
               <p>- Vámos tekintetes urékhoz megyünk. Ha esetleg történik valami, fuss át
                  értünk.</p>
               <p>És elindult szép, elegáns könnyű cipőivel a hategyházai utca felé.</p>
               <p>A hategyházai utcán aztán feneketlen sár, habarcs fogadta, itt-ott egy-egy
                  kődarab, néhány libbenő deszka, melyen mégis csak el tudott menni valahogy az, aki
                  ebbe a különös sétába, mely jórészben ravasz ugrándozásból, más részben ügyes
                  átsiklásból állott, már régen beleszokott. Tita, rövid ruhájában ugy ugrált mint
                  egy erdei mókus. Mari félve, üggyel-bajjal kimerülve követte.</p>
               <p>- Nos? - kérdezte Tita? - Nem jobb lenne most egy jó kocsi vagy egy csilingelő
                  villamos?</p>
               <p>- Minek? - felelt Mari nyugodtan. - Erősebb, nehezebb cipőt kérek apától és rövid
                  ruhát. Aztán, hogy jól belejőjjek a falusi sétába, gyakrabban megyünk Vámos
                  nénihez.</p>
               <p>És ezt az utolsó: megyünk-et is ugy ejtette ki, mintha a világ legtermészetesebb
                  dolgáról lenne szó. Tita csak hallgatta és ment tovább, előre a deszkákon.</p>
               <p>Csak szemközt laktak. Akár átkiálthattak egymáshoz. De átjutni látogatóba majd egy
                  félórai kinos munka volt.</p>
               <p>Vámos néni, aki szokása szerint a mályvák közül nézegetett az utcára, észrevette
                  az érkezőket és ajtót nyitott nekik.</p>
               <p>- Isten hozta, kedvesem, - szólt Marihoz. Megölelte és elindult vele anélkül, hogy
                  Titát egy pillantásra méltatta volna.</p>
               <p>Mari kedves mozdulattal fordult vissza és ugy, mint tegnap, most is bemutatta
                  Titát:</p>
               <p>- A hugom...</p>
               <p>Tita pedig olyan szerényen, olyan megadással lépett most előre, hogy Vámos néni
                  nyelvéről elröppent minden csipős szándék. Egyszerüen kezet nyujtott neki és
                  csodák csodája, Tita most megcsókolta ezt az öreg kezet, ugy, amint Maritól
                  látta.</p>
               <p>- Bocsánatot kérek, - mondta halkan.</p>
               <p>De ez már igazán sok volt a jó öreg falusi asszonynak, ki szerette az egész
                  családot és a szive mélyéig soha Titára sem haragudott. Tele lett a szeme
                  könnyel.</p>
               <p>- Haszontalan gyerek! - kiáltott fel sirva, nevetve, aztán egy jókora barackot
                  nyomott a Tita uj kalapjára, de azért odaölelte a pepita kendőjére, mely keresztbe
                  volt tűzve a mellén és birsalma szagu volt.</p>
               <p>Mikor az öreg ur előtipegett a szobájából, Vámos néni és Tita még mindig
                  ölelkeztek.</p>
               <p>Az öreg ur egyszerüen elejtette a pipáját ennek a csodának a láttára.</p>
               <p>- Zsiga, Zsiga! - kiáltott Vámos néni. - De hát jőjj ide, Zsiga. Nézd: milyen
                  kedves vendégeink érkeztek, Ballay Mari kisasszony és az ő kedves kis huga,
                  Titácska.</p>
               <p>Zsiga bácsi csak kinyitotta a száját, hajlongott, de szóhoz jutni még mindig nem
                  birt. Hiszen ez a kedves Titácska még tegnap is «utálatos, neveletlen kölyök volt,
                  kinek nem ártana kitekerni a nyakát.» S ezen a nyakon, a kitekerésre itélt nyakon,
                  most az ő öreg feleségének a karja nyugodott... Furcsa, furcsa... Belevész az
                  ember esze, ha az asszonyok dolgát látja.</p>
               <p>Zsiga bácsi nem tudott kiigazodni.</p>
               <p>Mari aztán segitett a bajon. Hozzá lépett és kezet szoritott vele.</p>
               <p>- Első és legkedvesebb kötelességem volt a szomszédjainknál tisztelegni. Remélem
                  jó egészségben találtam mindnyájokat...</p>
               <p>Budapesten persze, finom uri körében, a szép, elegáns Ballay Mari nem ilyen
                  szavakkal köszöntött be. De most finom női ösztöne megsugta, hogy ezeknél az
                  egyszerü, jó, falusi embereknél az egészség az a téma, melyről egyáltalában
                  beszélni érdemes.</p>
               <p>- Köszönjük szives kérdését, csak megvagyunk, bár ez az esős ősz igazán nem
                  dolgozik a javunkra. Tetszik tudni, köszvényem van. Itt, a lapockámban, a
                  térdeimben is, az öregem pedig fuldoklásban szenved s ha az ég beborul, rosszabbul
                  van ő is. De kegyed, kedves kisasszony...</p>
               <p>- Ah, ugy szeretném, ha egyszerüen csak Marinak hivnának...</p>
               <p>- Mari! Milyen egyszerü kis név. És én Lencsi néni...</p>
               <p>- Lencsi néni és Zsiga bácsi...</p>
               <p>Nem, a két jó öreg ezt már nem birta kiállni. Ujra megölelték Marit és az elegáns,
                  szép Ballay kisasszonyt betessékelték a birsalmaillatos szobába, melynek száz
                  esztendős diófa butorai, fehér moll függönyei egyszerüek voltak ugyan, de csak
                  tisztességről, jóságról, szeretetről tudtak beszélni.</p>
               <p>Tita álmélkodva követte a háziakat és Marit, ki ugy ült le a fekete bőrdiván
                  baloldalára, mintha örökké csak itt ült volna s ugy beszélt a köszvényről, az őszi
                  termésről, a télről s a drága fáról, mintha ennél szellemesebb témákat sohasem
                  hallott volna.</p>
               <p>De beszéltek egyébről is. Mari, kit a fészekrakás szenvedései meggyőztek arról,
                  hogy bizony túlbecsülte az erejét, a tapasztalatát, az ügyességét, mikor magára
                  vette a pusztuló ház, sőt a kis gyermekek gondozását, azon iparkodott, hogy ennek
                  a derék és házidologban olyan tapasztalt asszonynak a jóindulatát megnyerje.</p>
               <p>Elképzelhetjük, hogy ennek a bájos leánykának mindez hamar sikerült. A társaság,
                  itt ebben a tisztaságtól ragyogó szobában csakhamar megállapitotta a Ballay Mari
                  életének programmját. Mint nem régen a két, boldog, álmodó fiatal lány a Torbágyi
                  palota selyem függönyei között. Csakhogy most már ugy, ahogy az élet szabja s nem
                  a leányálmok.</p>
               <p>- Ugy, ugy, gyermekem, ne féljen semmit. Cselédet kap okvetlenül, jó, derék leányt
                  s azt szépen betanitja...</p>
               <p>- Megtanítom én? Mire? - kérdezte Mari, ki eddig ugy élt, hogy alig-alig látta a
                  cselédeket.</p>
               <p>- Mindenre, gyermekem. Mert ezek a falusi parasztlányok még csak takaritani sem
                  igen tudnak...</p>
               <p>- És főzni...</p>
               <p>- Nos, főzni, főzhet. A konyha jó és a tűzhely nem füstöl, az éléskamra is ott van
                  közel...</p>
               <p>- De hát ki főz? - kérdezte Tita.</p>
               <p>- Kicsoda? Hát Mari. Cselédre ilyet nem biz a jó asszony. És a mosással sem lesz
                  sok baj, csak korán kell fölkelni hozzá. Ha nem éjfélkor kezdik, nem ér semmit. Ha
                  pedig nem a háziasszony szappanoz, az egész fehérnemü tönkremegy. Tud-e
                  szappanozni?</p>
               <p>Mari pirulva, mosolyogva vallott:</p>
               <p>- Bizony nem.</p>
               <p>- No, majd megtanitom én. Mindenre megtanitom. Káposztát teszünk el és a homokba
                  sok zöldséget. Gyümölcsöt a kamarába és tarhonyát a zacskóba. Gyerekség az egész.
                  Csak aludni nem igen lehet sokat s az ember nem dughatja össze a két kezét. Estig
                  majd ketté törik a dereka, az igaz. Nos, hát nem fáj az enyém is minden este? -
                  fordult Zsiga bácsi felé.</p>
               <p>- Ajaj! - felelt az öreg Zsiga bácsi. - Mind elkenegeti a kámforomat, pedig még a
                  lapockám is kivánja.</p>
               <p>- Bekámforozom magát is, lelkem, a derekát, mikor majd annyit jár pincébe
                  padlásra, hogy a fáradtságtól majd ketté szakad. De aztán, milyen jól fog
                  aludni...</p>
               <p>Reggel öt óráig meg sem mozdul...</p>
               <p>- Öt óráig, - ismételte Mari, ki olykor táncolt reggeli öt óráig, de ilyen korán
                  ágyból kelve sohasem tisztelte még a napot.</p>
               <p>- Öt óráig szabad aludni, bizony. De akkor talpra. Ne féljen, eleinte majd
                  felköltöm én. Talpra, kis leányom és dologhoz, Mari is, de Tita is, mert idejében
                  kell ezt megtanulni.</p>
               <p>Tita rettenetes arcot vágott, - Mari majd megijedt, hogy most megint baj lesz ám,
                  - de csak lenyelte a rossz kedvét és csodálkozva, ijedten nézett Marira.</p>
               <p>Mari pedig, akinek a szép leányálmai hogy belefultak az élet keserves
                  kényszereibe, csak ült Lencsi néni mellett és hallgatta az asszonyi bölcseség
                  szavait.</p>
               <p>Még csak el sem sápadt, még csak el sem borult a szeme. Ült bátran, büszkén,
                  erősen és szép arcán a kötelességet teljesitő lányok sugaras, meleg dicsfénye
                  ragyogott.</p>
               <p>- Igy, igy, aranyom, - mondta Lencsi néni. - Nem kell megrettenni. Csak bátran,
                  előre. És ha valami baj lesz, itt vagyok én. Akár a házzal, akár a kis
                  testvérkével.</p>
               <p>- De hiszen az olyan baba mindig alszik, - szólt Mari.</p>
               <p>Mire aztán a két öreg ugy, de ugy kacagott, hogy kiperdült a szemükből a köny.</p>
               <p>- Majd meglátjuk, majd meglátjuk, - mondta Lencsi néni. - De azért ettől se
                  ijedjen meg szivem. Én azt tartom, hogy jó mindent ugy, amint az életben van, s
                  nem ugy, mint a versek irják, a leányoknak előre megtanulni. A versekben a kis
                  gyermek csak mosolyog, gőgicsél és angyali módon alszik...</p>
               <p>- És az életben? - kérdezte Mari.</p>
               <p>- Majd meglátjuk a többit, - felelt Lencsi néni s miután pompás vajaspogácsával
                  majd agyontömte őket, szeretettel kisérte ki a vendégeit.</p>
               <p>- Aranyos, bájos gyerekek, - mondta Zsiga bácsinak s most már nem tett különbséget
                  közöttük.</p>
               <p>- Hanem bajod lesz elég ezzel az ártatlan városi kisasszonnyal, - mondta Zsiga
                  bácsi.</p>
               <p>- Szégyeld magad: még ijesztgetni akarsz. Azért sem félek, ha bajom lesz vele,
                  segitek rajta, ennyi az egész.</p>
               <p>És zsörtölődve ment a mályvái közé, hogy még egyszer lássa a Ballay lányokat, kik
                  most köveken, deszkákon át igyekeztek hazafelé.</p>
               <p>Igen, mentek, mendegéltek. S mikor hazaértek, lerakták a szép ruháikat és bementek
                  az ebédlőbe.</p>
               <p>Az ebédlő szép, tiszta, rendes volt már, hanem bizony senki sem teritett, mert
                  Mari kisasszony, a ház érdemdús asszonya ebédről gondoskodni elfelejtett.</p>
               <p>- Uram Isten! - kiáltott fel. - Hát csoda?</p>
               <p>Nem, Tita egyáltalában nem csodálkozott. Ugyan miért is? Egyszerüen meghitta Marit
                  ebédre magához. A kis kerti ház szalmája közt annyi vadkörte volt eldugva, hogy
                  egy vén takarékos mókus is megirigyelte volna.</p>
               <p>- Odamegyünk, Mari és jóllakunk...</p>
               <p>De ebből a szép tervből mégsem lett semmi, mert a tenyeres-talpas szolgáló átjött
                  Vámoséktól s egy tálcán kész és kitünő ebédet hozott.</p>
               <p>- A tekintetes asszony ugy látta a muskátlik közül, hogy a kémény nem füstöl és
                  haragudott a kéményseprőre. Bizonyosan nem járt itt és nem lehetett ebédet főzni.
                  Máskor, ha nálunk ilyen baj lesz, tessék visszasegiteni.</p>
               <p>- Tita! - kiáltott fel Mari. - Tizszer fogod megcsókolni ennek a jó, gyöngéd,
                  finom asszonynak a kezét.</p>
               <p>Tita tapsolt, körültáncolta a jó illatu eledeleket, melyekkel utoljára sem
                  vetélkedett a vadkörte (ezt be kell látni) és tapsolása, ujjongása közt észre se
                  vette, hogy Mari most neki parancsolt. Parancsolt s ő még a szive mélyén meg is
                  fogadta, hogy ezt a parancsot teljesiti!</p>
               
            </div>
            <div type="chapter">
               <head>
                  ÖTÖDIK FEJEZET. Utazás a pillangóval.
               </head>
               <p>Másnap reggel, miután megittak egy-egy pohár hideg tejet és elmorzsolgattak két
                  darab fekete kenyeret - hja, igy volt: a kisasszonyok nem keltek fel reggelit
                  késziteni, - Mari, aki ahhoz szokott Torbágyiéknál, hogy már reggel kigondolt
                  valami kellemes tervet, igy szólt:</p>
               <p>- Tudod mit, Tita? Befogatunk a pillangóba és elmegyünk édes apa elé. Hiszen ma
                  jön haza és hozza az én kis testvérkémet. Jó lesz-e?</p>
               <p>- Nagyszerü! - kiáltott fel Tita vigan ugrándozva és elszaladt, hogy a kimenő
                  ruháját előszedje.</p>
               <p>Mari is öltözni kezdett s mialatt magára szedte ruháit, a kellemes viszontlátásra
                  s a meglepetésre gondolt.</p>
               <p>- Édes apa jön, jön a babával és a dajkával a pusztáról. Lassan ballagnak a
                  sárban, alig várják, hogy meglássanak minket, de az idő olyan nehezen halad...</p>
               <p>Hát egyszer csak szemközt is jön egy kocsi. Összetalálkoznak. Ki néz ki a
                  kocsiból? Mari! Tita! Oh, nem is kell ennél nagyobb öröm...</p>
               <p>Amint ezt elgondolta, még jobban sietett az öltözéssel s nagy buzgalmában észre se
                  vette, hogy valaki már kétszer is megkopogtatta az ajtót. Már éppen a kalapját
                  tette fel, mikor benyitott Vámos néni.</p>
               <p>- Szabad? - kérdezte. Aztán megdöbbent, amint a kalapot látta.</p>
               <p>- Csak nem készülnek valamerre?</p>
               <p>- De igen. Édes apa elé megyünk, - felelt Mari és viszont ő csodálkozott most,
                  amint észrevette, hogy Vámos néni körülnéz, majd a fejét csóválgatta. Látszott
                  rajta, hogy valamivel nincs megelégedve és Mari akaratlanul is bővebben kezdett
                  magyarázgatni.</p>
               <p>- Igen, igen. Apa elé kocsizunk. Hozza a testvérkémet, hát mégis csak ugy illik,
                  hogy eléjök menjünk, üdvözöljük és elfogadjuk...</p>
               <p>- Ugy, ugy, - mondta Vámos néni. - Aztán együtt térnek majd haza és édes apának
                  meg a babának teljesen elég lesz az ünnepélyes és előzékeny fogadás. Az majd
                  mindent pótol: meleg, rendes szobákat, jó ebédet, elkészitett ágyakat...</p>
               <p>Mari az ajkába harapott és azt hitte: legjobb lenne a föld alá sülyedni. Hiszen ő
                  minderről elfelejtkezett. Eddig szó sem esett ilyesmiről, a fényes, városi
                  háztartásban, Torbágyi néni kormánya alatt, ugy megtörtént minden, mintha
                  szolgálattevő tündérek s magától terülő asztal gondozta volna őket. De most?!
                  Hiszen csakugyan ő lenne az, aki olyan nemes hévvel, nagy elszántsággal magára
                  vállalt minden gondot?</p>
               <p>Lehajtotta a fejét és szép arcán, mely még folyton égett a szégyentől, két fényes
                  könycsepp gördült végig.</p>
               <p>Lencsi néni halálra rémült.</p>
               <p>- Szent Isten! Gyermekem, - kiáltotta olyanféle fokozódásban, amint a
                  zongorázásban a crescendot értik és magához ölelte Marit. - Nem akartam, nem ezt
                  akartam, kicsikém. Csak szeretetből szóltam, mert hiszen maga is beláthatja, hogy
                  édes apának és a testvérkének most egyébre lenne szüksége. No, ne sirjon drágám,
                  ne sirjon.</p>
               <p>Ne sirjon! Mintha bizony lett volna a világon olyan fiatal lány, ki ezekre a
                  szavakra, hogy ne sirjon, zokogásra ne fakadt volna, ha már előbb egy kicsit
                  pityergett. Mari is csak azt cselekedte, s minthogy Lencsi néni sem akarta hagyni
                  magát, mire Tita bejött, ugy sirtak mind a ketten, akár a záporeső.</p>
               <p>- Ah, Lencsi néni! - kiáltott fel Tita immár azon a barátságos hangon, mely
                  teljesen uj, de igen kedves volt mind a kettőjüknek. - Tudtam én, hogy egy kicsit
                  megsirat, ha utra kelünk. Elválás nincs anélkül.</p>
               <p>Vámos néni hamar megtörülte a szemeit s ugy a zsebkendője mögül kérdezte:</p>
               <p>- Hát honnan tudtad, hogy átjövök?</p>
               <p>- Honnan? Hát abból, hogy apát várjuk és ebéd meg mi egymás kell.</p>
               <p>- De Tita, Tita - szörnyüködött Mari. - Hiszen ez nem a Lencsi néni
                  kötelessége.</p>
               <p>- Ha nem is: mégis megteszi. Hát tegnap? Ugyan ki kényszeritette rá, hogy ebédet
                  küldjön? Egyszerüen tudta, hogy ugy kell, ugy jó, hát megtette. Hanem pompás is
                  volt ám minden. Édes Lencsi néni, csókolom érte a kezét.</p>
               <p>És Tita csakugyan lehajolt és megcsókolta a kedves öreg asszony kezét. Tegnap
                  látta ezt a mozdulatot, ezt a kézcsókot Maritól és még akkor elhatározta, hogy
                  egyszer ő is megteszi, ha nem parancsolja senki.</p>
               <p>Most már természetesen rendben volt minden. Hiszen Lencsi néninek sem volt egyéb
                  kivánsága a világon, minthogy ő süssön, főzzön, ő mutassa meg, hogy mit tud,
                  aztán jól megvendégelje azokat a szegény elhagyott embereket. S megvendégelvén
                  őket, szépen bekasszáljon két, esetleg három háladatos kézcsókot. Öreg asszonynak
                  a kávéján, a macskáján kivül, hiába, már csak ilyesmiben telik kedve.</p>
               <p>Hiába szabadkozott Mari, hiába könyörgött, Lencsi néni kiizent, hogy de igenis, be
                  kell fogni a pillangóba. Rájok rakta a felöltőket. Tetejébe egy-egy nagy kendőt.
                  Kihordatta a lábmelegitőket. Két lábzsákért még át is szalasztatott. Telerakta a
                  pillangó tátongó zsebeit pogácsával, almával. Különben hozatott egy farkas-bundát
                  is. Beparancsolta a gyerekeket a kocsiba, betakarta bundával, kendőkkel,
                  lábmelegitővel. Egy-két pogácsát, almát már is a kezökbe nyomott, aztán halálos
                  fenyegetések között (hogy agyoncsapja rögtön!) megparancsolta az öreg kocsisnak a
                  nagy gondoskodást és okos hajtást. Még egyszer megcsókolta őket, mégegyszer
                  benyujtotta hozzájuk a kezét, azzal a szóbeli tilalommal, hogy ne bántsák.
                  Mindamellett bekasszált két kézcsókot és Isten áldásával utnak eresztette
                  őket.</p>
               <p>- Itthon nem lesz semmi baj! - kiáltott utánuk. - Rögtön főzéshez fogok. Mihály!
                  Ha valami baj lesz, magát rögtön agyoncsapom!</p>
               <p>A pillangó már az utca végén döcögött és a jó Lencsi néni még egyre üldözte
                  fenyegetéseivel az öreg Mihály kocsist, ki csöndesen pipálgatott a bajusza alatt s
                  az agyoncsapás veszedelmeiről mit sem tudott.</p>
               <p>- Megyünk, megyünk! - ujjongott Tita. - Ah, Mihály bácsi, kergesse egy kicsit
                  ezeket a macskákat. Ugy-e milyen pompás dolog kocsizni Mari?</p>
               <p>- Ah, Tita, nem illet ez meg már engemet, kötelességmulasztással jutottam hozzá, -
                  felelte csöndesen Mari.</p>
               <p>De később, mikor valahogy kievickéltek a sárból, szép őszi vetések közé értek,
                  varjakat riogattak az ostorral, sőt egy igazi, eleven nyulacskát is láttak,
                  felvidult Mari is és valahogy a pogácsa és az alma is eltünt.</p>
               <p>De aztán nehezebb, keservesebb lett az ut. Fényes, feneketlen sártengerek nyiltak
                  meg előttük, a két szegény lovacska majdnem uszott bennök és a pillangó
                  veszedelmesen libegett a fekete dágvány marasztaló hullámain. Az ostor szaporábban
                  csattogott és Mihály bácsi illetlen szavakkal sértegette a lovacskákat. A sár
                  nagyobb, mélyebb lett, a lovak fáradtabbak és a pillangó már alig-alig mozdult.
                  Libbent egyet előre, egyet hátra, aztán nem libbent semerre, beleakadt a
                  kátyuba.</p>
               <p>- Mihály! - kiáltott Tita. - Azonnal kihajtson innen, mert meglássa: agyoncsapja
                  Lencsi néni.</p>
               <p>- Csaphat már engem, - felelt Mihály bácsi a bajusza alól. - Hát csak csapjon, ha
                  utánam tud jönni ide, mert hogy én innen ma nem jutok a szine elé, az már szent
                  bizonyos.</p>
               <p>Hiába sikongattak a lányok, leereszkedett ő is a sárba, megszabaditotta a lovait,
                  felugrott az egyikre és kievickélt egy keskeny partra, hol éppen hármuknak volt
                  egy kis száraz hely. Ott aztán a magasságban felemelkedett a ló hátán és kezéből
                  ernyőt csinált a szemei fölé.</p>
               <p>- Mit néz? - kiáltott Mari.</p>
               <p>- Hát csak azt, hogy jön-e valami segitség erre felé.</p>
               <p>- Nos, jön valaki?</p>
               <p>- Azt tartom, hogy nem.</p>
               <p>- Hogy senki, senkise jön?!</p>
               <p>- Azt tartom, hogy senki. Néha bizony elrostokol az ember ilyen helyen két napig
                  is, mert okos ember nem jár erre őszi esők idején.</p>
               <p>Ezzel lemászott a lóról, letisztogatta magáról a sarat és ujra illetlen szavakat
                  hallatott, mert bajlódás közben elveszett a masinája és most már tessék: mivel
                  gyujtja meg a pipáját.</p>
               <p>Mari és Tita összehuzódva, remegve ült a pillangó belsejében. Bár az igazabban,
                  jobban megszeppent lány kettőjük közül Mari volt, aki bizony ilyen őszi
                  utazásokról nem hallott még semmit, mégis ő bátoritotta Titát.</p>
               <p>- Ne félj, édeském. Ha más segitség nem jön is, édes apával találkoznunk kell
                  délfelé.</p>
               <p>Tita kivette Mari öve mellől a szép kis zsebórát és csüggedten nézte, szomoruan
                  mondta:</p>
               <p>- Most reggeli nyolc óra van...</p>
               <p>Szerencse, hogy Mihály bácsi nem találta meg a masináját, nem tudott pipálni s igy
                  dolog nélkül unatkozott és nyugtalankodott, hát minduntalan fel-felkuszott egy
                  nagy vadkörtefára s onnan nézett a messzeségbe. Ugy tiz óra felé lehetett, mikor
                  végre leszállt és bekiáltott a pillangóba:</p>
               <p>- Na, nem kell félni. Amonnan balról, a régi utról jön már két lovas ember.</p>
               <p>Tita persze rögtön kikecmergett a bundákból és felment a kocsisülésre
                  szétnézni.</p>
               <p>- Igaz? - kérdezte Mari.</p>
               <p>- Már én is látom. Vágtatnak erre balról. Idetartanak.</p>
               <p>Most már Marinak se volt nyugta. Ő is felkuszott Tita után és akkor mikor az
                  idegen lovasok odaértek, a két Ballay kisasszony a kocsisülésre kuporodva nézett
                  ki a nyiláson. Mint egy sárbaesett fészekből két kis megszeppent madár.</p>
               <p>A jövevények hamar megértették a helyzetet. Bizonyosan nem először találkoztak
                  ilyen elakadt kocsival az alföldi dágványokban. És nem olyan emberek voltak, akik
                  közönyösen nézik a más baját. Mihelyt felértek Mihály mellé a töltésre, azonnal
                  leugrottak a lóról mind a ketten.</p>
               <p>- Az egyik uri ember, - sugta Tita. - De idegen. Sohasem láttam még Hategyházán. A
                  másik a szolgája lehet.</p>
               <p>Mari is hálás és érdeklődő szemekkel nézte a segitőket, de azok ügyet se vetettek
                  a kisasszonyokra. Segitettek Mihálynak, hogy négyesbe fogja a lovakat és a
                  partról mutatták neki: merre forduljon. Mihály aztán persze olyan diadalmas
                  «gyihó»-kat harsogott, mintha egyedül ő mentette volna meg a dolgot.</p>
               <p>- Gyihó, gyihó! - hangzott a párás, ködös őszi levegőben, a pillangó megrándult,
                  előre libbent s mindegyre szaporább libbenéssel végre kijutott a kátyuból s
                  egyenes utra ért.</p>
               <p>- Igy! - kiáltott szép, erős, érces hangon az uri lovas, ki az egész mentést rövid
                  parancsszavakkal kisérte eddig is. - Most már bátran mehet előre, kocsis. Erre
                  tűrhető az út. De ha majd visszafelé hajt, hát jó előre már ott a keresztnél,
                  csapjon át a réti utra és ugy kerülje ki a kátyut. Érti?</p>
               <p>- Igenis értem. Ugysem megyünk már messzire, mert csak a tekintetes urral akarunk
                  találkozni. A Ballay főbérlő urral, - magyarázta tovább.</p>
               <p>Az uri lovas élénk mozdulattal kapta fel a fejét s a kocsi belsejébe nézett.
                  Mintha csak most kezdett volna azzal törődni, hogy ül valaki a kocsiban. Tekintete
                  a Mari szép szemeivel találkozott. Könnyedén meghajlott, levette a kalapját s azon
                  a hangon, melyen csak a nagyon finom, igazán uri emberek szólnak nőkhöz, bárhol
                  találják is őket, udvariasan szólt:</p>
               <p>- Parancsolnak még valamit? A kocsi rendben van.</p>
               <p>- Köszönöm, - felelt Mari és elpirult. Félni kezdett, hogy az idegen, elegáns
                  fiatalember kineveti őket azért a sok batyuért, melyeket Lencsi néni rájok
                  rakott. Legalább a vedlett róka-bundát iparkodott eltüntetni s nagyobb zavarral
                  ismételte a mondását.</p>
               <p>- Köszönöm. Azt hiszem, mehetünk is.</p>
               <p>Ezalatt a szolga is rendbe hozta a nyerges lovakat.</p>
               <p>Az idegen ur ujra meghajolt és finom mosollyal lépett vissza.</p>
               <p>- Ezentúl már teljesen járható az út.</p>
               <p>Ellépett a kocsitól s fejére tette a kalapját, melyet eddig kezében tartott.</p>
               <p>- Milyen gyönyörü ember volt! - kiáltott Tita, mikor már a lovasok elvágtattak s
                  ők is döcögtek tovább. - Magas, barna és a szeme olyan kék, mint az ibolya. De
                  meg se kérdeztük: hogy hijják, honnan jött? Ő se törődött velünk. Még csak el se
                  mondhatjuk Lencsi néninek, hogy ki segitett rajtunk. Talán sohasem látjuk többet,
                  nem jár mifelénk s mi szépen elfelejtjük. Milyen kár! Legalább meg kellett volna
                  tudni a nevét. Igy csak elfelejtjük.</p>
               <p>- Ne csacsogj, - szólt rá Mari olyan türelmetlenül, olyan szokatlanul, ahogy ő
                  eddig soha, sohasem szólott még.</p>
               <p>Tita nagy szemet meresztett s egy percre azt hitte: tehát most «kezdi». És nyomban
                  olyan mozdulattal leste, mint egy karmolni készülő vadmacska. De mindez hiába való
                  volt. Mari fázósan, szomoruan huzódott össze, nyakig felhuzta a Lencsi néni nagy
                  kendőjét és behunyta szemeit. A Tita szavaira gondolt, az ismeretlenre és egyszer
                  csak ugy volt, mintha azt szerette volna mondani:</p>
               <p>- Én nem felejtem el sohasem.</p>
               <p>De ezt nem mondta ki.</p>
               
            </div>
            <div type="chapter">
               <head>
               HATODIK FEJEZET. Különös felfedezés.
               </head>
               <p>A veszedelmes dágványokon túl, szilárd, egyenes uton most már még a fáradt
                  lovacskák is vigabban húzták a pillangót és a mi utasaink csakhamar odaértek, hol
                  az öreg kocsis számitása szerint találkozniok kell majd a szemben jövő
                  kocsival.</p>
               <p>- Talán ne is mennénk tovább, - mondta Tita.</p>
               <p>De ezt a kijelentését kétszer, háromszor is ismételnie kellett, utóbb még egy kis
                  gyönge testvéri rázás kiséretében, mig végre a nagyobbik lány kinyitotta a szemét
                  és felriadt.</p>
               <p>- Álomszuszék és még ő beszél másokra, - mondta Tita kedveskedve, de durcásan.</p>
               <p>- Sohasem korholom azt a - másokat, sohasem beszélek róluk, - felelt Mari. Most is
                  nyugodt, komoly és mégis szeretetteljes akart lenni, de Isten tudja miért: a
                  hangja remegett és egy könnyet morzsolt szét az ő álmos szemeiben. - Különben mit
                  mondtál Tita?</p>
               <p>- Hogy már innen ne is menjünk tovább. A kocsi néhány perc mulva felér erre a
                  dombra.</p>
               <p>Hát belenyugodott ebbe is, különben sem tehetett mást, mert az öreg kocsis már
                  régen magától is megállott, leszállt és betakarta az izzadt lovakat.</p>
               <p>- Talán szállnánk le mi is.</p>
               <p>- Nem bánom.</p>
               <p>- És menjünk egy kicsit gyalog a füves úton.</p>
               <p>- Nem bánom.</p>
               <p>- Nohát gyerünk, nembánomka, - szólt nevetve Tita, megragadta a Mari kezét és
                  kacagva szaladt le vele a dombról. Mari is nevetett, bár a szive olyan
                  szokatlanul nehéz és szomorú volt.</p>
               <p>Amint leértek a dombról, és befordultak egy mellékutra, csakugyan meglátták a
                  közeledő kocsit.</p>
               <p>- Jönnek! Ah, mit fog mondani édes apa!</p>
               <p>Az, amit később Ballay István ur mondott, csakhamar lehütötte a Tita jókedvét, de
                  bizony a kiváncsiságát sehogysem elégitette ki.</p>
               <p>Ballay ugyanis még most is nagyon szomoru volt. Valószinüleg baj volt a babával,
                  kit Mari azzal a jó véleménnyel tisztelt meg egykor, hogy mindig alszik...</p>
               <p>Alig hogy a lányok kezet csókoltak édes atyjoknak, először is azt kérdezte, hogy
                  mi az Isten csodájának mászkálnak ebben a rossz időben s még hozzá a pillangóval.
                  Másodszor pedig azt mondta, hogy csendesen legyenek, mert a baba, Isten csodájára
                  végre elaludt, miután az egész uton ugy orgonált, hogy majd égnek áll tőle a
                  haja.</p>
               <p>Mari csodálkozva nézett kis testvérkéjére, aki csipkés párnájában, piros kis öklét
                  szája elé tartva édesen aludt. Már nagyobb volt, fehérebb és olyan gyönyörü, hogy
                  szerette volna azonnal megcsókolni. De hát ettől most tartózkodnia kellett.</p>
               <p>Csak intett a jó, szelidarcu parasztasszonynak, aki ölében tartotta, hogy üljön át
                  mindenestől hozzá a pillangóba és Titát ott hagyta édes atyja mellett.</p>
               <p>- Istenem, - gondolta búsan. - Ők jobban ismerik egymást, én még most is
                  ismeretlen és idegen vagyok. De majd másként lesz nemsokára...</p>
               <p>A paraszt dada óvatos léptekkel követte Marit és nemsokára el is helyezkedtek a
                  családi kocsiban. A másikba Ballay befogadta Titát és ugy mentek tovább.</p>
               <p>- De csak a nagy sárig, kisasszonykám, - szólt be a kocsis. - Mert én annak
                  mégegyszer neki nem megyek.</p>
               <p>- Hát térjen át más utra, Mihály.</p>
               <p>- Nem lehet.</p>
               <p>- Miért?</p>
               <p>- Miért - mer: nincs.</p>
               <p>- De hát akkor mit csináljunk?</p>
               <p>- Amit a jó Isten akar. Gyi-i-i!</p>
               <p>Ezek után egész figyelmét a lovainak szentelte és Mari semmi áron sem birta
                  kivenni belőle, hogy mit akar majd velök a jó Isten, ha a nagy sárhoz érnek
                  megint.</p>
               <p>- Megint... - mondta álmodozva és ki tudja: mire gondolt, mert még a homloka is
                  elpirult, aztán hamar letörölte az arcát és figyelmesen fordult a baba felé.</p>
               <p>Csöndes, suttogó beszédet kezdett a dadával és álmélkodva hallotta, hogy bizony
                  nem mindig ilyen csendes a baba.</p>
               <p>- Akkor hát hurcolni kell, - határozta el bölcsen, mert hiszen a lányok, még a
                  nagyobbak is, csak ennyit tudnak az ilyen apróság gondozásából.</p>
               <p>- De hiszen, kisasszony, hurcolhatja ezt, ha egyszer megköti magát, - biztatta a
                  dajka. - Pedig a tekintetes urunk nem türi a lármát. Na, majd meg tetszik
                  látni...</p>
               <p>Ezalatt a nagy sárhoz értek és az öreg kocsis csakugyan félre fordult és
                  megállott.</p>
               <p>- No mi lesz? - kérdezte Ballay.</p>
               <p>Leszállott a másik kocsiról, előre jött. Tita persze a nyomában. Látszott rajta,
                  hogy még mindig nagyon szeretné tudni: vajjon mit szól édes apa az esethez? S
                  ebből látható volt, hogy mindezideig nem merte előadni az esetet.</p>
               <p>Hát kiderült most. Az öreg kocsis alázatosan ugyan, de igen részletesen előadta a
                  sárbanragadás történetét.</p>
               <p>- Bizony, instálom. Se előre, se hátra. Itéletnapig is ott lennénk, ha ki nem
                  szabaditnak.</p>
               <p>- Honnan jött a segitség?</p>
               <p>- Arról balról, - szólt szinte restelkedő, csendes hangon az öreg kocsis.</p>
               <p>- Csak nem a rózsás tanya felől, - kérdezte Ballay és még Titának is hideg futott
                  végig a hátán, olyan haragos lett a szava.</p>
               <p>Az öreg kocsis lenézett a földre és az ostora nyelével piszkálgatta a sarat, nem
                  szólt.</p>
               <p>- De hát feleljen valaki! - kiáltott Ballay ur. - Merről jött segitség? A rózsás
                  tanya felől?</p>
               <p>A két fiatal lány nem tudta, hogy rózsás tanya van-e arra vagy sem, hallgatott,
                  mert az édes apa haragos hangja ugyis bátortalanná tette őket. Utoljára is az
                  öregnek kellett megszólalni:</p>
               <p>- Hát én nem tagadom, biz onnan...</p>
               <p>- Erre jöttek? - kérdezte Ballay és szinte rekedt lett, az arca pedig fehér.</p>
               <p>- Egyenesen. Ketten... A lovász... A Kuczori Feri meg...</p>
               <p>De itt már megint elakadt és ujra nekiállott a sárnak. Nyilván azért szurkálta,
                  hogy beszéljen most már ő, mert a maga ősz feje azt a ribilliót, ami most támad,
                  már ki nem állja.</p>
               <p>- Meg a gazdája! - kiáltott fel Ballay ur végtelen elkeseredéssel.</p>
               <p>- Megkövetem a tekintetes urat...</p>
               <p>- A gazdája, a gazdája!</p>
               <p>- Igenis, ha meg nem sértem...</p>
               <p>De már meg volt, halálosan meg volt sértve. Megsértette a véletlen, mely ime
                  utjába hozott valakit, kinek még a nevét sem akarta kimondani s akinek még csak az
                  emléke is ilyen keserü haragra gyujtotta.</p>
               <p>- De segitett rajtunk, édes apa, - szólt félig szepegve, félig békéltetve Tita,
                  míg Mari szinte elkábulva, krétafehér arccal állott a kocsi mellett. Semmit sem
                  értett, csak azt érezte, hogy bármit is hozzászólni ehhez a dologhoz nem
                  lehet.</p>
               <p>Nyomban kisült, hogy a Tita beavatkozása is felesleges volt. Ballay néhány percig
                  szikrázó szemekkel nézett rá, még sápadtabb lett, mint az előbb és csak az öklét
                  emelgette, hang nem jött a szájára.</p>
               <p>Mari ugy szeretett volna hozzárohanni, átölelni és sirva, édes gyermeki csókjaival
                  vigasztalni, mert bár semmitsem értett e különös jelenetből, azt, hogy édes atyja
                  lelke mélyéig szenved, szivének minden dobbanásával érezte. De nem birt
                  megmozdulni, nem birt szólni, nem tudott még sóhajtani sem. Tita félig
                  meggörnyedve, mint egy halálos veszedelembe szoritott vergődő madár állott előtte
                  és várt valami hihetetlen szabadulást.</p>
               <p>- Segitett! - kiáltott fel Ballay. - Segitett, segitett!...</p>
               <p>Aztán lehajtotta a fejét és szeméből könycseppek törtek elő.</p>
               <p>- Édes, édes apám, - szólt Tita maga is érthetetlen zokogásra fakadva. - Bocsásson
                  meg... Én nem tudom...</p>
               <p>- Nem, nem, - szólt végre Ballay. - Ti nem tudjátok, ti nem tudtok semmit. Üljetek
                  vissza, legyetek csöndesen. Ne bántsatok, vége... Na, előre, előre!</p>
               <p>Ezt már egészen a rendes hangján mondta és az öreg kocsis felé fordult.</p>
               <p>- Legjobb lesz átfogni a lovakat az én kocsimba és négyesben menni tovább,
                  amennyire lehet. Igy biztosabban hazaérünk.</p>
               <p>- De hát a pillangó? - kérdezte Tita.</p>
               <p>- Vesszen ott, ahol van! - mondta Ballay megint haragosan. - Vesszen ott, legalább
                  nem jut eszetekbe megint erre kocsizni. Különben is megtiltom.</p>
               <p>- Ha tudtuk volna... Mi jót akartunk, - szólt végre Mari is.</p>
               <p>Ballay gyöngéden nézett rá. És amint igy nézte, nézte az ő nagyobbik lányát, ki
                  első, sokáig siratott, mindig szeretett feleségének élő hasonmása volt, eltünt a
                  lelkéből minden harag, régi gyülölet és végtelen meleg bizalommal árasztotta el;
                  ez sugárzott a szemeiből.</p>
               <p>- Bizom benned, gyermekem. Házam erőssége, te édes, nagyobbik lányom. Terád bizom
                  ezt a tilalmat és hiszem, hogy soha meg nem szeged. Egy lépést sem szabad tennetek
                  a rózsás tanya felé és egy szót sem szabad váltanotok azzal, aki onnan jön ki.
                  Legyen az bár cseléd, vagy maga az...</p>
               <p>Itt ujra elfojtotta hangját a belső gyülölet és égre emelt kézzel szólt: - Legyen
                  átkozott minden köve s gazdájának minden lépése! - Szerencse, hogy a két kocsis is
                  elkészült már és alázatosan kérték az urakat, hogy foglaljanak helyet.</p>
               <p>Igy mentek most már mindnyájan egy fedél alatt ennek a különös családnak tagjai,
                  kiket ez alkalommal nemcsak a közös fedél, hanem egy ismeretlen, de biztosan közös
                  nagy szomoruságnak a sejtelme is közelebb hozott egymáshoz. Mari, mihelyt csak
                  tehette, megfogta atyja kezét és megcsókolta, Tita pedig a vállára borult és ugy
                  csacsogott. Végre a kis testvérke is hozzájárult az általános kedveskedéshez
                  azzal, hogy egyáltalában hangot sem adott.</p>
               <p>Bizony jó délután volt már, mikor a fáradt utasok hazaértek, hol pompás ebéddel
                  várta őket Lencsi néni. Jó ebéddel és ezer kérdéssel:</p>
               <p>- Nem történt-e valami baj? Nem láttak-e farkast? Nem állta-e utjokat haramia?</p>
               <p>- Nem, nem, - feleltek a lányok és iparkodtak más térre terelni a beszédet. Tita
                  megfogadta, hogy ő soha, soha a segitség szót ki nem ejti, Mari pedig mindig azt
                  érezte, hogy ezt kellene mondania:</p>
               <p>- Dehogy nem történt baj... Hát nem szomoru, hogy sohasem nézhetek a rózsás tanya
                  felé? Soha, soha, soha...</p>
               
            </div>
            <div type="chapter">
               <head>
                  HETEDIK FEJEZET. A professzor: - Lencsi néni.
               </head>
               <p>Mari egész éjjel nem aludt. Nem aludt volna ő most akkor sem, ha valami jó kis
                  tündér hip-hop elröpiti vissza az ő régi leányszobájába, a Torbágyi ház nyugodt,
                  boldog levegőjébe. A nemalvásnak most nemcsak lelki, hanem füllel megszenvedett
                  oka is volt. A baba végre Marinak is bemutatta magát és fényesen bebizonyitotta,
                  hogy a hurcolgatás, rázás csakugyan nem használ.</p>
               <p>Ime, már pirkad a hajnal, kakas kukorékol és csendesen lépkedő tehenek haladnak el
                  az ablakok alatt és a kis testvér még most sem alszik, hanem sir, sir ugy, hogy az
                  egész ház riadozik. Ballay apa már el is ment hazulról, az első kakasszóra pakolt
                  és kocsira ült. Csak délfelé készült, hogy nyolc napig tartó utjára keljen, de
                  most elment a hangos házból még szürkület után. Tita fázva, borzasan, kedvetlenül
                  nézte a dada vesződségét, melyet Mari, a nagyobbik, hiven megosztott vele.</p>
               <p>Ez a vesződség pedig nem csak éppen abból állott, hogy hurcolták a kicsit, teát
                  főztek neki, hanem sorra próbálták meg a dada titkos babonáit is. Szénre öntött
                  vizzel mosdatták, madzagot kötöttek a kis lábának hüvelykujjára és betömték a
                  párna bal-csücskét... Mari maga is szégyelte és nevette, de mit meg nem tesz az
                  ember egy ilyen éjszakán!</p>
               <p>Végre, végre a nap felköltével, kifáradt a kis csendháboritó is és elaludt csipkés
                  párnái között. Tita azonnal visszabujt az ágyába, a dada is kimerülve ült le, Mari
                  pedig kinyitotta az ablakot.</p>
               <p>Odaát Vámoséknál már takaritottak és Lencsi néni azonnal meglátta a Mari
                  frizuráján, hogy nem most bujt ki az ágyból, mégis tegnap volt az, mikor utoljára
                  fésülködött.</p>
               <p>Intett, hogy azonnal átjön, csak a kávéját önti le. És egy félóra mulva, mikor
                  abból a jeles kávéból tiz csepp már megkezdte a csepegés munkáját, a kedves öreg
                  néni simára fésült hajjal, pirosra mosott arccal, üde, tiszta ruhában az ő
                  levendula és birsalma illatát behozta a Mari feldult szobájába.</p>
               <p>- Isten hozta. Milyen jó. Ugy-e megérezte?</p>
               <p>- Mit édes szivem?</p>
               <p>- Hogy sohasem volt még olyan nagy szükségem, jóságára, mint most. Olyan egyedül
                  elhagyatva...</p>
               <p>Nem tudta tovább folytatni. Az átvirrasztott éjszaka, a kimerülés erőt vett rajta
                  és a szép Ballay Mari ime sirva hajtotta le az ő okos fejét.</p>
               <p>- Nyugodjék meg, édes gyermekem. Mondja csak el a baját, itt vagyok én.</p>
               <p>- Oh, hiszen ha nem lenne!</p>
               <p>- No látja. Jó az öreg a háznál. És én is azt hiszem, ma már Tita is igy
                  gondolkodik, bár ezelőtt meglehetősen felesleges, vén butornak nézett. De hát most
                  már ez is másként van és én igazán örülök, mondtam is az öregemnek. Én igazán
                  boldog vagyok, hogy maguknak segithetek, hogy én a magáé lehetek, szivem, mert az
                  vagyok, mondtam is az öregemnek. Elhiheti. Tita sokszor elkeseritett, no és Ballay
                  sem az az ember... hm... az eset óta. De mit beszélek? Szóval maga meghóditott
                  engemet, mondtam is az öregemnek.</p>
               <p>Lehetetlenség volt e kedves, öreg asszonyos fecsegés után is sirni. Eltüntek a
                  Mari könnyei és a szivét uj bizalom melegitette.</p>
               <p>- Milyen jó!</p>
               <p>Csak ezt tudta mondani, de Lencsi néni erre már nem figyelt és követelte,
                  sürgette:</p>
               <p>- Mi történt itt az éjjel?</p>
               <p>- Én Istenem, azt hiszem, ki is tetszik találni, ha szétnéz nálam, - mondta Mari
                  és szomoru mosollyal nézett szét a szobájában, melyben ezer jele volt a tehetetlen
                  küzdelemben átvirrasztott éjszakának. Szanaszét a baba holmija, az asztalon
                  gyorsfőző, a levegőben mindenféle virágteának a gőze, az éjjeli lámpa pislákolva s
                  amott érintetlenül a Mari ágya.</p>
               <p>- Persze, hogy tudom. Előre is tudtam, hogy igy lesz, sőt azt mondom: nem is
                  lehetett másként. De ezután nem igy lesz. Szép is lenne, ha az a csöpp jószág,
                  kinek a pólyája az egész világ, kiverne a házból felnőtt embereket. Mert az apját
                  kiverte, ugy-e?</p>
               <p>- Igazán, szegény apa sokkal előbb elutazott.</p>
               <p>- Hát ő ideges, beteges, szomoru ember. Most jól is tette, hogy elment. Hallottam
                  a kocsiját. Mi sem aludtunk ám, gyermekem. Nem bizony. Az öregemet bántotta a
                  köszvény, én pedig magukkal nem voltam tisztában, már csak megmondom. Olyan arccal
                  jöttek haza tegnap, mint aki temetésről jön, vagy farkassal találkozott. És nem
                  mondanak semmit. Furcsa, mondtam is az öregemnek. Erre ő azt mondta: én csak
                  aludjam és örüljek, hogy nem bánt a köszvény, mert annál nagyobb baj nincs. Hát
                  egyszer csak hallom a kocsit, felülök. Felköltöm Pannit, aki benn alszik, hogy
                  szaladjon ki: ki jár a lelkek órájában odakünn? Azt mondja: Ballay tekintetes ur.
                  Na mindjárt tudtam és...</p>
               <p>- És segitségemre sietett, - szólt közbe kedvesen Mari. - Csak azt nem tudom: nem
                  késő-e, mert én azt hiszem, a testvérkének nagy baja van.</p>
               <p>- Persze, hogy az. Nagy baj. Mert igazán nagy baj az, ha nem tudunk vele
                  bánni.</p>
               <p>- Bocsánat, kedves néni. Én erről könyveket olvastam és ezenkivül megtettem
                  mindent, - szólt Mari. Előbb méltóságosan kezdte, hanem a végén bizony elpirult,
                  mert eszébe jutott, hogy a dada babonáit se vetette meg.</p>
               <p>Lencsi néni pedig odatelepedett szépen a bölcsőkocsi mellé, kibontotta a pólyát,
                  megnézte a babát és alapos előadást tartott arról az egészen uj gondozásról,
                  melyben ezentúl kell részesiteni a kicsikét.</p>
               <p>És Ballay Mari most ott ült ez egyszerü öreg asszony előtt, mint ahogy ült egykor
                  hires tanáraival szemben, kiktől megtanulta mindazt a sok modern tudnivalót, mely
                  őt finom, tanult olvasott fiatal lánnyá tette.</p>
               <p>Térképek helyett most célszerü pólyákról volt szó, irodalom helyett a táplálás
                  észszerü beosztásáról, zene és nyelvek helyett pedig a babaápolás ama temérdek
                  egyszerü fogásáról, amely biztositja a csendet és egészséget, szép zenévé teszi a
                  gyermeksirást, melytől, ha féktelenné válik, mindenki csak remeg. Lencsi néni
                  ragaszkodott ahhoz, hogy igenis: sirni is szabad, sőt kell a babának és örök
                  ringatással, hordozással ettől eltiltani nem szabad.</p>
               <p>- Ugy, ugy, szivem. Előbb nézzenek meg mindent, keressenek meg minden elfogadható
                  okot arra, amelyből a sirás fakadhat. De ha ez nincs sehol: hadd sirjon ő kelme,
                  mert a jó ösztöne ezzel biztosan a tüdejét fejleszti.</p>
               <p>Mari csak ámult, csak hallgatott és most ebben a percben, amikor rá, a nagyobbik
                  leányra, szinte egy igazi anya gondja és kötelessége szakadt, ugy érezte: ez az
                  egyetlen igaz tudomány, amelyet meg kellene szerezni mindenek fölött a fiatal
                  lánynak. Aztán beszélhetünk franciául, játszhatunk Beethovent is, tudhatunk
                  Madagaskarról, sőt akár filozofálhatunk is. De csak azután. Azután, ha azt a
                  tudnivalót, amit tőlünk a mi első szent kötelességünk megkövetel, már
                  megszereztük. Francia szavakból nem táplálkozik jól a gyerek és Beethovennel nem
                  tudjuk jól elaltatni, bármilyen rosszul játsszuk is...</p>
               <p>- Igy, édesem, - mondta Lencsi néni, mikor az ő meleg, okos, jó tanácsait kitárta,
                  - igy fogjuk szabályozni a testvérke táplálékát, tisztálkodását, nyugalmát és ha
                  ezt erősen, következetesen végrehajtjuk, a kicsi is erős és jó lesz. Én különben
                  maga mellett leszek, édes szivem és naponkint figyelmeztetem mindenre. Mert higyje
                  el, ez is olyan munka, mint a pipiske lányok megérése: apró tévedéseken jutunk
                  sikerhez.</p>
               <p>Mari nagy felbuzdulásában rögtön munkához fogott. Felhuzta a régi családi órát,
                  hogy pontosan nézhesse a baba táplálkozási idejét.</p>
               <p>- Ugy ám, öcsém, csak minden két órában kapsz papálni valót, vége az örökkétartó
                  dáridónak.</p>
               <p>Aztán kivette ő parányiságát a kocsijából és betette egy jó, szilárd ágyba.</p>
               <p>- Vége a ringatásnak, öcsém.</p>
               <p>Aztán hozzáfogott, hogy a szoba-hőmérő kéznél legyen és a pólyát könnyüvé és
                  kényelmessé tegye.</p>
               <p>- Vége a rabságodnak is, öcsém.</p>
               <p>«Öcsém» pedig aludt szép csöndesen és nem is sejtette, hogy sorsa egy jó és okos
                  asszony beszédei után megváltozott. Mari alig birt elmenni a kis alvó mellől.
                  Nézte, nézte, szomoru életének ez egyetlen vigaszát és eszébe jutott, hogy ez a
                  csöppnyi kis jószág már is mennyi örömet vett el tőle azon a jogon, hogy ő kisebb
                  és Mari a nagyobbik...</p>
               <p>Lencsi néni arca elborult, amint igy látta nehéz kötelezettséghez láncolva ezt a
                  fiatal leányt. Felállott és bucsuzóra nyujtotta a kezét.</p>
               <p>- Jaj, ne még! - kiáltott fel Mari. Még nyomta valami a szivét, még volt valami,
                  amitől meg akart szabadulni.</p>
               <p>- Akar valamit, Mari?</p>
               <p>- Igen. Szeretnék... A rózsás tanyáról szeretnék beszélni... Ki lakik ott és
                  miért...</p>
               <p>Tovább nem folytathatta, annyira meglepte a Lencsi néni elképedt arca. A jó öreg
                  néni igazán majd hanyatt esett, meg is támaszkodott, háttal az asztalszélhez,
                  belekapaszkodott a két kezével és a szája kerekre nyilt, amint mondta:</p>
               <p>- Jaj, jaj...</p>
               <p>- Apa olyan bús, olyan haragos lett! - mondta Mari és nem is tudta, hogy mit
                  csinál.</p>
               <p>- Jaj, - nyögött a szegény Lencsi néni. - Ugyan ki mondhatta meg ezeknek a szegény
                  gyermekeknek...</p>
               <p>- Senkise mondott semmit. De én szeretném tudni...</p>
               <p>- Nem, mondta végre teljesen megnyugodva Lencsi néni. - Én a rózsás tanyáról, a
                  gazdájáról nektek nem beszélhetek soha...</p>
               <p>- De hát miért nem?</p>
               <p>- Elég, ha a tilalmat ismeritek. Arra menni, arra gondolni nem szabad soha.</p>
               <p>- Édes apa is ezt mondta.</p>
               <p>- Hát tartsátok is meg. Én többet el nem mondok, mert van az életben egy nagy
                  tisztelet, amely oly szent és sérthetetlen, hogy a sirig tartania kell. Ha pedig
                  szólnék: ki tudja mit gondolnátok ti? De annyit mondhatok édes szivem, hogy az a
                  történet, amely a rózsás tanya lakójához fűződik, a legkegyetlenebb
                  igazságtalansággal van tele...</p>
               <p>- Esedezem, - könyörgött Mari.</p>
               <p>- Később... Talán, talán, ha majd te is megtalálod azt, akit jobban szeretsz majd,
                  mint az életedet. Amikor megértheted és nem itéled el. De most semmit. Vagy mit is
                  mondok? Egy titkot mégis megsugok.</p>
               <p>- Oh, kérem szépen.</p>
               <p>Lencsi néni átfogta a Mari szép fejét, odahuzta magához, a száját is odaszoritotta
                  a füléhez, aztán nagyon csendesen ezt sugta neki:</p>
               <p>- Holnap pedig majd beszélünk a konyhapénzről.</p>
               <p>És ezután az ő kedves, hamiskodó mosolygásával eltünt, egyedül hagyva nagy
                  tudnivágyásával a nagyobbik leányt, akinek ime majdnem hajszálra olyan az élete,
                  mint egy igazi asszonyé: milyen sok álom marad félben, ha egyszer megcsörren a
                  konyhapénz...</p>
               
            </div>
            <div type="chapter">
               <head>
                 NYOLCADIK FEJEZET. Mese a konyhapénzről.
               </head>
               <p>Marinak eddig vajmi kevés és igen homályos tudomása volt a konyhapénzről, erről a
                  nagyfontosságu kérdésről, amely egyaránt képes jólétet és megelégedést, gondot
                  és nélkülözést teremteni a háztartásban. Ugyanegy összeg más-más kézben aszerint:
                  mennyire tudja megbecsülni az a háziasszony vagy legnagyobb leány, kire a család
                  pénzkeresője rábizza.</p>
               <p>Torbágyiéknál, az elegáns, uri, fővárosi hajlékban jóformán nem is beszéltek
                  erről. A család a tőkepénz után, bérbeadott birtok után élt és Torbágyi mama
                  bizony egyformán, nyugodtan aludt, ha havonkint négyszáz forintot elköltött, vagy
                  akár ötöt, hatot azokra a sokféle kiadásokra, amelyek előteremtették a városi uri
                  ház teljes kényelmét és a család minden testi jólétét. Olykor hallotta, hogy
                  egyik-másik hónapban, amelyet előbb busásabb kiadások, nagyobb befektetések
                  előztek meg, elég volt négyszáz forint is és Mari, mint természeténél fogva
                  szerény leány, elhatározta, hogyha egyszer saját háztartása lesz, mindig ügyesen
                  fog kijönni ezzel a legkevesebbel.</p>
               <p>Amikor aztán szétnézett otthon, a rideg, alig butorozott falusi házban, az
                  elhanyagolt gazdaságban, ugy vélte, hogy mindez a pusztaság és kietlenség csak
                  azért van, mert ő még nem kapta meg a konyhapénzét. Természetesen a legcsekélyebb
                  összegre gondolt, a havi négyszáz forintra...</p>
               <p>Ilyen gondolatok foglalkoztatták most is, mikor átment Vámosékhoz, hogy
                  meghallgassa a Lencsi néni második előadását. Nyugodtan mehetett. A testvérke,
                  akit már is gyógyitott az, hogy nem tömték, nem rázták egész nap, nem
                  fullasztgatták és izzasztgatták csupa szeretetből, szépen viselte magát, pihent
                  dadája ölében. És Mari most már még nagyobb bizalommal indult Lencsi nénihez,
                  akitől az asszony legnagyobb kötelességeit, a tudományok tudományát ilyen jó
                  eredménnyel tanulgatta.</p>
               <p>- Bizonyosan a konyhapénzről is csak jót mond majd nekem és segit ügyesen
                  beosztani azt a csekély összeget, - gondolta Mari, mialatt szerencsésen
                  megérkezett a szomszédba és bekopogtatott a birsalma illat világába.</p>
               <p>Lencsi néni szobácskája megint olyan kedves volt. Már égett a tüz a nagy
                  cserépkályhában, - öreg emberek hamar fáznak, - és a ragyogó rézrács virágai közül
                  váltakozó lángocskák nézegettek ki. A hófehérre sikált palló, a fal aranyrámás
                  családi képei, az öreg bőrdiván, a zengő hangu régi óra, a csicsergő kanári, a
                  piros muskátlik és a fehér függönyök elegancia tekintetében bizony nagyon távol
                  állottak attól, amit Mari a szép otthon berendezésének tartott, de azért olyan
                  jól, olyan marasztalóan hatott rá minden, olyan kellemes volt itt még a levegő is,
                  hogy Mari behunyta fáradt szemét és sóhajtott:</p>
               <p>- Milyen jó lenne örökre itt maradni...</p>
               <p>Lencsi néni végtelen szeretettel nézett rá. Én Istenem, ő is sokszor gondolta,
                  hogy egy ilyen leányt miért is nem adott neki az Isten. De amilyen természetes
                  észjárásu asszony volt, nem siránkozott, hanem megtalálta rá a feleletet:</p>
               <p>- Bizonyosan azért nem, mert azt akarta, hogy ezt, a kötelességek sulya alatt
                  görnyedő leányt szeressem és vezessem.</p>
               <p>És ilyen jóságos felbuzdulással szólt most rátérvén a dolgok velejére:</p>
               <p>- Beszéljünk szivem, a konyhapénzről.</p>
               <p>- Magam is azért jöttem.</p>
               <p>- No hát.</p>
               <p>Lencsi néni előhozott egy nagy kéktáblás füzetet, egy plajbászt a varróasztal
                  fiókjából, feltette a szemüvegét és megkezdte az előadást.</p>
               <p>Mari megint olyan csodás áhitattal hallgatta, mint tegnap.</p>
               <p>- Még akkor este, amikor olyan fancsali ábrázatokkal jöttetek haza, én bementem
                  édes atyátok szobájába. Megkérdeztem tőle: mi lesz a konyhapénzzel, mert ez igen
                  fontos dolog. És én igazán azt hittem, azért vagytok mindnyájan olyan forrázottak,
                  mert utközben erről beszéltetek és nem tudtatok megegyezni. A leghamarabb emiatt
                  különbözik össze az ember, mondtam is az öregemnek. De aztán megtudtam, hogy
                  rosszul mondtam. Ti erre még nem is gondoltatok. No hát gondoltam én és előadtam,
                  hogy ezt egyszer mindenkorra most azonnal meg kell állapitani. Édes atyátok, bár
                  mondhatom akkor is olyan volt, mintha ecetet ivott volna, - de mi is történt hát
                  azon az uton?</p>
               <p>Lencsi néni végtelen kiváncsisággal nézett Marira és igy ragyogó pápaszemével,
                  előre hajtott fejével olyan kedves volt, hogy Mari még az ut szomoru és érdekes,
                  titokteljes emlékei között is elmosolyodott és kötődni, tréfálni szeretett volna a
                  jó kis öreggel.</p>
               <p>- Hát én majd megsugom.</p>
               <p>Lencsi néni odahajtotta a fejét.</p>
               <p>- Nem lesz valami nagyon ijesztős? Mert hogy farkast láttatok, én holtig állitom
                  és mondtam is az öregemnek.</p>
               <p>- Nem, nem. Sokkal fontosabbat mondok, igazán nagyszerüt...</p>
               <p>- Na, mit hát?</p>
               <p>Mari odahajolt a bodros főkötőhöz és kedves enyelgéssel sugta:</p>
               <p>- Beszéljünk a konyhapénzről.</p>
               <p>- Oh, te, te, te! - nevetett, kiáltott Lencsi néni. - Igy szeretlek. Tréfálj,
                  nevess. Már igazán féltem, hogy örökre olyan aggodalmas és szomoru leszel, mondtam
                  is...</p>
               <p>- De most már mondjon valamit nekem.</p>
               <p>- Jó, jó. Hol is hagytam el?</p>
               <p>- Az édes apa szobájában.</p>
               <p>- Tehát én előadtam a dolgot és ő meglepően jól határozott. Belátott mindent.
                  Belátta, hogy a ház, a környéke, a házi gazdaság el van hanyagolva és neked sok
                  gondod lesz, mig talpra állitod. Ezt mindet szépen belátván, megegyeztünk kerek
                  négyszáz pengőben...</p>
               <p>Mari boldogan csapta össze a kezét.</p>
               <p>- Én is éppen annyira gondoltam mindig. Ennyi okvetlenül kell és Torbágyi mamánál
                  ez volt a legkevesebb. Nekem is elég. Én Istenem, holnap irok egy jó szakácsnőért,
                  egy ügyes szobaleány is kell, mert Tita holmiját alaposan rendbe kell hozni.
                  Füszert Pestről rendelek ugy, mint Torbágyi mama és a cukrászt is megtartom, talán
                  a mosónőt is lehetne, ha felküldjük neki a holmit... Igen takarékosan, szépen
                  kijövök a pénzemmel a hónap végére, majd meg tetszik látni a könyvemet...</p>
               <p>- De nem tetszik ám! - pattant fel Lencsi néni. - Micsoda szörnyüségeket beszél
                  itten össze a kisasszony? Még hogy cukrász és pesti mosóné! Aztán egy hónap alatt
                  elverné az egészet...</p>
               <p>- Ami egy hónapra esik...</p>
               <p>- Abból, ami egy hónapra esik, nem terem elő az a sok parádé. Tessék, hiszen
                  tanult számtant, tessék kiszámitani: mennyi esik négyszáz pengőből egy hónapra.
                  Tessék, tessék elosztani tizenkét felé.</p>
               <p>Szegény Mari azt hitte: mindjárt elsülyed vele a világ. Elmulik minden, eltünik ez
                  a barátságos szoba, el az ő sok, sok álma és nem marad más, mint a rideg anyátlan
                  hajlék és a sok, sok gond, kötelesség.</p>
               <p>- Nem értem, nem értem, - mondta és dörzsölte a homlokát, a szemét.</p>
               <p>Lencsi néni megint megsajnálta. Azonnal visszavonta tőle a kisasszonyi cimet,
                  melyet csak haragjában szokott adományozni és visszatért a régi szeretethez.</p>
               <p>- Dehogy nem érted, szivem. Megérted te, hiszen okos és jó leány vagy. Négyszáz
                  forint a ti anyagi körülményeitek szerint nagy pénz és a helyzet szerint teljesen
                  elég.</p>
               <p>- Egész éven át!</p>
               <p>- Falun nem kell több, sokszor még ennyi sem, mert hiszen maga a ház táplál. Nézz
                  csak szét nálam és megértesz mindent.</p>
               <p>Kendőt boritott a vállára, Marit is betakarta, karonfogta, aztán elindult vele,
                  hogy egy önkénytelen szemléltető oktatással jobban kifejtse a belső
                  gazdálkodásról kezdett előadását Lencsi néni, a professzor.</p>
               <p>Mari pedig ment utána kamrán, pincén, kerten át és ámulva látta, hogy valóban a
                  ház négy fala között van minden, ami jólétet ad az egész családnak. A kert
                  megtermi a zöldséget, a mészárszéket helyettesiti a baromfiudvar, tejet-vajat a
                  tehénke ad, zsirfélét, jó téli husokat a két kövér hizó, szappan is tőlük kerül a
                  mosáshoz, még meleg szobánkat is egy-egy vén cserfának köszönhetjük, mely a kertek
                  alján megöregszik és kihal.</p>
               <p>- Lásd, édesem, gondoskodik rólunk a föld, az ég és a földnek minden növénye,
                  állata. Azért hogy mi is velük és belőlük éljünk, nem kell nekünk nehéz szellemi
                  munka rabságába hajtanunk a családunk fejét. A természet itt van, tele kinccsel,
                  segitséggel, csak rá kell néznünk, elfogadnunk, előkeritenünk az adományait.
                  Cserébe csak szorgalmat, becsületes házimunkát kiván tőlünk, asszonyoktól. A pénz,
                  amit a férj, az apa keres, maradjon meg a család világbeli kötelességeire. A ház,
                  ha egy hű, dolgos asszony vezeti, nem emészt fel semmit, csak ád mindent, ami az
                  egészséges és jó embereknek való. Igy volt régen és itt az ideje, hogy igy legyen
                  megint. Nagyon is eltértetek a földtől, a háztól és erőszakosan akarjátok,
                  szellemi munka bérén előteremteni azt, amit a föld olyan könnyen, egyszerüen ad,
                  ha megbecsüljük.</p>
               <p>Mari, az előkelő, tanult fiatal leány, ki a Torbágyiék körében olykor bizony még
                  szánalmasan is mosolygott azokon az asszonyokon, kik távol a világ
                  kalmárkodásaitól csak a háznak, a földnek élnek, most szinte szégyelte magát e
                  természetesen okos jó asszony előtt. És hogy előbbi beszédjeinek alaposságából
                  valamit még most is megmentsen, pironkodva, mosolyogva szólt:</p>
               <p>- Azért a füszeresre mégis van szükség és utoljára is lesz mire adni a
                  konyhapénzt.</p>
               <p>- Ej, ej, - nevetett Lencsi néni. - Hát azt hiszed: mi falusi asszonyok nem
                  kereskedünk? Bizony alapos csere-üzleteket kötünk olykor, mint a régi népek:
                  hadizsákmányért élelmet és fényüzést. Gyere csak.</p>
               <p>És ujra elindult vele és Mari ujra ámult. Pedig csak a méhesben voltak, a
                  baromfi-udvaron, a tejkamarában. De itt Lencsi néninek valóságos rejtett kincsei
                  voltak, melyek nem fogyasztották, hanem dús kamatokkal szaporitották a
                  konyhapénzt.</p>
               <p>- A felesleges méz, vaj, tojás és baromfi, vásárra kerül, elmegy a nagy világba és
                  bőven behajtja a füszerre és egyéb házonkivül eső szükségletre a pénzt.</p>
               <p>Mari tiszteletteljes csodálattal nézett az egyszerü öreg asszonyra, ki ime otthon,
                  a szerény tüzhelye mellett, a maga természetes asszonyi munkájával megszerez
                  mindent, amiért most annyi boldogtalan nő férfiaknak való küzdelemben, tüzhelyen
                  kivül, védelem és szeretet nélkül adja el lelkének munkáját, egészségét,
                  természetes, igaz örömeit. Nem jól van az ott messze a nagy világban. Ez az igazi.
                  Ez az elvesztett, elhanyagolt ut, mely ha visszafelé is, de az igazság, a
                  boldogság, a megnyugvás forrásához vezet.</p>
               <p>Ezek a gondolatok szállták meg most, de minél mélyebben elmerült bennük, annál
                  szomorubb lett. Hiszen ő alig kezdhet ehhez, vagy csakis nehéz küzdelmek után; az
                  ő hajléka üres, kertje elhagyott. Hogyan tartja fenn szegény négyszáz forintjából
                  azt a házat, mely elhagyatottságában nem tartja őt?</p>
               <p>Lencsi néni természetes igaz asszonyi ösztönével megérezte, hogy minő gondok
                  gyötrik az ő tanitványát.</p>
               <p>Szeliden átölelte és leültette maga mellé.</p>
               <p>- Igaz, - mondta, - hogy a te helyzeted most még más és egyelőre nehéz. Üres
                  minden, mert akkor, mikor a háztartás alapját kellett volna megvetni, te nem
                  voltál itt, szivem. A mulasztás pedig pótolhatatlan. Hanem arra valók a jó
                  emberek, hogy segitsenek. Az én kis házam, látod, termel eleget, termel sokat, jut
                  abból neked is minden.</p>
               <p>- De édes jó néném...</p>
               <p>- Egy szót se, szivem. Már mondtam is az öregemnek. Innen fogsz kapni mindent, ami
                  csak kell. Ne szólj közbe és ne legyen büszke a kisasszony. Nem ajándékba, hanem
                  kölcsön. Felirunk mindent és ezzel a sok firkával mindjárt megtanuljuk a házi
                  könyvvezetést is. Közben dolgozunk, még pedig ugyancsak, mert jövőre nemcsak a
                  házi termelésnek kell meglenni, hanem letörlesztjük a kölcsönt is. Igy, igy,
                  Mari.</p>
               <p>- De a konyhapénzem...</p>
               <p>- Abból a jövő év gazdasági alapját vetjük meg. Dolgoztatjuk a kertet, veszünk
                  baromfit, hizókat, méhet és mindent, ami csak kell.</p>
               <p>Erre a beszédre igazán nem lehetett más válasz, mint amit Mari is adott.
                  Egyszerüen leborult a kis öreg Lencsi néni előtt és csókjaival boritotta el a
                  kezét. Lencsi néni pedig a Mari fejére borult és mind a ketten azt csinálták, amit
                  a tanult és egyszerü, okos és csacsi asszonyok tesznek széles e világon, ha a
                  szivük csordultig van: sirtak és hallgattak.</p>
               <p>Sokáig maradtak igy a kedves kis barátságos szobában. És talán még mai napig ott
                  lennének és sirnának - olyan jól esett mind a kettőjöknek - ha fel nem pattan az
                  ajtó és riadtan be nem ront Tita.</p>
               <p>- Mari, itt van Mari?</p>
               <p>Kicsit csodálkozott, hogy Mari tulajdonképpen a szőnyegen van, a feje pedig Lencsi
                  néni ölében, de azért nem felejtette el azt, ami ilyen riadtan hajtotta ide.</p>
               <p>- Mari, jőjj azonnal. Én azt hiszem: valami baj van... Egy idegen kocsi ment
                  erre... fuvarosok... Megálltak... A dada kiment, beszéltek... És azóta sir
                  jajgat, el akar menni. Gyere, Mari, édes Mari. Fogd meg, zárd be. Én rám nem
                  hallgat. És ha elmegy... Istenem, Istenem, éhen vész a testvérke.</p>
               <p>Mari hamar vállára dobta gallérját és mint a sebes felhő, ugy rohant az ujabb baj
                  elé.</p>
               
            </div>
            <div type="chapter">
               <head>
                KILENCEDIK FEJEZET. A rózsás tanya felé...
               </head>
               <p>Tita nem túlozott. A derék pirospozsgás paraszt asszony, ki az árva testvérkét
                  táplálta, igazán szánandó állapotban volt. A paraszt asszonyok éneklő jajgatásával
                  betöltötte az egész házat és sápadt, ijedt arca megijesztette Marit.</p>
               <p>- Mi történt magával Veron? - kérdezte többször is egymásután, mig Veron bevégezte
                  jajgatását és csendesebb sirásba fogott, hogy sürü könnyhullatás közt elmondja a
                  baját.</p>
               <p>Hát bizony az történt, hogy Veron az ablak előtt állott és csak dobolgatott az
                  ablaküvegen, mulattatta a babát, mikor egyszer csak kocsizörgést hallott. Fahordó
                  emberek igyekeztek arra felfelé. Veron csak nézte őket, mig egyszer csak majdnem
                  megijedt. Megismerte Görbe Kis Mihályt, a tulajdon szomszédjokat, aki ott lakik a
                  tanya-soron egy-két hajitásnyira az ő tanyájuktól, aki mindig jó embere volt
                  Veronnak is, az urának is és most is járatos az öreg szülékhez, ahol Veron kis fia
                  van. Az ő szegény kis fia, akit rábizott az öreg szülére, mert ezt a másikat, az
                  árvát, az ő jó tekintetes asszonyának a fiát nem akarta éhen vesziteni. Az ő fia
                  akkor, mikor idejött, már ugyis öt hónapos volt és ha «rágnak neki», ez után már
                  megél. Pedig, ha tudta volna!</p>
               <p>Ujra elfogta a sirás és Mari csak nagy békéltetés, biztatás után tudta meg a
                  továbbiakat. Nemkülönben azt, hogy Veron azonnal megismerte Görbe Kis Mihályt a
                  bekecse foltjáról, a fehér, tiszta uj foltról, «akit» akkor vetettek a bal
                  vállára, mikor ő eljött. Görbe Kis Mihály is figyelt az ablakra és a kis kapunál
                  meg is állott. Veronban azonnal elállt a lélek, mert szintazon tudta, hogy
                  rosszat hall, két éjszaka is hazaálmodott. Az álom pedig nem csal, higyje el
                  mindenki, most is igazat mondott, a szegény kis Gyurka beteg, olyan beteg, hogy
                  meg sem éri a reggelt. Az öreg szüle izenteti. Most már aztán...</p>
               <p>A szegény Veron nem birta tovább mondani, de azért az a félbeszakadt mondat a két
                  Ballay lány előtt teljesen világos volt. Most már aztán nincs más, mint utnak
                  ereszteni Veront, mert utoljára is az anya kötelessége mindenekfölött való és ez
                  most a beteg gyermekéhez parancsolja őt.</p>
               <p>Tudták ők, világosnak, változhatatlannak tartották és mégis kétségbeesetten néztek
                  össze. Mert hiszen nekik is volt kötelességük, nekik is volt félteni valójuk. Mi
                  lesz az árva testvérkével? Ennek még nem lehet «rágni», de különben sem volt még
                  fogalma a két uri lánynak arról, hogy mi is lehet az ilyen táplálás.</p>
               <p>Tita ugy vélte: Veron csak menjen el, ő majd dobol a testvérkének, dobol akár
                  holnap reggelig is. Mari ijedten szabadkozott:</p>
               <p>- Hátha ragályos a baj és betegség csiráit hozza vissza?!</p>
               <p>- Akkor előbb izenjünk oda és ha nem sulyos vagy veszélyes a baj, hozzuk ide.</p>
               <p>- De hát ki menjen oda?</p>
               <p>Kutatni kezdtek és kisült, hogy a cselédek közül senki sem vállalkozik. Ballay ur
                  ugyanis szigoruan megtiltotta, hogy bármikor idehivják a Veron családját. Szegény
                  jó Veron akkor hűséges önfeláldozásában ebbe belenyugodott, a parancs elhangzott
                  és azt a szigoru Ballay házában senkisem merte megszegni.</p>
               <p>- Az életével játszik az, aki megszegi a mi urunk parancsát, - mondta a legöregebb
                  cseléd.</p>
               <p>- Akkor hát itt az én életem! - szólt Mari. - Lehetetlenség az, hogy az én jó
                  atyám ebben az esetben meg nem engedné. De ezt én mondom, tehát enyém a
                  felelősség.</p>
               <p>És nem használt semmi, Mari elszántan készülődött, utnak eredt, még Titát sem
                  vivén magával, nehogy üresen maradjon még a ház is.</p>
               <p>- Csak egyenesen ki erre a kocsiuton, arra, amerre kocsival jöttünk. Egyenesen a
                  csőszházig. Ott a csősz majd megmutatja az utat tovább. Nincs az messze. Én egy
                  minutum alatt odarepülnék, - mondta Veron.</p>
               <p>Az ő szempontjából igaza is volt, de a Mari finomcipős kis lábai, szokatlan
                  helyismerete bizony nagyon megnehezitették a haladást. Fele uton sem volt még,
                  szeretett volna valakihez segitségért fordulni, Lencsi néni után vágyott, de aztán
                  legyőzte önzését és nemes önfeláldozására hallgatott.</p>
               <p>- Nem, nem, a bajba nem viszek magammal mást. Elvégzem én magam.</p>
               <p>Bizonyosan el, de mikor lesz az? Ime, a nap már hanyatlik a szürke őszi égen, a
                  kora este árnyai itt lappangnak a házak mögött. Sötét lesz mihamar és az ut nem
                  fogy, hanem egyre hosszabbnak látszik. A csősz-házat, hol segitség vár rá, még
                  csak nem is látja. De azért csak ment. Ment, pedig egyre nehezebb lett a lába,
                  el-elfult a lélekzete, sokszor megállott, hogy felhajtsa fátyolát és megtörölje
                  nedves homlokát. Aztán ment tovább.</p>
               <p>Erre házak is alig voltak s a ritka ház előtt csak egy-egy oláh asszony, kinek
                  Mari ugy sem értette volna a szavát, a keritések mellett csak egy-egy nagy lusta
                  kutya, melytől ő ugysem birt volna elfutni, ha megtámadja. Gyorsabban, egyre
                  gyorsabban haladt, amint szállt, szállt le az este, nőtt az árnyék s vele nőtt a
                  fiatal lány félelme.</p>
               <p>De ime ott, kis piros fedelével az a házikó a csősz hajléka. Csak odáig még s
                  aztán minden félelemnek vége.</p>
               <p>Majdnem szaladt már, fáradtan ért a küszöbre és megkopogtatta az ajtót.</p>
               <p>Odabenn mélységes, üres csend. Ujra kopogtatott, megint ujra, már az öklével verte
                  a kilincset. Felkelnek, kijönnek erre, még ha betegek is. De nem jött ki senki, a
                  nagy süket csend kivülről is elborította a házikót és Mari most már ott volt a
                  gazdátlan ház előtt egyedül.</p>
               <p>De még most sem hagyta el magát. Hiszen azt mondta Veron, hogy erre már csak pár
                  lépés az egész. Ismerte ugyan a Veron pár lépésének a méretét, de azért ugy látta,
                  hogy a csősztől nem messzire fehérlik már egy tanyának a fala.</p>
               <p>- Ha nem is az éppen, de onnan majd elvezetnek, - gondolta és most már a letarolt
                  mező nehéz, süppedékes utján ment tovább. Még világos volt, szürkés esti
                  világosság, elég arra, hogy elérje a fehér falat.</p>
               <p>Kiszámithatatlan ideig törtetett igy előre a mi hőslelkü Marink, mig végre annyira
                  jutott, hogy jobban megnézhette a fehér falat. Valóban az volt, nem csalódott.
                  Fehér fal, de hosszabb, jóval hosszabb, mint amennyi egy tanya oldala lett volna
                  s bár jó magas, az a feketeség a tetején nem házfedél, csak zsindelyes takarója
                  egy szokatlanul magas, de fehérre meszelt kőkerítésnek. Régi magyar uri porták
                  körül szokott ilyen szilárd, jó kerités lenni.</p>
               <p>A falon belül valószinüleg lombos kert volt. A fák ősziesen bágyadt, sárga
                  koronája messze ellátszott a kerités fölött, ház is lehetett amarra beljebb:
                  kacskaringósan szállt a kéményfüst a sárga lombok fölött. Mari tapogatózva ment a
                  kerités mellett, ajtót keresett, embert, vagy csak a házőrző csaholását.</p>
               <p>És amint igy ment, ment, csakugyan ajtóra akadt. Vasrácsos kapura, melynek
                  kilincse barátságosan felpattant, szárnya széttárult az érkező előtt. Mari egy
                  hervadásában is gyönyörű kertet látott, sárga utakat, őszi rózsákat, zordon dacoló
                  fenyőt és a kert közepén egy csinos, ódon házat oszlopos verandával, csillogó
                  ablakain áttetsző csipkés függönyökkel; egy régi házat, melynek falait, oszlopait,
                  de még tetejét is túlontúl befutotta a rózsa...</p>
               <p>Mari ugy megijedt, hogy még csak kiáltani sem tudott. Csak nézett a csöndes,
                  eltakart házra, melynek megismerte a rózsáit. Az volt. Futórózsa ezer csipkés
                  levelével, pirosra érett bogyójával, amint szurós gallyaival átfogja és szinte
                  védi, őrzi az egész házat.</p>
               <p>- A rózsás tanya, - mondta elfehéredett ajkakkal és azt hitte: összeesik a
                  küszöbön kettős tilalomszegésének sulya alatt.</p>
               <p>- Most csak el, el innen, mig nem késő, - gondolta és olyan hirtelen fordult meg,
                  hogy ellóditotta a rácsajtót, mely éles csattanással csapódott be utána.
                  Hallotta, hogy a zajra szapora, éles kahicsolással odabenn egy kutya felel és
                  erőteljes léptek indultak a ház felől.</p>
               <p>Mari már futott. Vissza a hosszu kerités mellett, riadtan, kétségbeesve, letaposva
                  a ruháját; a falhoz verődve, kinosan, összetörve, mint egy üzött madár. Az ugatás,
                  a léptek közeledtek, felé tartottak, mögötte vannak már... És ő nem birja tovább!
                  Heves fájdalom nyilallik át mellén, mélységes sötétség borul rá és ő száll le
                  valahova a mélységbe. De mielőtt lecsukná a szemeit - talán örök álomra, - még
                  egyszer látja azokat a jóságtól, aggodalomtól sugárzó kék szemeket. Azt a
                  szempárt, melyeket látott már egyszer s amely álmaiban annyiszor megjelent.</p>
               
            </div>
            <div type="chapter">
               <head>
                TIZEDIK FEJEZET. A rózsák alatt.
               </head>
               <p>Mari nem halt meg. Még csak el sem ájult, mint a regényhősnők, csak elfogyott a
                  lélekzete, kimerült minden ereje és ő szédülve dült a kerités fehér falához.
                  Néhány pillanat után azonban eltünt a baja, eloszlott a nehéz sötétség, megint
                  dobogott a szive és felragyogott az arca a kék szemek megdöbbent és csodálkozó
                  nézése alatt.</p>
               <p>Mert a kék szemek ura most is mellette volt és részvéttel kérdezte:</p>
               <p>- Valami baja van?</p>
               <p>- Már nincs.</p>
               <p>- De... Hová indult ebben az időben? Ha sietős a dolga, talán segithetnék.</p>
               <p>Egyszerüen, a jó emberek mindig kész szivességével beszélt hozzá, de azért a nagy
                  csodálkozás folyton sugárzott a szemeiből. Ki lehet ez a lány? Egyedül ezen a
                  szokatlan uton. Valami nagy baj hajthatta ki otthonából... És ő ugy szeretett
                  volna segiteni rajta!</p>
               <p>Mari félreforditotta sürü fátyollal takart arcát és mélyen meghatva felelt.</p>
               <p>- Köszönöm a jóságát, de alig hiszem, hogy segitene rajtam, ha megtudja...</p>
               <p>Elakadt a szava. Eszébe jutott az a különös, megdöbbent nézés, mellyel ez az
                  idegen ember akkor az uton nézett be a kocsijokba. Ugy gondolta, hogy akkor már a
                  segitség után tudta meg, hogy a Ballay lányoknak segitett. De ha megtudná: ime
                  megint az ő segitségére szorult egy abból a familiából, melyre valószinüleg ő is
                  hasonló elkeseredéssel gondolhatott, talán hátat forditana neki, vagy tán azt
                  mondaná:</p>
               <p>- Hogy mert ön erre jönni, hát nem tudja, hogy ez az ut tilos és átkozott?</p>
               <p>De a rózsás tanya gazdája nem fakadt ilyen szavakra, csak várakozva nézett a
                  hallgató lányra és szeliden kérdezte:</p>
               <p>- Mit tudok meg?</p>
               <p>- Semmit, - felelt Mari még nagyobb zavarban. - Kérem lépjen félre az utról, hadd
                  megyek tovább.</p>
               <p>A fiatal ember komoly udvariassággal teljesitette Mari kivánságát. Lelépett a
                  keskeny taposott utról a száraz árokba. De onnan nem ment tovább.</p>
               <p>- Kisasszony, - mondta nyugodtan, - ha ön egy szalonban szólit fel arra, hogy
                  azonnal magára hagyjam, feltétlenül megteszem. De itt a közeledő este, a járatlan
                  ut ezer veszedelme között, emberi kötelességem segitségére lenni, a közelében
                  maradni még tilalma ellenére is. Nem tolakodom kérdésekkel és ha parancsolja,
                  holnap már el is felejtem ezt a különös találkozást, de ma kérem, nem: emberi
                  kötelességem nevében követelem: mondja meg, hogyan és mivel segithetek a
                  baján?</p>
               <p>Ilyen beszédet Ballay Mari a Torbágyi ház népes szalonjában sohasem hallott. De
                  hát most nem voltak ott. Ő nem volt a család ünnepelt ifju hölgye s az, aki előtte
                  állott, nem volt meghivott fiatal ur, ki csevegni jött. Más körülmények közé
                  sodorta már az élet és most már másként is felelt.</p>
               <p>- Köszönöm, - mondta csendesen. - És ha segit, igazán jót is tesz velem. Erre a
                  tanyák felé mennék, de nincs, aki utbaigazitson. Oh, Istenem, dehogy is jöttem
                  volna erre! Csak eltévedtem, kiséret nélkül vagyok. Az utam sietős, fontos,
                  igazán életkérdés. </p>
               <p>És amint igy belejött a beszédbe, már nem gondolt semmire. Ugy érezte: azok a kék
                  szemek úgyis belátnak a lelke mélyére, azok mindent tudnak, azok előtt ő talán
                  egész életén át sem tudna eltitkolni semmit. Hát el is beszélt mindent, kicsit
                  kuszáltan, ijedten, de azért a rózsás tanya gazdája megértett mindent és
                  barátságos arca lassan elborult.</p>
               <p>- Eszerint ön...</p>
               <p>Mari a szavába vágott:</p>
               <p>- Igen, Ballay Mari vagyok.</p>
               <p>Aztán bánatos mosollyal tette hozzá:</p>
               <p>- Na lássa... Jól gondoltam, kár volt... Jobb lett volna, ha az előbb itthagy.</p>
               <p>- De nem lett volna jobb, - felelt határozottan a fiatal ember. - Én előttem már
                  régen csak emberek az emberek. Nincsenek köztük sem barátaim, sem ellenségeim.
                  Mármint az én szememben. Ön is ember, még pedig segitségre szorult ember. Jőjjön,
                  támaszkodjék a karomra, menjünk.</p>
               <p>Mari engedelmeskedett. Még csak egy szava sem volt, ment a rózsás tanya gazdájával
                  arra, amerre ő akarta.</p>
               <p>- Messzire van innen? - kérdezte, mert a társa már nem szólt hozzá.</p>
               <p>- A Veron háza? Bizony az jó messzire még. De nem megyünk odáig. Legalább nem mind
                  a ketten. Különben is azt hiszem, hogy hiába mennénk.</p>
               <p>- Talán meghalt a kis Gyurka?</p>
               <p>- Szó sincs róla. Egészen mást sejtek. Mondja csak: ki volt az a fuvaros, aki a
                  rémhirt hozta?</p>
               <p>- Azonnal megmondom. Várjon... Olyan furcsa neve volt, Görbe Kis Mihály,
                  bizonyosan tudom.</p>
               <p>- És azt mondta, hogy a gyermek nem éri meg a reggelt?</p>
               <p>- Tökéletesen igy.</p>
               <p>- No lássa, kisasszony, jól gondoltam. Ez a Görbe Kis Mihály nyolc nap előtt
                  indult el innen az erdők felé s azóta fát hord az erdőből a faluba. Nyolc nap
                  előtt beszélt a Veron öreg szüléjével és azóta valószinüleg már nyolcszor állott
                  meg a kis kapu előtt, hogy leadja a reggelre szóló rémhirt. Veront azonban csak a
                  nyolcadik napon látta meg.</p>
               <p>- Nem voltunk itthon.</p>
               <p>- Tudom, - felelte a rózsás tanya ura, aztán gyorsabban folytatta: - És meglátván
                  a komaasszonyát, leadta neki a hirt, mert a paraszt jóformán nem is számitja az
                  időt. A napok mulnak az ő ellenőrizése nélkül.</p>
               <p>- Olyan régen volt a baj! Istenem, talán már vége is.</p>
               <p>- Okvetlenül vége. Mármint a bajnak vége. Ne ijedezzen. Milyen sápadt lett
                  megint.</p>
               <p>Részvéttel nézett Marira, ki már régen félrehajtotta fátyolát és most már
                  mosolyogni próbált, hogy sápadt arcával ne ijessze meg ujra a kisérőjét.</p>
               <p>- Igen, a bajnak vége. Jól emlékezem, hogy három nap előtt már felszabaditottam a
                  kis beteget, kinek különben is csak erős gyomorrontása és láza volt. A forróságtól
                  a mi népünk mindjárt megijed. A lázban égő gyermek nekik már annyi, mint a
                  haldokló. Sokszor már orvosért sem mennek ilyenkor. Egy szóval: biztosan
                  mondhatom, hogy ott már nincsen baj!</p>
               <p>- Majd meglátjuk.</p>
               <p>- Meg, de nem ott s nem ketten, - szólt vidámabb hangon a rózsás tanya ura. -
                  Azonnal elszalasztok értök valakit, ha majd hazaérünk.</p>
               <p>És igy szólván már a kerités végére is jutottak és ott álltak a rácsos kapu előtt,
                  melyen át már látszott a rózsák védelme alatt lappangó szép fehér tanya.</p>
               <p>A fiatal ember egyszerüen bevezette Marit.</p>
               <p>- Pihenésre van szüksége, - mondta olyan hangon, ahogy a doktorok beszélnek. -
                  Szerencsére édes anyám ma nem feküdt le korán. Jó napja volt... Hej de ritkaság...
                  Jó napja és igazán boldog lesz, ha egy kis málnaszörppel és süteménnyel
                  megvendégelheti. Menjünk.</p>
               <p>Egyenesen a ház verandájához tartottak, melynek üvegei közül barátságos fény
                  csillogott az érkezők elé. A dühösen csaholó kis fekete kutya már régen
                  elcsendesedett és vidám ugrándozással ment előttük, mintha mutatta volna az
                  idegen s talán ellenségnek is gondolt leánynak a ház felé, a meleg tüzhely, a
                  szeretet felé vezető utat.</p>
               <p>Egy jó arcu öreg cseléd nyitott ajtót előttük és a fiatal ember levette Mari
                  válláról a köpenyt.</p>
               <p>- Csak egyre kérem, - mondta félsuttogással. - A nevét lenne szives odabenn
                  elhallgatni. A bemutatkozás majd megtörténik anélkül is. Anyám már régen nem él
                  társaságban, öreg, beteges is, elfeledte az ilyen formákat. Majd átesünk rajta
                  másként is. Megengedi?</p>
               <p>Mari csak egy megnyugvó, engedelmes fejbólintással felelhetett, mert az öreg
                  cseléd már kinyitotta az ajtót és odabenn valaki gyönge, de végtelenül kedves
                  hangon kérdezte:</p>
               <p>- Te vagy, fiam?</p>
               <p>- Én jövök, mamácska, - felelt a Mari kisérője olyan gyöngédséggel telt hangon,
                  amilyet még nem hallott tőle, nem hallott a világon senkitől sem s amennyire ő, a
                  kora árvaságra jutott leány mindig szomjazott.</p>
               <p>Még nagyobb bizalmat, vonzódást érzett most irántok és ő maga kapaszkodott az
                  ismeretlen karjába, aki bevezette édes anyja elé.</p>
               <p>Az öreg asszonyság kerekes székben ült, olyan puha, kényelmes, meleg takarók
                  között, milyet csak a legigazabb szeretet gyüjt össze egy drága beteg enyhülésére.
                  Az asztalon ódondivatu ernyős lámpa égett, az egész szoba régi divatu volt. Mintha
                  egy régi elvesztett világból mentették volna meg azt, ami legkedvesebb volt
                  nekik, amihez életük legtöbb emléke füződött és elrejtették volna ide, gonosz
                  emberek szeme elől, a rózsák alá. Mindenféle formáju, szinü butor volt ebben a
                  szobában, a kedves rokoko aranyozott és selymes butoraiból. De az arany
                  megbarnult, a selyem megfakult és a régi butorokat már csak a régi becsület
                  tartotta és az örök szeretet dédelgette. Csak a kerekes szék volt uj. A
                  betegfészek, melybe a ház fehérhaju asszonya nem régen kerülhetett.</p>
               <p>Most már abban ült. Fáradtan, pihenésre készen. Előre hajtotta a fejét, kezével
                  ernyőzte szemeit és ugy nézett az érkezők elé.</p>
               <p>- Vendéget hozok, mamácska. Egy fiatal hölgy eltévedt az uton, fáradt és gyönge,
                  meg fog pihenni nálunk.</p>
               <p>- Isten hozta, - szólt az öreg asszonyság és Mari felé nyujtotta vékony, reszkető
                  kezét.</p>
               <p>A háziur jó karosszéket hozott közelebb, az öreg cseléd frissitőt készitett nekik.
                  Felszitotta a kandalló lángját és leeresztette az ablak függönyeit. Valahonnan egy
                  nagy cica került elő és dorombolva simult a Mari ruhájához. A fekete kutya ott ült
                  a kályha mellett, az óra lassan ketyegett s az ablak párkányán illatoztak a sárga
                  violák. Az öreg asszonyság jóságosan nézett a váratlan vendégre és szeliden
                  kérdezte:</p>
               <p>- Nem fázik, édesem?</p>
               <p>A beteg, öreg uriasszonynak, ki régen távol él a világtól, a világi szokásoktól,
                  csak erre volt gondja. Egy kis madártól, melyet az őszi köd ázott szárnyakkal
                  csapott volna az ablakához, szintén azt kérdezte volna. Azzal, hogy egy urilány,
                  idegenül, váratlanul, késő este betévedt a házába, ő más tekintetben már nem
                  foglalkozott. Csak, mint egy árva madárkával, mely a védelmére szorul. Olyan jó,
                  olyan nagy és nemes volt a szive, hogy igy utolsó napjaiban, mikor már minden
                  egyéb gondolat elhagyta, a gyöngéd gondoskodás, az elhagyottak iránt érzett
                  szeretet, ez a két legfenségesebb nőies tulajdonság, még mindig élt a szivében.
                  Mari felé nyujtotta a kezét, végigsimitotta, igazán ugy, mintha egy kis ázott
                  madarat simogatna és ujra kérdezte:</p>
               <p>- Nem fázik, édesem?</p>
               <p>Mari alig birt felelni. A fáradtság, az ijedtség és ennek a különös találkozásnak
                  a hatása ügyetlenné tette.</p>
               <p>- Nem, nem, köszönöm, - felelte csöndes hangon és iparkodott még kevesebb helyet
                  foglalni el ebből a sajátságosan szép világból.</p>
               <p>- Pedig jó hideg van már odakünn, - szólt közbe az öreg cseléd, amint a tüzet
                  igazgatta. - A tekintetes ur után kalapot akartam vinni, mikor a kutyaugatásra
                  kiszaladt. Kerestem is, de még meg se találtam, mikor már itt voltak mind a
                  ketten.</p>
               <p>Az öreg asszonyság láthatólag figyelt a szavakra. Végre ő is megszólalt és azt
                  mondta:</p>
               <p>- A fiam.</p>
               <p>- Igen, - szólt az öreg cseléd, - a fiunk volt az, aki bekisérte a kisasszonyt.
                  Régen tetszik ismerni? - kérdezte és apró, fürkésző szemei nyugtalanul
                  villogtak.</p>
               <p>- Nem is ismerem, - felelt Mari.</p>
               <p>- Talán messziről tetszik jönni?</p>
               <p>- Lehet egy órája, hogy bolyongok, nem találtam az utat.</p>
               <p>- Nem? Akkor tán nem erre a tájra való, ha meg nem sértem?</p>
               <p>Nagy nyugtalansággal várta a választ és láthatólag megkönnyebbült, mikor Mari
                  egyszerüen igy felelt.</p>
               <p>- Budapestről jöttem ide.</p>
               <p>- Messziről! - mondta az öreg cseléd olyan hangosan, hogy a beteg uriasszony is
                  felriadt.</p>
               <p>- Mondtál valamit, Trézsi?</p>
               <p>- A kisasszony messziről való, nem idevaló, idegen, - mondta látható örömmel az
                  öreg cseléd és a szavak, melyeket mintegy belekiáltott az öreg uri nő lelkébe,
                  amazt is felélénkitették.</p>
               <p>- Messziről jött, - mondta álmodozva. - Messziről és nem hallott semmit...</p>
               <p>- Nem tetszett valamit hallani az urról? - kérdezte bizalmasan suttogva az öreg
                  cseléd.</p>
               <p>Mari a pusztai találkozásra gondolt, elpirult; de azért bizvást felelhetett. Akkor
                  ő igazán nem hallott semmit.</p>
               <p>- Nem, semmit, idegen vagyok.</p>
               <p>- És ha majd el tetszik innen menni, elbeszéli, hogy hol volt? - kérdezte ujra
                  nagy nyugtalansággal az öreg.</p>
               <p>Mari pedig a tilalomra gondolt és elsápadt. Hideg futott végig rajta és a szive
                  mélyéből mondta:</p>
               <p>- Nem, nem mondom el senkinek sem.</p>
               <p>És ezen a különös feleleten itt senkisem csodálkozott. Az urnő szeretetteljes
                  aggodalommal nézegette megint, az öreg cseléd pedig a vállára tette a kezét.</p>
               <p>- Hát meg is áldja az Isten, ha nem szól semmit, - szólt ünnepélyesen és az ajtó
                  felé nézett.</p>
               <p>Mintha nyitották volna az előszoba ajtaját, léptek is hangzottak már és a
                  következő percben benyitott a rózsás tanya gazdája.</p>
               <p>- Csakugyan jól mondtam, - szólt, miután üdvözölte a hölgyeket. - A kis fickónak
                  már nincs semmi baja. Annyira jól van, hogy meg is látogathatja az anyját.</p>
               <p>- De... - szólt közbe Mari és hivatkozni akart a másik tilalomra.</p>
               <p>- Értem, kisasszony. Bizonyosan alkalmazták erre a szegény dadára is azt a
                  tilalmat, mely éppen olyan szokásos, mint szivtelen. A gazdája megtiltotta, hogy
                  érintkezzék a családjával.</p>
               <p>- Valóban.</p>
               <p>- Nos ezt a tilalmat meg kell szegni. A gyermek érdekében szabták ki, de kevés
                  inditó ok alapján. Az igazi üdvös intézkedés, még pedig a testvérke érdekében az,
                  hogy a dada teljesen megnyugodjon és meg is lássa a gyermekét, sőt beszéljen is
                  legalább az öreg szülével, ha a férje nem is mehet. Én tehát intézkedtem...</p>
               <p>- Hogyan? - szólt közbe Mari.</p>
               <p>- Csodálkozik, kisasszony? Már pedig én intézkedtem, hogy az öreg szüle meg a kis
                  fickó még ma elmenjenek önnel. Intézkedtem, mert ember vagyok és orvos! - tette
                  hozzá olyan szokatlan büszkeséggel, mely egészen elütött attól a nyugodt és
                  szerény beszédmódtól, mellyel a fiatal ember beszélni szokott.</p>
               <p>Mintha valakinek dacára, az egész világ hallatára kiáltotta volna el, hogy igenis
                  ő orvos, még pedig olyan, aki tudva jól és becsületesen cselekszik mindig.</p>
               <p>- Az vagy, az vagy, édes drága gyermekem, - mondta lelkesen az öreg cseléd, mintha
                  egy kis fiunak mondta volna, hogy királyfi vagy, tied az egész világ, mert én
                  szeretlek és neked adom.</p>
               <p>De aztán elszégyelte magát, megtörülte könnyes szemeit és kiment.</p>
               <p>A rózsás tanya gazdája édesen mosolyogva nézett utána.</p>
               <p>- Trézsi asszony még az én dadám volt, - mondta meghatva. - Sokszor azt hiszi: a
                  térdén lovagolok és nekem igéri az egész világot... Eh!</p>
               <p>Mikor igy szólt, végigsimitotta a szemeit és arra erőltette magát, hogy nyugodtan,
                  érzelgés nélkül szóljon.</p>
               <p>- Tehát intézkedtem. Az öreg szüle és a gyermek lenn várják a csőszháznál. Ide nem
                  hivhattam őket, mert... Önnek talán kellemetlen lett volna, ha megtudják, hogy
                  eltévedt. Nem is tudják, hogy innen jött, felesleges is lesz emliteni, egyszerüen
                  magához inti őket és mennek... Kérem, ha ugy tetszik.</p>
               <p>Az ajtó felé nézett és Mari felállott. Gyöngéden bucsuzott a betegtől és Trézsi
                  nénitől, aki most már a Mari gallérjával került elő. A szive hevesen dobogott, a
                  könnyei fojtogatták. Sohasem tudta jól elmondani, hogyan értek ki a rózsás
                  tanyából. Csak arra emlékezett mindig, hogy a kis fekete kutya ugrándozva követte,
                  fel is ugrott hozzá és hideg nyelvével megérintette a kezét.</p>
               <p>A rózsás tanya vendége azt érezte, hogy mint jó barát hagyta el a küszöböt. Igy
                  haladtak végig a kövecses uton, a rácsos kapuig, melyen túl egy kocsi
                  várakozott.</p>
               <p>- Üljön fel, kisasszony, - mondta udvarias, de határozott hangon a rózsás tanya
                  gazdája. - Nem engedem meg, hogy gyalog tegye meg az utat.</p>
               <p>És mialatt Mari engedelmeskedett, odakünn sajátságos dolog történt.</p>
               <p>A kocsis leszállott a bakról és nagy galléros köpenyét átadta a gazdájának. Ez
                  magára öltötte, felült a bakra és a kocsis lenn maradt.</p>
               <p>- Szükséges óvintézkedés, - szólt mosolyogva és magas üléséről lenézett Marihoz. -
                  Az öreg szüle bizonyosan firtatná: honnan, micsoda alkalmatosággal tetszik jönni
                  és csak ebben az egy emberben bizom meg, hogy hallgatni fog.</p>
               <p>Amig ezeket mondta, tréfás komolysággal ütött a mellére.</p>
               <p>- Ugy sejtem ugyanis, - szólt komolyan és nagyon szomoru hangon, - hogy magának,
                  kisasszony, baja lenne abból, ha kirándulását részletesen megbeszélnék.</p>
               <p>Mari még csak nem is felelhetett. A fiatal ember elfordult, kezébe vette a gyeplőt
                  és a kocsi gyors pergéssel indúlt a csőszház felé.</p>
               
            </div>
            <div type="chapter">
               <head>
               TIZENEGYEDIK FEJEZET. Mese a régi titokról.
               </head>
               <p>Elképzelhető, hogy milyen nagy nyugtalansággal várták vissza a nagyobbik
                  leányt.</p>
               <p>Lencsi néni már éppen ötödször szaladt át hozzájuk és körülbelül tizedszer
                  kiáltotta el, egy-egy szaladáshoz legkevesebb két kiáltást számitva, hogy uram
                  atyám, miért nem jöttem át akkor Marival?! Az egész dolog másként történt
                  volna.</p>
               <p>De hiszen ország-világ tudja, hogy Lencsi néni akkor nem jöhetett át. Zsiga bácsi
                  éjjeli szenvedése nem szünt meg nappalra, sőt még rosszabbra fordult. A köszvény
                  halálosan gyötörte szegényt és csak ugy csendesedett a fájdalma, ha Lencsi néni
                  pontosan, minden félórában friss köteléket tett neki. És akkor, mikor Tita
                  berohant és elvitte Marit, éppen egy ilyen félóra volt!</p>
               <p>Lencsi néni mondta is az ő öregének, hogy most nagyon siet, gyorsabban tesz előbb
                  vizes ruhát, arra szárazat s végül a jó meleg dunnát azzal a tilalommal, hogy
                  Zsiga bácsi azért mert izzad, ne dugdossa ki a lábát. De hát mire mindennek végére
                  járt, kendőt kapott, átjött, Marinak már se hire, se hamva. Elszaladt, oda van,
                  Isten csodája lesz, ha visszakerül elevenen!</p>
               <p>Ujra meg ujra megbeszélték Titával a szörnyü esetet, ablakot nyitogattak,
                  utcaajtót nyikorgattak, de amint jött az este, sötétebb és hidegebb lett, Mari
                  pedig nem mutatkozott, Lencsi néni kijelentette:</p>
               <p>- Vége, megették a farkasok.</p>
               <p>Tita pedig leborult a pamlagra, most is ugy arccal lefelé, mint mikor mérgeskedni
                  szokott, de most igazán sirt, forró könnyekkel, nehezen dobogó szivvel és
                  imádkozott:</p>
               <p>- Édes jó Istenem, csak most az egyszer add vissza Marit és én ugy engedelmeskedem
                  neki, mintha maga az édes apám lenne, pedig ő csak a nagyobbik leány.</p>
               <p>Jajgatott már a dada is, segitett neki a testvérke, kit az általános nyugtalanság
                  beteggé tett; minden épkézláb cselédet elinditottak a csőszház felé, hogy találják
                  meg legalább a szegény Mari csontjait. Lemondtak róla, mégis várták, korholták a
                  tettét, mégis siratták, mikor egyszer csak megállott egy idegen kocsi és
                  leszállott Mari, még pedig teljes, nagy diadallal. Magával hozta a kis fickót, a
                  nagy okot, amiért ez az egész ribillió történt.</p>
               <p>Kirohantak a fogadására mindnyájan és a nagy örömben nem feledkeztek el
                  kérdezősködni az érdekes vállalkozás részleteiről...</p>
               <p>- Merre járt Mari?</p>
               <p>- Micsoda idegen kocsi ez?</p>
               <p>- Miért nem jött előbb vissza?</p>
               <p>De leirhatatlan csodálkozásukra, nem kaptak kielégitő feleletet.</p>
               <p>A kocsi, alig hogy megszabadult utasaitól, ugy eltünt, mintha a szél röpitette
                  volna el, az öreg szüle maga sem tudott semmit, Mari pedig egyszerüen bocsánatot
                  kért, nem bir beszélni, nem bir fenmaradni, megöli a fejfájás, le kell
                  feküdnie.</p>
               <p>Tita el nem maradt mellőle. Érezte, hogy a jó Isten csakis az ő imádságára adta
                  vissza Marit, tehát neki meg kell tartania a fogadalmat. Olyan kedves, engedelmes,
                  szelid volt a hangja, minden mozdulata, hogy Mari meghatva ölelte magához. Ha igy
                  lenne ezután mindig.</p>
               <p>Lencsi néni ezalatt az öreg szülét faggatta, hogy legalább az idegen kocsiról
                  tudjon meg valamit. De az öreg szüle is csak annyit tudott.</p>
               <p>Elmondta, hogy ő is rettenetesen csodálkozott és igy, amint oldalról nézte, a
                  kocsi akkurátosan olyan volt, mint a Vertán Endre dr. uré, azé a különös uré, aki
                  a rózsás tanyában lakik...</p>
               <p>Lencsi néni ijedten nézett szét. Ha meghallanák ezek a falak! De az öreg szüle
                  rögtön megvigasztalta, hogy a kocsi semmiesetre sem lehetett a Vertán Endréé.
                  Azért nem, mert idegen kocsis ült a bakon. Egy német, rác, vagy süketnéma, aki az
                  ő buzgó kérdéseire egyáltalában nem felelt. Már pedig ő az odavaló kocsist ismeri,
                  az a Trézsi néni férje, az jó egészségben van, az három napja, hogy hozzá
                  kocsiztatta a doktort - hogy áldja is meg az Isten minden haja szálát! - és azt
                  más kocsissal ott fel nem cserélik. Ha olyan volt is a kocsi, a kocsis német vagy
                  siketnéma és ő most is azt mondja, hogy nem tud semmit. Se azt, hogy honnan
                  jöttek, se azt, hogy kinek a kocsija volt az!</p>
               <p>Nem lehetett vele semmire sem menni, még Lencsi néni is letett a reményről. Átadta
                  az öreg szülét Veronnak, aki persze azonnal meggyógyult a látogatástól, hogy
                  kibeszélhette és kisirhatta magát.</p>
               <p>Lencsi néni gondoskodott róluk, hogy legyen részük ennivalóban is, éjjelre pedig
                  elvitte őket magához. De egy félórái szünetben megint visszaszaladt és
                  bekopogtatott Marihoz.</p>
               <p>Mari az ágyban feküdt. Mozdulatlanul, a szemeit is lezárta. De nem aludt, - nem
                  fog ő aludni tán egész éjjel sem - és felnézett Lencsi nénire, mikor a jó öreg
                  asszony megfogta a kezét.</p>
               <p>- Olyan sok mondani valóm van!</p>
               <p>- Tudom, szivem. Mondtam is az öregemnek: átszaladok még alvás előtt, mert az a
                  szegény gyerek rosszul lesz, ha nem könnyithet a szivén. Nos hát mi történt?</p>
               <p>Közelebb ült Marihoz, szeretettel nézett rá. Mari pedig felemelkedett párnáiról és
                  fejét a Lencsi néni nagykendőjére hajtva elbeszélte viszontagságos kirándulása
                  történetét.</p>
               <p>A nagykendő elfogta, magába rejtette ezeket a vallomásokat és elrejtette jól abban
                  a hűséges, öreg szivben, mely puha ráncai alatt dobogott.</p>
               <p>- Most pedig édes jó Lencsi néni, - szólt Mari sápadt arccal, de elszánt hangon, -
                  mondjon el nekem mindent a rózsás tanya lakóiról. Ha nem mondja el most rögtön,
                  azt hiszem, hogy meghalok...</p>
               <p>- Én is azt hiszem. Vagyis: a meghalásból nem hiszek egy betüt sem. Hanem azt
                  hiszem: elérkezett ennek a mesének az ideje.</p>
               <p>És mialatt igy szólt, meleg, okos szemeivel olyan mélyen belenézett a Mari
                  lelkébe, hogy a nagyobbik lány, Isten tudja miért: piros lett, mint a rózsa és a
                  szeme harmatos, mint az ibolya kelyhe.</p>
               <p>- Most, igen, most elmondom, - szólt Lencsi néni és olyan közel ült Marihoz, hogy
                  majdnem az ágyára kuporodott. Mint egykor Berta, mikor a jövőt szinezgették és
                  napsugaras leányálmokról volt szó. De milyen egészen más volt most az, amit
                  Lencsi néni a régi titokról mesélt! Teljes tizenöt évet vett el a Mari
                  leányéletéből s ennek a tizenöt évnek minden ragyogó örömét, muló bánatát. Ott
                  kezdte, mikor Mari csak öt éves és anyátlan árva volt.</p>
               <p>Mari erre a gyászra csak igen homályosan emlékezett. Csak annyit tudott belőle,
                  hogy egy ideig nem csókolta meg senki, nem takargatta be és ő nagyon, nagyon
                  szomjazott és fázott. Később Torbágyiéknál visszanyert sok mindent abból, amit
                  elveszitett és emlékezett rá, hogy a fázás és szomjuság fekete napjáról évenkint
                  csak kétszer emlékeztek meg. Olyankor ő is, Torbágyiék is fekete ruhát öltöttek,
                  templomba mentek és diszes, nagy koszorukat küldtek Hategyházára. Látogatók is
                  jöttek ilyenkor, sirtak Torbágyinéval, aki rendesen elmondta:</p>
               <p>- Igen, az egy nagy tévedés, mondhatni gyilkosság volt.</p>
               <p>Most ez a sok emlék mind megrohanta és ő remegve simult Lencsi nénihez, leste a
                  szavait: mi történt akkor?</p>
               <p>Lencsi néni pedig egyszerüen, a falun élő asszonyok jó emlékezőtehetségével mondta
                  el az egészet.</p>
               <p>Igen, a Mari mamája akkor hirtelen és súlyosan megbetegedett. A régi öreg doktor
                  sürgős műtétet ajánlott, de annyi idő, hogy a fővárosból hivjanak segitséget, már
                  nem volt. A környéken néztek szét és megtudták, hogy Vertán Józsefné fia, aki
                  idegenben orvosi diplomát szerzett, itthon van. Az egyetlen másik doktor, aki
                  segitségül jöhetett az öreg orvos mellé.</p>
               <p>- Több sehol sem volt?</p>
               <p>- Sehol. Ezt az uj és fiatal doktort hitták el azon a szomoru éjszakán. A két
                  doktor aztán segitséghez fogott, elaltatta, majd gyógykezelés alá vette a
                  beteget. A műtét akkor éjjel sikerült.</p>
               <p>- Hanem?</p>
               <p>- Hanem másnap reggel a beteg csak egy pár percre ébredt fel s aztán örökre
                  lezárta a szemeit.</p>
               <p>- Irtózatos.</p>
               <p>- Az volt mindnyájunknak. De különösen szegény atyádnak, aki már akkor is
                  indulatos, ideges ember volt. Az öreg házi orvosban egy percig sem kételkedett.
                  Ismerte régen. De itt volt az a másik, az idegen, a fiatal, tapasztalatlan.</p>
               <p>- Dr. Vertán Endre.</p>
               <p>- Az. Ennek a fejére zudult minden gyanuja, elkeseredése, átka. Arra, hogy ez a
                  halál Isten akaratából történt és bekövetkezett volna más körülmények között is, ő
                  elkeseredésében nem is gondolt és nyilvánosan, botrányosan tévedéssel és
                  gyilkossággal vádolta a fiatal doktort.</p>
               <p>Ez az eset óriási lármát ütött az egész környéken. Hiába jöttek tudósabb férfiak,
                  akik bebizonyították a fiatal doktor ártatlanságát, a bizalom elveszett, ez a
                  rettenetes vád az emberek nyelvén kiélesedve, elmérgesedve haladt tovább és az
                  egész vidéken lehetetlenné tette dr. Vertán Endrét, aki pedig itt akart
                  letelepedni.</p>
               <p>- De hát miért nem ment el innen?</p>
               <p>- Hja! miért? Ez a szörnyü eset az ő fiatal lelkét is lesujtotta, ezenkivül itt
                  volt az anyja.</p>
               <p>- Bizonyosan már akkor is beteges volt.</p>
               <p>- Beteg a férje halála óta. Ezt az öreg nőt nem vihette el a régi házból, a férje
                  sirja mellől, el sem hagyhatta, mert örökös gyógykezelésre, ápolásra szorult.</p>
               <p>- És itt maradtak.</p>
               <p>- Itt. Érzékeny, büszke lelkü emberek. Arra, hogy az eset után ujra ismeretséget
                  kössenek, nem is gondoltak. Elvonultak, elzárkóztak az emberektől és megéltek
                  abból, amit a ház és a kis ősi föld adott.</p>
               <p>- A földből ők is!</p>
               <p>- Ők is, mint mi nemsokára. Csak láttad volna a házuk táját. A kertet, a
                  baromfi-telepet, a méhest, a gyümölcsöst. Valóságos kincses bánya az és busásan
                  fizeti vissza a ház lakóinak munkáját. A legnagyobb munkát természetesen a fiatal
                  ember végzi. Neki a föld mindene: felesége, barátai, ezt árasztja el gondjával,
                  szeretetével és ez ad neki mindent: életet, vigaszt, feledést.</p>
               <p>- És sohasem megy emberek közé?</p>
               <p>- Csak társaságba nem megy. Uri emberek közé, akik annak idején foglalkoztak a
                  rágalommal. De a betegeket annál inkább felkeresi s ezek között leginkább a beteg
                  gyermekeket.</p>
               <p>- A Veron kis fiát is meggyógyitotta.</p>
               <p>- Meg. Majdnem minden gyermeket. Áldott a tudása, szerencsés a keze, a nép szereti
                  is. De ő a szegény nép szeretetéből meg nem élhetne. Mit fizethetnek azok? Ott
                  hagyja a diját orvosságra s ha nem elég, még ad hozzá abból, amit neki a föld
                  busásan juttat. Otthon pedig az anyját gyógyitja, aki a nagy rágalom óta nem bir
                  lábra állni, a fia vesztett dicsőségét, fényes pályáját siratja. Nem
                  vigasztalhatja meg senki. Talán, talán, ha csoda történnék.</p>
               <p>- Mi, oh, mondja: mi?</p>
               <p>- Ha megbánná tévedését, igazságtalanságát valaki, ha ő maga menne el az öreg
                  asszonyhoz és bocsánatot kérne tőle, ha igazolná a fiát...</p>
               <p>- De hát ez lehetetlen! - jajdult fel Mari. - Édes atyám erős, büszke magyar
                  ember, nem alázza meg magát.</p>
               <p>- Igy mondják. De lásd kis lányom, én gondoltam valami mást.</p>
               <p>- Mit édes néni?</p>
               <p>- Ha valahogy ugy fordulna az élet. Hogy: én magam sem tudom. De valahogy jobbra,
                  szebbre. Ha egyszer csak ugy történne, hogy a lány hozhatná helyre azt, amit az
                  atya fájdalmában igazságtalanul vétett. Ha valami ilyen történne... Mondtam is az
                  öregemnek...</p>
               <p>- De mi? - kérdezte Mari és piros arcát letakarta a párnáival.</p>
               <p>- Én nem tudom, - felelt hamiskás mosollyal Lencsi néni. - De én már gondoltam
                  ilyenfélét.</p>
               <p>- Én nem tudom, hogy mit és micsoda indokból, - szólt Mari a párnák alól.</p>
               <p>- Már régebben. Még pedig egy találkozás óta.</p>
               <p>- Micsoda találkozás óta?</p>
               <p>- Hm. Azóta, amelyről nekem nem is akart szólni a kisasszony.</p>
               <p>- A pillangóról!</p>
               <p>- Arról ám. Én azért valahogy mégis megtudtam, hogy milyen volt az a farkas, aki a
                  kisasszonyokat meg akarta enni. És én még hogy féltettem őket! Persze a
                  kisasszony szeretné tudni, hogy mi uton-módon jöttem rá...</p>
               <p>- Bizony nagyon szeretném.</p>
               <p>- Hát egyszerüen nem mondom meg. Várjunk. Majd ki fog derülni ez is egy
                  valószinüleg nagyon kedvemre való eseményből.</p>
               <p>- De én nem értem édes Lencsi néni.</p>
               <p>- Nem is akarom, hogy mindent megérts, - nevetett a kedves öreg. Megcsókolta
                  Marit, felállott és összefogván nagy kendőjét, menni készült.</p>
               <p>De mielőtt eltávozott volna, megtörölte a száját és komoly hangon mondta:</p>
               <p>- Bizzuk a jó Istenre. Addig pedig beszéljünk okosabb dologról.</p>
               <p>- A konyhapénzről, - szólt tréfálkozva Mari. Még mindig nagyon piros volt, de
                  beszélt, mert azt hitte: ha nem szól, Lencsi néni meghallja még a szive dobogását
                  is.</p>
               <p>- És a többiről. Mielőtt a tél beáll, nekünk meg kell ismerkednünk a földdel, a mi
                  egyetlen, legjobb barátunkkal, Mari.</p>
               <p>Már későre járt. Majdnem szürkült az ég, mint akkor régen, mikor bohó, lányos
                  tervezgetéseik után elaludtak Bertával egy közös párnán. Mari most is fáradtan
                  hajtotta le fejét, de az álma egészen más volt, mint akkor.</p>
               
            </div>
            <div type="chapter">
               <head>
              TIZENKETTEDIK FEJEZET. Két levél.
               </head>
               <p>Néhány nap mulva két levél érkezett a hategyházai csöndes házba. A rendes
                  gyalogposta hozta az állomástól és a Torbágyiné által küldött könyvek és lapok
                  között két levél is volt.</p>
               <p>A Mari cimére jött mind a kettő.</p>
               <p>Az egyik zöld kartonlapból állott, felfelé haladó majd visszaeső betükkel cimezve,
                  ibolyaporral behintve. Ezt Berta irta.</p>
               <p>A másik nagy, fehér boritékba zárt levél volt, erős, fekete, férfias irással
                  Ballay Mária urhölgynek cimezve.</p>
               <p>Mari elsápadt, amint meglátta és félve dugta a felbontatlan lapok alá. Először
                  mégis a Berta levelét akarta elolvasni.</p>
               <p>Torbágyi Berta hosszu levelet irt. Azzal a sajnálkozással kezdte, hogy milyen üres
                  a ház Mari nélkül. Mennyi idő mult el azóta, hogy Mari azon a sötét, hideg
                  reggelen elment az ő kis kék szobájából, de azért nekik olyan, mintha nem is ment
                  volna el igazán. Mintha csak vásárolni indult volna. Most a boltban jár, aztán
                  délfelé becsenget. Hoz virágot a mamának és cukrot Bertának.</p>
               <p>De bizony hiába várják és ezért ők mindnyájan nagyon szomoruak. Bertácska már
                  annyira szomoru, hogy bő lett a kék selyem blúza és a mama azt mondta, hogy még
                  beteg lesz ez a gyerek bánatában. Hát ne hagyja Mari meghalni. Hiszen mindig ugy
                  szerette. A halálát csak nem kivánhatja. Hanem pakoljon és jőjjön vissza. Eddig
                  már bizonyosan rendbe hozott mindent és otthon nincs rá semmi szükség. Aztán
                  Hategyházán micsoda nagy sár van és nincs szinház, se felolvasás. Itt most
                  kezdődik minden és a mama olyan szivesen elvinné Marit is. Ha nem is bálba, mert
                  hiszen a gyász miatt nem szabad, de legalább sétálni a kirakatok előtt. Milyen jó
                  volt tavaly! Emlékezik-e még Mari? A cukrászhoz is el fognak menni és ami fő:
                  Bertácska megint bejár hozzá esténkint és majd mesélnek megint. Csak jőjjön vissza
                  Mari. De...</p>
               <p>És itt egy óriási poca jelölte meg azt a helyet, ahol elakadt a Berta fürge
                  pennája és a kis tervezgető szünetet tartott, mert valahogy furfangosan akarta
                  tovább irni a levelet. De nem sikerült és Berta végre is kiirta az igazat:</p>
               <p>- De, édes Mari, a kis vadmadarat ne hozd el hozzánk. Tudod, szeretjük mi őt is,
                  hanem mihozzánk nem igen való az ő furcsa szokásai végett.</p>
               <p>Mari nevetve hajtotta össze a levelet. Nevette, hogy Berta igy irta: végett. De
                  jobban nevette azt, hogy a furcsa szokások sem igen voltak már meg.</p>
               <p>Hiszen Tita ime itt ül a szobában szépen, csinosan, tisztán felöltözve és szaporán
                  jegyezget egy Háztartástanból, melyből mára leckét kapott. Ugy bizony, Tita
                  belenyugodott már abba is, hogy leckét adjanak neki, de Mari adja, az édes, jó
                  Mari, aki sohasem parancsol.</p>
               <p>- Mit nevetsz Mari?</p>
               <p>- Berta levelének örülök.</p>
               <p>- Tehát Berta irta azt a zöldet?</p>
               <p>- Igen.</p>
               <p>- És a másikat?</p>
               <p>Ah, egyszerre vége volt a jó kedvnek. Mari hátán hideg futott végig és még a
                  hangja is elváltozott, amint mondta:</p>
               <p>- Azt még nem néztem meg.</p>
               <p>De azért nagyon jól tudta, hogy ki irta. Azonnal megismerte azokat az erőteljes,
                  határozott vonásokat, melyek éppen oly erősek és hajlithatlanok voltak, mint az,
                  aki irta. Eddig mindig csak a szeretet hangján szóltak hozzá azok a betük. Kedves
                  hireket adtak tudtára otthonról, igéretet mondtak, gyöngéd jutalmakat fejeztek ki.
                  De vajjon igy lesz-e ezután is? Fog-e még a levél irója ugy szólni hozzá, mint
                  régen?</p>
               <p>- No, hát nézzük meg már, - mondta Tita.</p>
               <p>Felvette az ujságok közül és örömmel kiáltotta.</p>
               <p>- De hiszen ezt édes apa irta! Bontsuk fel hamar. Hátha azt irja, hogy még ma
                  hazajön.</p>
               <p>- Hogy még ma hazajön, - mondta Mari is, de reszketett a keze, amint
                  felbontotta.</p>
               <p>- Én olvasom el. Én, én! - kiáltott Tita és Mari szivesen adta át neki, mert
                  hiszen ő most még a szemét is összeszoritotta, nehogy meghallják a szive
                  dobogását.</p>
               <p>Tita pedig olvasta:</p>
               <p>- Kedves gyermekeim!</p>
               <p>De aztán elszomorodott az arca.</p>
               <p>- Több dolgom akadt, mint előre gondoltam s ezért nem mehetek haza még ezen a
                  héten, lehet, hogy a jövő héten sem, - olvasott Tita, aztán szomoruan mondta:</p>
               <p>- Nem jön haza az édes apa!</p>
               <p>- Dolga van, - szólt komolyan Mari és bár sajnálta, hogy atyját nem láthatja meg,
                  mégis megkönnyebbült. A jövő hét végeig elfelednek mindent és az ő kirándulása
                  szóba sem jöhet.</p>
               <p>Gondolatban borult most az édes atyja elé és buzgó szavakkal mondta.</p>
               <p>- Bocsáss meg nekem, akaratlanul vétettem a tilalmad ellen, de fogadom, hogy még
                  igy sem fogok soha másként cselekedni, mint ahogy te akarod.</p>
               <p>Gondolatai közben megindultak a könnyei és a keze remegett, amint a szivére
                  szoritotta. Talán hangosan is felzokog, ha Tita örömmel nem fut ajtót nyitni,
                  miután az udvari ablakon át meglátta Lencsi nénit, aki most megint professzori
                  minőségben jött hozzájuk. Csakhogy ezuttal nem a testvérkéről, nem is a
                  konyhapénzről, hanem a földről tart előadást.</p>
               <p>- Hát készen vagytok-e már? - kérdezte vigan. Beszédközben mindjárt át is nézte az
                  egész lakást és megelégedését fejezte ki.</p>
               <p>A falusi szobák, melyeknek falát, ablakait, pallóját, régi butorait mind a Mari
                  ügyes és szorgalmas kezének remekei diszitették, hol finom izléssel volt
                  elrendezve himzett függöny, festett képkeret, váza, égetett állványok, festett
                  párnák, csipkézett takarók, valóban kedves látnivalót nyujtottak.</p>
               <p>De nem lett volna semmisem ilyen elragadó, ha nem ragyogott volna a tisztaságtól.
                  De erről már gondoskodtak a lányok.</p>
               <p>Mari, veleszületett tisztaságszeretetből, inkább fáradozott, mintsem port türjön a
                  közelében, Tita pedig követte Marit csak azért, mert senkisem parancsolta neki.
                  Mint független foglalkozást valósággal megszerette a takaritást és most már jó
                  részben az ő külön dicsősége volt az, hogy Lencsi néni nagy megelégedésében olyat
                  csipett az arcán, hogy csak ugy pattant.</p>
               <p>- Ez már beszéd, - szólott a kedves öreg néni. - Mondtam is az öregemnek: a szobák
                  kitünően átformálódtak. De a szoba még nem minden. Jaj annak a háziasszonynak,
                  akinek a szeme csak az ajtóig néz.</p>
               <p>- Hát hová kell még nézni? - kérdezte Tita, - Én az ajtót kivül-belül letörlöm és
                  megfényesitem a kilincset is.</p>
               <p>- Helyes, fiacskám, de a konyhán, kamrán, pincén át kell nézni messzire le, a föld
                  mélyéig.</p>
               <p>- Na, ezt nem értem! - mondta Tita őszintén és látván, hogy Mari kendőt vesz
                  magára, készült ő is.</p>
               <p>Fogalma sem volt róla: hová indulnak. De ahová nem küldik s ahová Mari megy, oda
                  elmegy ő is.</p>
               <p>El is ment velük és majd nyitva maradt a szája csodálkozásában, amikor azt látja,
                  hogy Lencsi néni egyenesen a kert felé tart és Mari követi.</p>
               <p>A kertben nem volt semmi. A sok giz-gaz elrothadt már, a vén fák lombja lehullott.
                  Elpusztult a málnás is és kopáran emelkedett ki belőle a Tita házikója.</p>
               <p>Tita odanézett. Eszébe jutott a «mult», elpirult és elhatározta, hogy azt a
                  házikót ő maga szedi szét ugy, hogy még nyoma se maradjon.</p>
               <p>Nagyot nézett, amikor egyszer csak azt mondja Lencsi néni.</p>
               <p>- Ezt pedig el kell pusztitani és gyökerestől átváltoztatni.</p>
               <p>- Én is éppen azt gondoltam! - mondta Tita.</p>
               <p>- Te?</p>
               <p>- Igenis. Azt a házat onnan elpusztitom.</p>
               <p>- Én pedig a kertre gondoltam és ennek lesz itt alapos pusztitása, - mondta Lencsi
                  néni és kezével a kert négy tája felé mutatott.</p>
               <p>De nemcsak mutatott, hanem oda is indult és összecsavart esernyőjével csodálatos
                  vonalakat huzott hol a földre, hol a levegőbe. Közben pedig beszélt. Halált
                  mondott a korhadt fák fejére és az évekig bátran szaporodó giz-gazra
                  végpusztulást. Ásós emberek jönnek ide és felforgatják a föld nyugalmát.
                  Beszédjéből kiszinesedett egész uj képe a jövendőnek. Amott a napos részen, ahol a
                  kerités tövében a kis ér futja utját, méhes lesz és a méhes körül hársak, akácok,
                  sok illatos virág. Amott a tulsó részen csinos ágyakra szabott konyhakertben a
                  konyha és pince élelmi szerei teremnek meg. Azontúl lesz az uj gyümölcsös. Na,
                  meghagyjuk a málnást is. De amoda hátul a homokos talajon az uj baromfiudvar épül.
                  Ott lesz a pirosfedelü tornyocskáival, fehér udvarával, magas hálójával a
                  tollasok birodalma. A ducban fehér galambok laknak majd. A tyukpalota pincéiben
                  hosszufülü fehér nyulacskák. De magát a szárnyasok palotáját, tágas udvarát
                  tyukok, kacsák, libák, csirkék töltik be. Kakas ur megkapja a szemétdombját,
                  libáék a csillogó vizü tavat és a konyhakert hulladéka meg a gyümölcsös fogságba
                  ejtett rovar-népe látja el dús táplálékkal az egész hadat. Szépen gondozott
                  világban boldog lesz itt a legkisebb csibe is és még a legvénebb tyuk is
                  szorgalmasan kapargat - konyhapénzt Marinak.</p>
               <p>- Azt bizony, édeseim. Mert a mi tollas népünk többet fog termelni, mint amennyit
                  a ház elemészt; a kert többet termel, a méhek többet dolgoznak. Mi azt
                  vásárcsarnokokba szállitjuk s a pénzen bevásároljuk azt, amit a konyhánk még
                  megkiván, de amit földünk közvetlenül már nem adhat.</p>
               <p>- És ez jövőre már mind meglesz! - kiáltott fel Tita.</p>
               <p>- Ha nagyon szorgalmasak, gondosak lesztek és ha engedelmeskedtek nekem, azt
                  remélem, hogy a jövő őszön mi egy egészen más nyári világtól fogunk elbucsuzni
                  ezen a helyen.</p>
               <p>Mari egyszerüen kezet nyujtott, igérete jeléűl. Tita elgondolkodott.</p>
               <p>- Ha engedelmeskedünk... Hm. Mind a ketten, tehát én is. Akkor meglesz itt
                  minden...</p>
               <p>Savanyu arcot vágott, bajos dolog az engedelmesség. De aztán gondolatban látta a
                  fehér galambokat, a piros szemü nyulakat, a virágokat, az érett gyümölcsöt... Eh,
                  Isten neki...</p>
               <p>Felcsapott ő is és szive mélyén szentül megfogadta, hogy igenis, engedelmeskedni
                  fog. Hiszen, ha jól vesszük: Mari nagyobb, okosabb és lám, ő is megteszi.</p>
               <p>- Engedelmeskedünk! - kiáltotta el olyan hangosan, hogy ha közel állnak a
                  házikóhoz, hát a régi dac erős vára most ettől a hatalmas hangtól is összedül.</p>
               <p>Mari boldogan nézett össze Lencsi nénivel és ez a jóleső boldogság nem hagyta el
                  akkor sem, amikor egyedül volt a szobájában a Berta levelével és leült, hogy
                  választ irjon neki.</p>
               <p>Amint a papir fölé hajolt, feltünt emlékében a régi világ. A pompás, finom, uri
                  élet, amely annyira illett e kitünő lány lelkéhez, a szórakozások, a szeretet,
                  amely amott várja... És itt a kopár föld, amelyen neki kell teremtenie uj
                  világot... És még sem borult el az arca egy percre sem. Az anyák, a jó asszonyok
                  nagy lelki vigasztalását érezte kötelességeiben, kivivott sikereiben a nagyobbik
                  leány és őszinte szivvel, megbánás nélkül irta meg a másik levelet.</p>
               <p>- Köszönöm jóságos gondoskodásotokat édes Bertám, de én nem mehetek el innen. Ne
                  sajnálj és hidd el, hogy igazán boldog vagyok és engemet igen sok örömmel
                  kecsegtet az élet.</p>
               
            </div>
            <div type="chapter">
               <head>
                 TIZENHARMADIK FEJEZET. Szomoru találkozás.
               </head>
               <p>Lencsi néni jóslata beteljesedett.</p>
               <p>Alig mult el egy év az után, hogy kerti előadását megtartotta, a nyár utolsó
                  hónapjában már igazán gyönyörü uj világtól kezdtek bucsuzni. A gyümölcsös nem volt
                  ugyan még egészen olyan, mint gondolták, de a méhes, a konyhakert s főképpen a
                  szárnyasok birodalma annyi sikert, örömet szerzett Marinak, hogy sokszor azt
                  hitte: álmodik és a régi sivárságban fog felébredni.</p>
               <p>Olyan hamar mult el ez az egy esztendő és mennyire megváltozott minden. Mari,
                  amikor a gyarapodó fák alatt sétál, amikor eléje gyülnek vidám szárnyasai, mikor a
                  busás zöldség-termést szállitja, vagy a fényes méz-üzleteit bonyolitja le, mindig
                  édesen emlékezik vissza és áldja Lencsi nénit, mert tudja, hogy nagyobb részben
                  neki köszönhet mindent.</p>
               <p>Lencsi néni ugyanis, miután feltétlen ura lett még a Tita engedelmességének is,
                  teljesen kezébe vette a Ballay-lányok nevelését s a környezet átváltoztatását.
                  Amennyi időt csak elvonhatott a maga jó kerekeken járó háztartásától és Zsiga
                  bácsitól, aki ebben az évben kevesebbet szenvedett, mindet a Ballay-házra
                  forditotta. Velük volt külső és belső teendőik között. Odakünn vezette a
                  létesitendő külsőgazdaság épülését, idebenn házias munkára tanitotta őket.</p>
               <p>Félretették a himzőtűket, ecsetet, drága selyemszálakat és avult fehérnemüt vettek
                  a kezükbe. Lencsi néni megismertette őket a kézimunkák királyával: a stoppolással.
                  És észre sem vették: a Tita ruhatára, a ház züllött fehérnemüje szépen
                  rendbejött.</p>
               <p>- Lássátok, édeseim, - mondta Lencsi néni, - annyi időbe sem került, mint amennyit
                  egy smyrnaszőnyeg öltögetése vett el és nem emésztett el száz forintot, hanem
                  megtakaritott háromszázat.</p>
               <p>A Ballay-lányok pedig örömmel öltögették az egyhangu fehér öltéseket, amelyeknek
                  csak az eredménye szép, mert azt jólétnek nevezik.</p>
               <p>Ilyen öltögetés közben teltek el a délutánok és sokszor a hosszu esték is,
                  amelyeket egyszerü, de igaz szivből fakadt beszélgetések élénkitettek. Ballay ur
                  lassacskán beszüntette hosszabb utjait és otthon maradt. A kis csendháboritótól
                  nem tartott már, mert a testvérke pompásan átváltozott. Miután okosan bántak vele,
                  ő is okosan fejlődött és betöltvén első esztendejét, elrugta a pólyáját,
                  beleugrott rózsaszinü cipőjébe anélkül, hogy túlságos gondot okozott volna.</p>
               <p>Már elválasztották, de Veron tovább is náluk maradt s minthogy Mari közbenjárására
                  a házba vették a kis fickót is féltestvérnek, játszótársnak, a gyermekszoba táján
                  teljes megelégedés és jólét uralkodott.</p>
               <p>Künn pedig megkezdte gyarapodását a külső gazdaság. A Mari háztartása egy percre
                  sem akadt meg s a bevételek rovata dúsabb lett, mint a kiadásé. És mindez a munka
                  ment szépen, könnyen, mert Titában valóban engedelmes és hű társat találtak.</p>
               <p>Szóval: ezer oka volt Marinak arra, hogy teljes megelégedést érezzen. De azért a
                  Mari arca sohasem ragyog teljes diadallal és jóságos szeme mélyén mindig ott
                  lappang egy bánatos gondolat.</p>
               <p>Oh, nem a Torbágyi-ház vidám, uri életét nélkülözi. Egy ilyen okos lánynak nem is
                  lehetnek közönséges bánatai. Csak egyszerüen nem tud felejteni. Sokszor gondol
                  arra a késő esti utra, amikor a sorsa a rózsás tanya fedele alá vezette. Eszébe
                  jut a beteg öreg asszony, a fiatal ember, akinek világi pályája olyan
                  igazságtalanul ketté szakadt. És ilyenkor nagyon fáj a szive, mert hiszen tudja,
                  hogy azokra, akik őt, nagy bajában olyan keresztényi szivvel segitették, a
                  Ballay-házból szállt egykor a szégyen, a szomoruság, igazságtalan haragból,
                  érdemetlenül.</p>
               <p>Naphosszat, amikor éber szemére, fürge lábaira, dolgos kezére a ház annyi részében
                  és olyan sokszor volt szükség, elcsendesedett ez a bánat.</p>
               <p>De ha egyedül maradt, nem volt neki ennél édes-búsabb gondolata soha.</p>
               <p>Különösen akkor árasztotta el vele az egész lelkét, amikor jártában-keltében a
                  rózsás tanya felé fordithatta szomoru szemeit.</p>
               <p>Sohasem volt jobb alkalma ezekre a visszaemlékezésekre, mint éppen ma, ezen a szép
                  nyárutói napon, amint hazafelé kocsiztak Titával, a testvérkével és egész
                  pereputtyával a pusztai rokonoktól s arra az utra fordultak, ahol egykor olyan
                  csufosan elakadt a pillangó.</p>
               <p>Csakhogy most nem a tiszteletreméltó családi bárkával döcögtek. A pillangó ugy
                  eltünt akkor, ama nevezetes utazás idején, hogy nyoma sem maradt. Mintha
                  szétszedték és elhordták volna a puszta apró manócskái, akik szeles időben
                  kibujnak a pusztai ut mély árkaiból, ott hagyják papsajt alá épitett házacskáikat
                  és hegyeset fütyölve kergetik magok előtt a pimpó gazdátlan, borzas fejét. Ugy
                  eltünt, nyoma sem maradt. Talán még hirt sem hallunk felőle, ha valami csoda nem
                  történik.</p>
               <p>A Ballay-lányok tehát most magas kerekü, zörgős, de biztosan haladó sárga kocsin
                  ültek és vigan haladtak egyenesen a csőszház felé.</p>
               <p>Mari már messziről látta a zöld ablakos, fehér házikót és szivét ellepték a régi,
                  bánatos emlékek. Iparkodott félrenézni, nehogy Tita észrevegye arcának
                  elborulását. És amint igy félre néz, látja, hogy a Veron arca is elváltozott.
                  Mosolygó, piros, egészséges arcán most olyan nagy kivánkozás látszott, hogy Mari
                  mosolyogva fordult felé:</p>
               <p>- No mi baj, Veron?</p>
               <p>- Nagyon szeretnék ott a fordulónál leszállni, ha meg nem sértem a
                  kisasszonyt.</p>
               <p>- Aztán miért, Veron?</p>
               <p>- Hogy elszaladnék egy kicsit az öreg szüléhez. Egy hete már, hogy odajárunk, hirt
                  se hallottunk felőlük. Bizony ennyi idő alatt még meg is halhatott arra felé
                  valaki.</p>
               <p>- Hát jól van. Szálljon le s menjen egy kicsit haza, a testvérkére majd vigyázunk
                  mi.</p>
               <p>- Én, én vigyázok rá! - buzgólkodott Tita, aztán nagyon ünnepélyesen szólt a
                  babához: - Gyere ide Tita nénihez.</p>
               <p>Testvérke kegyesen fogadta a hivást, átült a Tita ölébe s nyomban annyira
                  belemerült a Tita nyakláncának a vizsgálatába, hogy bizony el is felejtett a
                  dadájától egy olyan hegyes sivalkodással elbucsuzni, amilyet pedig mindenki
                  várhatott volna tőle.</p>
               <p>Veron tehát leszállt és az öreg kocsis alázatos kérdéssel fordult Marihoz:
                  hajtson-e tovább?</p>
               <p>- Nem, várjon még egy kicsit! - szólt Mari, mintha jó gondolata támadt volna. -
                  Hosszu volt az ülés, szálljunk le mi is Tita és menjünk...</p>
               <p>- Arra, amerre Veron ment? - szólt ijedten Tita. - De hiszen az balra esik és arra
                  nekünk még csak nézni sem szabad sohasem, - magyarázta félig ijedten, félig
                  kiváncsian Tita.</p>
               <p>- Tudom, édesem. Nem is megyünk mi arra. De nézd, a csőszházon innen jobbra, a
                  temető felé kanyarodik a gyalogut. Menjünk oda. Hiszen egy hete már, hogy nem
                  vittünk virágot nekik.</p>
               <p>- És aztán a kertek felé megyünk vissza gyalog?</p>
               <p>- Ugy mint máskor is szoktunk.</p>
               <p>- Gyerünk.</p>
               <p>Jól elrakták az apró pakkokat az ülések alá, hazafelé inditották az öreg kocsist,
                  ők pedig elindultak arra, ahol a temetőbe kanyarodott a gyalogösvény. Elől Tita,
                  karján a testvérke és utánok Mari.</p>
               <p>Jól ismerték ezt az utat. Tavasz óta igen gyakran jártak ki. Gyönyörüen gondozták
                  a két anya sirját és órákat töltöttek a virágok között. Mari ilyenkor, gondolatban
                  mindig beszámolt minden tettével a jó anyának, kinek nevét imái között mondta ki.
                  S ha egy-egy ilyen látogatás után könnyebb lett a szive, hazatérőben mindig azt
                  gondolta:</p>
               <p>- Ő, aki már mindent tud és mindent megbocsájtott, igazat adott nekem. A régi
                  vétkem meg van bocsájtva és én büszkén nézhetek az emberek szemébe.</p>
               <p>Most is erre gondolt, kicsit elmaradt Titától, aki a testvérke kedvéért gyorsabban
                  lépkedett és iparkodott utolérni őket.</p>
               <p>De Titát már nem is látta. A temető kapuja széltére nyitva volt és Tita
                  valószinüleg itt ment be ahelyett, hogy a Mari által választott uton, az ajtóig
                  került volna.</p>
               <p>Szokatlan dolog volt az, hogy ez a kapu nyitva legyen.</p>
               <p>Valószinüleg temetés volt, a gyászolók nem régen távoztak, odabenn az utakat
                  egyengetik és a kaput még nem csukták be. Amint jobban közeledett, már látta is a
                  koldusokat, amint szedelőzködtek, hogy ők is hazatérjenek a menet után.</p>
               <p>- Temetés volt, - gondolta Mari és a szive elszorult. Egyetlen olyan ismerős ház
                  volt itt a környéken, melyről egy heti távollét alatt a Lencsi néni levelei nem
                  emlékeztek meg. A kis zöld zsalus ház, a csöndes tanya ott a rózsák alatt...</p>
               <p>Gyorsabban haladt előre és ő is egyenesen a nyitott kapunak tartott.</p>
               <p>A kapu egyik szárnyát éppen akkor csukta be a temető őre.</p>
               <p>- Tita kisasszony már arra felé van, - mutatott a kezével, aztán látva azt, hogy
                  Mari csak áll és szomoruan, ijedten néz rá, tovább beszélt.</p>
               <p>- Temetés volt.</p>
               <p>- Látom.</p>
               <p>- Most mentek el a gyászolók, odabenn már készen van a hant.</p>
               <p>- Igen... De kit temettek? - kérdezte Mari és érezte, hogy a szivét szomoru sejtés
                  árasztja el.</p>
               <p>- Özvegy Vertán Józsefnét. A rózsás tanyából. Nem tetszik tudni?</p>
               <p>- Nem. Most jövünk a pusztáról.</p>
               <p>- Bizony meghalt, elpihent. Sokat szenvedett, Isten nyugosztalja. És most már
                  egyedül maradt az áldott jó fia. Nem tetszik ismerni?</p>
               <p>Mari csak bólintott. Szó nem jött az ajkára.</p>
               <p>- Áldott ember az. A rózsák gondozója meg a gyerekek doktora. Tetszik tudni: csak
                  igy emlegetik. Mivel hogy ő tenyészt itt legszebb rózsákat amoda, ahol még a házat
                  is elboritják a rózsák és csak ugy emlegetik itt, hogy a rózsás tanya. Meg a
                  gyerekek doktora, mivelhogy nagy embert sohasem gyógyit, de a beteg gyereket ő
                  maga felkutatja. Az én két kis fiamat is ő rántotta vissza a másvilág kapujából,
                  hogy áldja meg az Isten.</p>
               <p>- Hogy áldja meg az Isten, - mondta utána áhitatosan, gyöngéd, mély hangon Mari és
                  elindult az ő virágos sirjai felé.</p>
               <p>Tita már ott volt. Testvérke lenn ült a puha gyepen, sárga virágokat szedegetett,
                  Tita pedig éppen bevégezte az imáját.</p>
               <p>- Nézd, uj sir van a másik soron. Egy öreg özvegy asszony költözött ide. Megnézed,
                  Mari?</p>
               <p>Mari már egyenesen oda tartott és csöndes áhitattal állott meg a friss hant
                  mellett. Lenézett a nedves, fekete földre és ugy tetszett neki, mintha azt a
                  sajátságosan szép, régies szobát látná. Mintha hallaná a tüz pattogását, a cica
                  dorombolását és azt a kedves, feledhetlen kérdést:</p>
               <p>- Nem fázik, édesem?</p>
               <p>És fájó szivvel gondolta el, hogy ez most mind, mind eltünt. Az az áldott szenvedő
                  asszony sohasem látja többé az ő virágos szobáját, nem melegszik a szelid tüz
                  mellett, nem hallja a cica muzsikáját és nem gondoskodik soha senkiről, mert
                  hiszen ő vele is hiába foglalkozik már valaki. Hiába takargatná, hiába szólitaná,
                  ő már nem érzi.</p>
               <p>És amint ezt igy elgondolta, egyszerre azt érezte, hogy valamit mégis tehet ő még
                  azért, aki odalenn pihen.</p>
               <p>Gyorsan visszafordult, Titához sietett és el-elakadozó szóval mondta:</p>
               <p>- Tita, itt olyan sok a virág, Tita, ott a másikon egy szál sincsen. Én azt
                  hiszem, ők is adnának annak, akinek nincs.</p>
               <p>Tita csodálkozva nézett rá és azt mondta:</p>
               <p>- Én is azt hiszem.</p>
               <p>- Hát nézd édesem, vigyünk át innen, ültessük el, akarod?</p>
               <p>Tita, mindent akart, ha előbb megkérdezték tőle, hogy akarja-e?</p>
               <p>Most sem ellenkezett és azonnal lekuporodott a virágos hantok közé, hogy munkához
                  lásson.</p>
               <p>Mari is mellette volt. Elővette zsebkését és a kertészkedésben gyakorlott kezeivel
                  egymás után szedte ki a nyiló virágokat. Tita szatyrot csinált a felső ruhájából,
                  abba rakták. Aztán pedig átvitték az üres hanthoz.</p>
               <p>- Te csak nézz vissza a testvérkéhez, Tita, majd elültetem én.</p>
               <p>- De én azalatt ujakat szedek.</p>
               <p>- Amint akarod.</p>
               <p>És igy ment a munka gyorsan, szaporán. A nap még fenn ragyogott az égen, ott
                  bujkált a jegenyefák sudár ágain túl, mikor a Ballay lányok már elkészültek az
                  ültetéssel.</p>
               <p>Az idegen sir éppen olyan virágdiszben tündöklött, mint a másik kettő.</p>
               <p>- Milyen szép igy, - sóhajtott Mari, de majd hanyatt esett, mert Tita egyszerre
                  nagyot kiáltott.</p>
               <p>- Jaj te!</p>
               <p>- Mi bajod, Tita?</p>
               <p>- Na, hiszen mi szépen dolgoztunk. Mari, Mari, hol jár az eszünk?</p>
               <p>Mari elpirult és nem mondta meg: hol. De Titára ránézett aztán és megkérdezte:</p>
               <p>- Mi bajod?</p>
               <p>- Hogy mi bajom! Na, szép kertész kisasszonyok vagyunk. Hiszen a virágzó tövek nem
                  fognak már megfakadni nyár utólján. Hiszen az egész munkánk kárba veszett. Inkább
                  tépjük ki ujra mindet, mintsem kinevessen érte valaki.</p>
               <p>- Nem, Tita, nem. Nem fog kinevetni senki. Hagyjuk, édesem. Hátha mégis sikerül.
                  Én... majd... kinézek ide s meglátom: megfakadt-e?</p>
               <p>Tita még akart valamit mondani, de túlról hegyes sivalkodás árulta el, hogy a
                  testvérke megunta a kirándulást és hazafelé készül. Tita egy-kettőre mellette
                  termett, karjára vette és a Ballay-lányok most már sietve indultak hazafelé.</p>
               
            </div>
            <div type="chapter">
               <head>
                 TIZENNEGYEDIK FEJEZET. Váratlan események.
               </head>
               <p>Másnap éppen abban fáradozott Mari, hogy dinnyehajból, tökből, paradicsomból
                  izletes, finom csemegéket készitsen télire a Lencsi néni utmutatása szerint. A
                  kedves öreg asszony ugyanis azt mondta:</p>
               <p>- Látjátok, édeskéim, ezek tulajdonképen csak feleslegesek és hulladékok. A nyár
                  dús ajándékai után most nincs is rá szükségünk, észre sem vesszük, ha
                  elpusztulnak. De majd télen! Mikor a hideg elvon mindent, mikor az asztal mellé
                  gyülünk s olyan szomoruan gondolunk az elmult nyár pazar gyümölcsajándékaira.
                  Milyen kellemes meglepetés lesz, ha Tita eltünik s egy tál pompás gyümölccsel tér
                  vissza. A cukor és a mi ügyes kezünk előteremti azt a varázst, hogy fütött
                  szobában, zuzmarás ablakok mögött mi a szép meleg nyár pazar ajándékát látjuk
                  viszont.</p>
               <p>Mari az ő szép kis kamarájára gondolt, melyben cifra papirok diszében, csillogó
                  üvegen át mosolyogtak a sárga, piros, zöld gyümölcsök. Mintha annak örülnének,
                  hogy milyen kellemes meglepetést szereznek majd a télen!</p>
               <p>Ezekre gondolt és igazán nagyobb büszkeséget érzett, mint egykor, ha keserves
                  nyakgatás után végre betanult egy szonátát. Abban, hogy a gyümölcsei izleni
                  fognak, teljesen biztos lehetett.</p>
               <p>Szaporán hámozgatott, törölgetett, válogatott és kavart most is, mialatt a haladó
                  idő mindez örömöknél nagyobb meglepetést készitett neki.</p>
               <p>A postás-fiu erre tartott és hangos, vidám köszöntés után letette a
                  szállitmányát.</p>
               <p>A tarka boritékba zárt lapok odaestek a felhalmozott gyümölcs közé és a levelek
                  mintegy varázsütésre a Tita kezébe jutottak.</p>
               <p>Ez az ismeretlenül nyilott kis vadvirág sohasem kapott senkitől sem levelet. De
                  azért a levelek érkezését mindig nagy eseménynek tartotta és diadallal adta át
                  Marinak, ha elolvasta a nevét.</p>
               <p>Mindig titkos remegéssel leste: vajjon mi lesz benne és boldog volt, ha Mari
                  olvasás közben felkacagott.</p>
               <p>Most is odaadta a levelet, most is várta a hatást, de Mari most nem kacagott.
                  Kedves, szép arca előbb megnyult, aztán nagyobbra nyilt a szeme, mintha
                  csodálkoznék, végre egészen megdöbbenve mondta:</p>
               <p>- Hallatlan! Berta férjhez megy és nekem haladéktalanul el kell mennem
                  hozzájuk.</p>
               <p>Lencsi néni néhányszor felkiáltott:</p>
               <p>- Uram, Isten, mi lesz a világból! Alig hogy felcseperedett, máris
                  menyasszony!</p>
               <p>S miután igy könnyitett a lelkén, azt mondta:</p>
               <p>- Tulajdonképen jó időben történt a dolog. Ilyenkor szünetel a kert, a méhek nem
                  adnak gondot, a baromfi-udvar el van látva. De ha tavaszkor esett volna, inkább
                  mult volna el a menyasszonyság, mert akkor annyi dolog volt, hogy Mari innen nem
                  szabadulhatott volna. De most bátran, gond nélkül mehet.</p>
               <p>Mari pedig arra a beültetett sirra gondolt, melyet virágossá akart tenni minden
                  erejéből s majd sirva fakadt, hogy attól el kell válnia.</p>
               <p>Pedig el kellett mennie. Sokat köszönhetett ő Torbágyiéknak. Szerették, gondozták,
                  mintha igazi leányuk lett volna. Nagyobbik leány volt ő ott is és most, mikor a
                  kisebbiknek, a családnak segitségre van szüksége, ott kell lennie, hogy
                  teljesitse azokat a kedves kötelességeket, melyeket a szerető hála a szivére
                  rótt.</p>
               <p>- Holnap már mennem kell, - mondta, amint mégegyszer átolvasta a levelet.</p>
               <p>- Jé! És akkor már lakodalom lesz? - kérdezte Tita.</p>
               <p>- Dehogy. Még csak a kelengyét fogjuk összeállitani, a beszerzéssel foglalkozunk.
                  Az esküvő csak félév mulva lesz.</p>
               <p>- És te leszesz a koszorusleány? - kérdezte Tita és ez ismeretlen, csodás
                  hivatalnak még csak a sejtelme is olyan volt neki, mint egy tarka mese.</p>
               <p>- Valószinüleg mi leszünk, - felelt Mari és komolyan nézett Titára, aki örömében
                  elpirult.</p>
               <p>- Mi?! De hiszen ők nem szeretnek engemet.</p>
               <p>- Nem szerettek, mert te sem szeretted őket. Most azonban másként van.</p>
               <p>- Oh másként!</p>
               <p>- Megváltoztál, édesem és azt hiszem, szereted is azokat, akik annyi jóval voltak
                  hozzám.</p>
               <p>- Szeretem, nagyon szeretem! - lelkesedett Tita.</p>
               <p>- Nos hát akkor nincs semmi akadály arra, hogy meg ne hivjanak. Különben én csakis
                  veled együtt megyek. Igérem.</p>
               <p>Erre aztán Tita egyszerüen a nyakába esett Marinak és vonszolta az apa szobája
                  felé, hogy mindjárt megbeszéljék az esetet.</p>
               <p>Ballay ur a szobájában ült és számadásaival foglalkozott. Nagyon megváltozott ő is
                  ez alatt az év alatt, hogy a jól vezetett ház, a virágzásnak indult gazdálkodás
                  jóleső kényelmét és örömeit megismerte. Beteg idegei meggyógyultak és csöndes
                  örömeit a gyermekei társaságában kereste. Mari olyan volt neki, mint maga a
                  napfény. Ha egy percre elfordult, sötét gondolatok bántották és fázott a szomoru
                  emlékei között.</p>
               <p>Elképzelhető, hogy semmi áron sem tudott belenyugodni abba, hogy Mari visszatérjen
                  Torbágyiékhoz. Időbe került, mig a Mari szelid és tiszteletteljes érvei alatt
                  végre meghajolt és beleegyezett a távozásba.</p>
               <p>- Utoljára is kötelességünk! - mondta ő maga is. - De Titát nem adom.</p>
               <p>- Egyelőre nincs is rá szükség. De az esküvőre elmegyünk mindnyájan. Koszorus
                  lányok leszünk mind a ketten.</p>
               <p>Ezzel megnyugtatta Titát is és most már a pakolásra kellett gondolnia.</p>
               <p>- A ház meg a gazdaság, de főképen a testvérke gondozását átveszem én! -
                  jelentette ki Lencsi néni és a kulcsokat rögtön az öve mellé akarta dugni. De Tita
                  olyan szomoru kéréssel nézett rá, hogy ezt mégis átengedte.</p>
               <p>Titától attól kezdve nem lehetett megférni, olyan kulcs-csörgetést vitt végbe és
                  olyan sebbel-lobbal járt, mint - nem egy igazi, hanem egy kezdő háziasszony.</p>
               <p>Marinak tehát csak a készülődéssel kellett bajlódnia, de ez olyan sok dolgot
                  adott, hogy semmiképen sem jutott ideje a temetői látogatásra. A gyorsan haladó
                  idő mindegyre közelebb hozta az indulás idejét és mindjobban elvette tőle még a
                  gondolatát is annak, hogy még ma benézhet a temetőbe. Nagyon fájt ettől a Mari
                  szive, de hősiesen megküzdött a szenvedésével és bucsuzáskor, induláskor a szivébe
                  zárta a szomoruságát. Csak a kocsiról vetett egy hosszu, hosszu szomoru pillantást
                  a cipruslombok alatt nyugvó temető felé és az esti szellőtől kérdezte meg:</p>
               <p>- Vajjon megfakadtak-e a virágaim?</p>
               <p>A szellő csak elsuhant mellette, végigsimitotta haját, szomoru szemeit és ők
                  tovább kocsiztak egyenesen a vasuti állomás felé.</p>
               <p>Amint odaértek az állomás elé, Ballay ur aggodalmasan szólt:</p>
               <p>Talán el is késtünk. Jól jár az órád, Mari?</p>
               <p>- Jól, édes apa. Miért tetszik gondolni?</p>
               <p>- Kocsik vannak ott üresen, az utasok már valószinüleg be is szálltak.</p>
               <p>Sietve hagyták el a kocsijokat és Ballay ur elsietett a hordárral, hogy a nagyobb
                  csomagot ellássa. Apró táskáit Mari maga akarta leszedni az ülések alól.</p>
               <p>Amint ezzel babrált, maga is aggodalmasan nézett az üres kocsik felé. Majdnem
                  ismerősei voltak mind. Az árendás zörgős kocsija, az öreg doktor régi divatu
                  félfedeles hintója, néhány paraszt szekér. De amott a többitől külön, nagy fák
                  alatt egy idegen, de mégis oly ismerős kocsi. Marinak ugy tetszett, hogy annak a
                  csinos hintónak a sötétkék üléseit ő már ismeri. Lehajtott fedelét is. Mintha
                  egyszer ült volna alatta. Egyszer régen, mikor a lovakat, a kocsis köpenyének nagy
                  gallérja alatt két biztos kéz hajtotta...</p>
               <p>A lélekzete is elállott ijedtében, hogy meg találja látni a kocsi gazdáját is. Már
                  leszedte a táskáját és mégsem indult tovább, a félelem elvette az erejét.</p>
               <p>Ballay ur megjelent az indóház ajtajában és sürgetve kiáltott felé:</p>
               <p>- Mari!</p>
               <p>Ebben a percben a másik ajtón egy feketekendős fej bukkant ki. Egy öreg fogatlan
                  száj mentegetőzve felkiáltott:</p>
               <p>- Jaj, majd azt hittem: engem tetszett szólitani!</p>
               <p>Ezzel kijött egészen és egy kivül álló asszonynak magyarázta, hogy igy van az, ha
                  az ember vár valakit, minden percben azt hiszi, hogy őtet szólitják, még ha a
                  nevét nem hallja is. Mert hát az én nevem Trézsi, hiszen tetszik tudni.</p>
               <p>Valószinüleg tudta is az idegen asszony, de Mari most hallotta meg, amint befelé
                  igyekezett apró csomagjaival és többé nem kételkedett abban, hogy jól felismerte a
                  kocsit.</p>
               <p>Igen, a kocsi a rózsás tanyához tartozik. És odavaló az öreg Trézsi néni is, a vén
                  dada, kinek akkor este látta ráncos, kerek száját és nyugtalan fekete szemeit.</p>
               <p>Haladtában az öreg asszony is ránézett és ismerősnek tartaná. De aztán elegáns
                  utiköpenyében sehogysem ismerte fel azt a remegő, fázó leányt, kit a ködös este
                  nagy gallérjában a rózsás tanya fedele alá hajtott.</p>
               <p>Elfordult tőle és tovább magyarázott az idegen asszonynak.</p>
               <p>- A gyerekemet várom, a fiamat. Amarra van a pakkos embernél, de én tőlem csak
                  elbucsuzik, azt várom.</p>
               <p>És jól várta. Alig értek Mariék a kis előcsarnok lépcsőjéhez, éppen szemközt jött
                  velük komoly gyászruhájában, bánatos arcával a rózsás tanya gazdája.</p>
               <p>Félre állott, hogy helyet adjon a belépőknek. Mari haladt elől s utána Ballay ur,
                  aki most szintén megállott.</p>
               <p>A két régi ismerős szemtül-szemben állott egymással. Mellettük, fenn a lépcsőn
                  Mari, kinek haján, fehér arcán a lemenő nap sugara ragyogott s ki igy meghatott és
                  remegő szépségében olyan volt, mint az engesztelődés angyala.</p>
               <p>A rózsás tanya gazdája szelid, szomoru mozdulattal megemelte a kalapját és Ballay
                  ur viszonozta a köszöntést, csöndes, egyszerü udvarias mozdulattal.</p>
               <p>- Vajjon megismerte-e? Vajjon jó szivvel, engesztelődéssel, megbánással köszönt-e
                  neki? - kérdezte magában százszor is Mari, mig a gyorsan száguldó vonat Budapest
                  felé röpitette utasait. Külön fülkében a rózsás tanya gazdáját, külön fülkében
                  őket. Külön-külön ezeket az utasokat, akik valószinüleg egymásra gondoltak az
                  egész ut alatt.</p>
               
            </div>
            <div type="chapter">
               <head>
                  TIZENÖTÖDIK FEJEZET. Mese a férjhezmenésről.
               </head>
               <p>Késő este volt már, mikor a vonat Budapestre berobogott. Az óriási üvegfedelü
                  csarnok villamos lámpák ezüstszinü fényében ragyogott és a nagy, sárga fénnyel
                  világitott óra esti tiz órát mutatott.</p>
               <p>Esti tiz óra! Ilyenkor rájok nézve már elnyugodott az egész világ. Még a falusi
                  cselédek is aludtak már, hogy másnap reggel öt órakor dologba álljanak. Mari is
                  feküdt és sok házi dologban fáradt testét megelégedett örömmel adta át a
                  nyugalomnak, mig álmai sokszor egyenesen ide röpitették.</p>
               <p>Nagyon természetes, hogy nem voltak álmosak és ugyancsak éber szemekkel keresték a
                  Torbágyiék szolgáját, hogy a csomagok gondjától megszabaduljanak. A szolga mellett
                  azonban ott állott maga Torbágyiné is. Otthon nem maradt volna. Hiszen alig
                  várta, hogy Marit, ki egyetlen szavára rögtön segitségére sietett, nagy
                  szeretettel keblére ölelje.</p>
               <p>- Ez az igazi derék lány, - mondta Bertának. - Ezerféle szórakozással
                  kecsegtettük, ő el nem mozdult a kötelességei mellől. De mikor arról van szó, hogy
                  segitségünkre legyen, ime azonnal jön. Na én meg nem állom, hogy meg ne
                  csókoljam, mihelyt leszáll a kupéból.</p>
               <p>Sietett is ám, amint csak lehetett gömbölyü termetének kegyelméből és lelkendezve
                  szoritotta magához Marit.</p>
               <p>- Isten hozott te édes jóságom! - kiáltotta olyan hangosan, hogy egy-két utas már
                  oda is nézett. Mari hamar elrejtette fejét nagynénje vállán a nagy, tollas kalap
                  árnyékába.</p>
               <p>De ez a kalap nem takarta be annyira, hogy meg ne látta volna azt a gyászruhás
                  urat, ki mellettük elhaladt anélkül, hogy odanézett volna.</p>
               <p>Mari nyakgatása után Ballay urra került a sor, akit szintén elárasztott a szives
                  látás ujjongása, majd a szolgára, aki bárhogy sietett is, nem végzett elég gyorsan
                  Torbágyiné kedve szerint, mert hiszen alig várta, hogy végre otthon is
                  megcsókolhassa Marit.</p>
               <p>És aztán mentek befelé a zajos, káprázatos fényben csillogó utcákon a Torbágyi ház
                  felé, melynek fedele alatt annyi boldog évet töltött Mari, azután otthagyta kék
                  virágos fehér szobáját és kedves leány-álmait.</p>
               <p>Vajjon feltalálja-e ujra?</p>
               <p>Sokszor gondolt erre az egész utazás alatt. Otthon is, mialatt Berta üdvözölte,
                  mialatt a pompás vacsorát elköltötték. De legerősebben akkor lepték el ezek az
                  emlékek, mikor Berta végre kinyitotta előtte a régi kis szoba ajtaját s aztán
                  pajkos nevetéssel, de nagy szeretettől csillogó szemekkel félre állott.</p>
               <p>- Vajjon mit szól Mari?</p>
               <p>Bizony kiváncsi lehetett rá, mert ez a szobácska igazán legteljesebb kifejezése
                  volt annak a szeretetnek, mellyel idevárták. Nemcsak megmaradt a régi kedves
                  helyén minden butor, de még az apróságokat is ugy rendezték el, ahogy akkor az
                  utolsó napon volt. A kis varróasztalon ott volt szépen összehajtva az utolsó
                  himzés, rajta a Mari ollócskája, gyüszüje, amint tenni szokta. A hintaszéken az ő
                  puha, meleg fehér kendője, melyet vállára kapott, ha kifelé indult. Egy másik
                  asztalkán pedig a könyve, melyet olvasott. A könyve táján ott piroslott a kis
                  könyvjelző bojtja: Eddig... Maga az egész szoba pedig tele volt fehér virágokkal,
                  vázákban, cserepekben, üvegállványokon a Mari fehér rózsái, fehér szekfüi
                  illatoztak. A könyves asztalka is tele volt a fehérségükkel és csak a könyvjelző
                  piros betüi váltak ki belőle az öt himzett betüvel: eddig. Mintha megjelölték
                  volna a Mari régi életét. Ilyen volt és eddig tartott.</p>
               <p>- Nos, édesem, tetszik? - kérdezte Berta, mert Mari már nagyon is sokáig
                  hallgatott.</p>
               <p>- Gyönyörü.</p>
               <p>- Én is mondtam. Látod ilyen volt eddig a mi világunk. Egyszer félbenszakadt.
                  Megjelöltük a helyét és most folytatjuk ott, ahol elhagytuk. Igen, Mari?</p>
               <p>Hozzásimult, gyöngéden nézett a szemébe. Mari ugy szerette! Odaadott, odaigért
                  volna ennek a lánykának mindent és a szive mélyén mégis azt érezte, hogy azt a
                  könyvet végig lehet olvasni azután is, ahová letették az öt piros betüt, de az
                  életet, ha egyszer más fordulóhoz jutott, nem lehet tovább ugy folytatni, mint
                  ahogy addig volt.</p>
               <p>Berta természetesen nem is sejtette Mari gondolatait. Sok kedvességgel
                  rendezkedett a szobában. Kinyitotta a rózsaszin ernyős, álló lámpa lángját, a
                  hintaszék felé irányitotta s mialatt ő maga is megfészkelt egy puha karosszékben,
                  leültette Marit a hintaszékbe, igy üldögéltek ők régen is.</p>
               <p>- És most beszélgessünk!</p>
               <p>- Igen, igen, - mosolygott Mari. - Most mindjárt számon akarok kérni valamit.</p>
               <p>- Mit édesem?</p>
               <p>- Először is a vőlegényt. Emlékezik-e még Berta kisasszony arra, hogy ezen a szép
                  fehér helyen azt mondta: benéz minden közeledő kocsiba és azt nézi, jön-e a
                  királyfi? De Mariért, csakis Mariért.</p>
               <p>Berta pirulva bujt a csipke-kendőjébe.</p>
               <p>- És a királyfi csakugyan eljött.</p>
               <p>- Nos, akkor az enyém.</p>
               <p>- Nem, Mari édes, nem. Csak ezt nem. Ezt nem adom neked. Ez az egy egyenesen én
                  értem jött.</p>
               <p>- Aranyos hintóban, egyenesen a Tündérországból?</p>
               <p>- Nem édesem. És ha még most is azt hinnéd, hát ezennel felvilágositlak, hogy a
                  vőlegények nem Tündérországból jönnek.</p>
               <p>- Csakugyan?! - tréfált Mari.</p>
               <p>- Nem bizony. Hanem azok is olyan emberek, mint mi. És mikor eljön annak az ideje,
                  hogy elmenjünk majd a mama házából, valahova messze, de sokszor csak abban a
                  városban, ahol mi is lakunk, egy ur éppen arra gondol, hogy nála is eljött a
                  változás ideje. Tudod, már van jó hivatala és jövedelme s evégből már
                  megházasodhatik.</p>
               <p>- Nos aztán, - folytatta Berta, miután Mari mosolygott a Berta szinte hivatalos
                  előadásán, - nos aztán elkezd társaságba járni. Persze nem aranyos hintón, mert
                  hiszen utána szaladnának az utcai gyerekek és ez igen bosszantó lenne. Hanem csak
                  lakkcipőkkel és ott szépen körülnéz. De el sem képzelnéd, hogy előbb a mamákat
                  nézi meg!</p>
               <p>- Miért ne? Sőt azt hiszem, jól is teszi.</p>
               <p>- Igen, a mamákkal ismerkedik meg és előbb rá sem néz a lányokra. De később mikor
                  talált egy kedves, jó mamát, akinek van egy jól nevelt leánykája...</p>
               <p>- Mint Torbágyi mamának is.</p>
               <p>- Hát akkor foglalkozik a leánnyal is. Leül hozzá, megtáncoltatja, aztán
                  kikérdezi.</p>
               <p>- De csak nem az elemi tantárgyakból?</p>
               <p>- Oh, nem, hanem mindenféle igen egyszerü dolgokról. Hogy mit csinál, mit szeret,
                  miket gondol? És képzeld Mari, ezekre a kérdésekre az ember olyan szépen
                  megfelel.</p>
               <p>- Csak nem mindenkinek?</p>
               <p>- Oh, nem. Hanem csak egynek. De azt, hogy a sok kérdezősködő közül, hogy és mikor
                  lesz egy az a bizonyos egy, akinek szivesen felelünk, azt nem tudja egy fiatal
                  lány sem, az csak ugy magától jön...</p>
               <p>- Mint ahogy eljön egyszer magától a mesebeli királyfi, - mondta álmodozva Mari. -
                  Utoljára is eljött.</p>
               <p>- El. De igazán mondom, hogy nem királyfi. De igazán nem az. Hanem ügyvéd. A neve
                  előtt van egy dr. És olyan kedves!</p>
               <p>- De legalább szőke a haja és a szeme kék, ugy, amint elképzeltük akkor este.</p>
               <p>- Jaj, édes! Én arra nem is gondoltam. És hidd el, ugy van, hogy annak az egynek
                  nem nézzük a haját, a szeme szinét. Az ugy lesz szép, amint mi nézzük. Az én
                  vőlegényemnek, őszintén szólva nem is igen sok a haja és a szeme sárgás zöld.</p>
               <p>- Azért mégis szép?</p>
               <p>- Szép, mert engemet szeret, - mondta Berta mély meggyőződéssel és boldogan
                  hajtotta le a fejét a szék párnájára.</p>
               <p>Kellemes csönd borult most a fehér leányszobára. Berta meg sem moccant, mintha
                  elaludt volna, Mari pedig nézte ezt a boldog fiatal leányt, kinek egyetlenegy
                  kötelesség jutott; az, hogy virágnyilás idején boldog legyen s ezt a boldogságot
                  élesztgesse élete végeig. Milyen kevés van ilyen és az élet sok nehéz feladata
                  milyen sok gyönge leány-vállra nehezedik!</p>
               <p>Iparkodott szabadulni a maga bánatos gondolataitól és kérdésével felriasztotta
                  Bertát:</p>
               <p>- Eszerint, ha nincs királyfi, nem is lesz tündérpalota?</p>
               <p>- De az lesz! Igazán lesz, - mondta élénken Berta. - Persze nem kakaslábon forgó
                  várban, hanem a köruton egy szép emeletes házban. Lesz három szobánk. Egy neki,
                  egy énnekem, egy pedig a vendégeknek. Lesz virágos erkélyünk.</p>
               <p>- És egyéb semmi?</p>
               <p>- Minek több? Más semmi.</p>
               <p>- Ohó! - mondta Mari - a konyhát és az éléskamrát én nem engedem.</p>
               <p>- Hát magától érthető, hogy lesz. De hát azzal ugyan ki törődik?</p>
               <p>- Te fogsz törődni édesem. Én mondom és te engedelmeskedel.</p>
               <p>- Jó, jó. De hiszen az olyan jelentéktelen valami.</p>
               <p>- Édes szivem: az az alapja az egész tündérpalotának. Majd meglátod, hogyha
                  egyszer a konyhában megbomlik a rend, és az éléskamra csak pusztit ahelyett, hogy
                  gyarapitana, odalesz a kis tündérpalota minden boldogsága, mert hiszen emberek
                  vagyunk és kedveskedő beszélgetésekkel nem pótolhatjuk ki azt, amit a teritett
                  asztal ad s ami bizony mindennél szükségesebb.</p>
               <p>Berta ámulva hallgatta Marit.</p>
               <p>- Micsoda öreges beszéd ez! És te ilyeneket tudsz, Mari?</p>
               <p>- Igen, édesem. Ez is bele tartozik abba a mesébe, melyet a férjhezmenésről
                  mondunk és én erre téged szépen meg is foglak tanitani.</p>
               <p>Megint csönd borult a leány-szobára, de most Bertácska nem hunyta le a szemeit,
                  hanem fényes pillantásokkal nézett Marira, mint aki akar még valamit mondani.</p>
               <p>- Nos? - kérdezte mosolyogva Mari.</p>
               <p>- Hát azt akarom mondani, Mari. De igazán. Hogy nagyon, nagyon szép menyasszonynak
                  lenni.</p>
               <p>- Oh, hiszen látom!</p>
               <p>- És jó. És én azt szeretném, ha mindenkinek ilyen jó lenne. Főképen azt, ha te is
                  férjhez mennél. Látod most már tudod, milyen az igazi menyasszonyság, én elmondtam
                  neked mindent. Hát nézz te is szét. Igazán, Mari. Nagyon sok fiatal bácsi van még
                  a társaságunkban, aki kérdezősködik...</p>
               <p>Mari édesbús mosollyal hallgatta a Berta csicsergését. Örült, hogy ez a gyermek
                  ilyen boldog s egyben a maga sorsára is gondolt. A kötelességek, a bánatos
                  gondolatok egész fellege szállott az ő lelke felé és Mari szelid, szomoru
                  megnyugvással hajtotta le a fejét.</p>
               <p>- Mari, édes Mari. Ugy-e férjhez mégy te is? Mikor akarod? - kérdezte Berta, eléje
                  térdelt és hozzásimult szép szőke fejével.</p>
               <p>- Én nem megyek férjhez sohasem, - mondta komoly, örömtelen hangon Mari és egy
                  távoli sirhantra gondolt.</p>
               <p>Nincs rajta egy szál virág sem és egyedül áll mellette egy gyászruhás férfi.</p>
               
            </div>
            <div type="chapter">
               <head>
                TIZENHATODIK FEJEZET. Tita Budapestre megy.
               </head>
               <p>Egy teljes hónapot töltött Mari Torbágyiéknál és az ősz bágyadtfényü napjai
                  virradtak fel, mikor hazafelé készülődött. Ugy tervezték, hogy az esküvő csak a
                  jövő májusban lesz s akkorra Mari ujra visszatér.</p>
               <p>- De mit csinálunk addig! - sopánkodott Berta. - Most minden szépen és jól ment,
                  mert te itt voltál. Hogy haladt a varrás! De bezzeg elakad minden, ha elmégy.</p>
               <p>Mari nevetve ölelte meg Bertácskát.</p>
               <p>- Micsoda beszéd ez! Hát illik egy igazi menyasszonynak igy elcsüggedni? Édes
                  fiam, ma-holnap asszony, önálló, parancsoló asszony leszesz, hát itt az ideje,
                  hogy a magad lábán járj és ne várj segitséget.</p>
               <p>- De mikor én nem tudok magamon segiteni!</p>
               <p>- Én se tudtam, de erős akarat és a jóindulat megtanitott mindenre.</p>
               <p>- Hát erős akarat már van, - mondta Bertácska. - És jóindulat is, ha a magamé
                  elég...</p>
               <p>- Fájdalom, nem elég. Ezt igazán mástól, a rendezkedésben, háztartásban jártas
                  nőtől kell megtanulnunk. S minthogy mamádat elfoglalja a társadalmi kötelesség,
                  nekem pedig haza kell mennem a nagyobbik lány kötelességeinek alapján, másban kell
                  megkeresnünk ezt a segitséget.</p>
               <p>- Másban! Csak nem gondolod, hogy Frida kisasszony tanit meg engem a lakásom
                  berendezésére és a kelengyém gondozására? - kérdezte Berta és maga is
                  nevetett.</p>
               <p>- Nem, édesem, én egészen másra gondoltam.</p>
               <p>- A te professzorodra: Lencsi nénire ugy-e? Frida kisasszony azt mondta, hogy az
                  az öreg asszonyság tégedet ugy kitanitott minden házias tudnivalóra, hogy egy
                  külföldi háztartási iskola sem különben.</p>
               <p>- Hát bizony nem is iskolában lehet azt tanulni, édesem. Hanem átadja az egyik
                  asszony a másiknak. A tapasztalt a tudatlannak.</p>
               <p>- Ugy-e mondom, hogy Lencsi néni jön el ide?</p>
               <p>- Nem jól mondod, Berta. Hanem, ha a főprofesszor elmarad is, itt lehet a második
                  assistense.</p>
               <p>- Te magad édes! Milyen jó vagy. Tudtam én, hogy csak ijesztgetsz a
                  készülődéssel.</p>
               <p>- Nem én, Bertácskám. Hanem valaki, akiben most már ugy bizhatom, mint
                  magamban.</p>
               <p>- De hát mondd végre!</p>
               <p>- Jó, kimondom Tita!</p>
               <p>No, lett erre felfordulás. Előbb azt hitték, hogy Mari csak tréfált és jót
                  nevettek. De mikor Mari komolyan állitotta, hogy igenis Tita olyan jól ért már
                  mindent, mint akár ő maga, majd hanyatt estek ijedtükben.</p>
               <p>- A vadmadár! - kiáltotta Berta és Frida kisasszony előre megmondta, hogyha az ide
                  bejön, még a szőnyegeket is összesározza és biztosan eltördeli a sok csecsebecsét.
                  Az a kis vadmacska!</p>
               <p>Mari pedig csak végig várta az egész forgószelet s mikor elcsendesedtek, komolyan
                  szólt:</p>
               <p>- Bizzanak meg bennem. Én olyan nyugodtan hagyom itt Titát, mintha én magam
                  maradnék itt. Tita sok szépre és jóra fogja tanitani Bertát.</p>
               <p>Erre megint kitört a felindulás. Tita, még Tita tanitaná Bertát, akit Frida
                  kisasszony teljesen kinevelt, aki tud franciául, festeni, zongorázni, angolul...
                  Tita, aki a málnásban bujkált a tanulás elől. A kis neveletlen vadmadár.</p>
               <p>Mari pedig nyugodtan szólt, hogy nem ezekre az igen dicséretes tudnivalókra fogja
                  tanitani Tita, hanem csak arra, amire a legszegényebb s legelőkelőbb asszonynak
                  egyaránt szüksége van: szorgalomra, gondra, ügyességre.</p>
               <p>Ezt még kevésbé tudták megérteni. De hiszen ha ez lehetséges, akkor ott
                  Hategyházán csoda történt.</p>
               <p>- Igen, - mondta Mari, - a szeretet egyszerü csodája.</p>
               <p>Torbágyiné pedig ugy határozott, hogy a Mari szavában lehet bizni és ha ő akarja a
                  Tita feljövését, bizonyosan csak jót akar. Elfogadhatjuk bátran.</p>
               <p>- Elfogadhatjuk, - mondta utána Berta, aki mindent meg tudott tenni, de előbb
                  csinálja meg, mondja ki előtte valaki.</p>
               <p>Frida kisasszony pedig kijelentette, hogy ő különben is megmondta előre, hogy Tita
                  el fog jönni.</p>
               <p>Igy történt tehát, hogy azon a szép őszi napon, mikor Mari hazafelé készült,
                  nemcsak Ballay urat várták Torbágyiék, hanem a kis vadmadár érkezését is.</p>
               <p>Tita pedig büszkén, dobogó szivvel közeledett a szép ismeretlen nagy város s az
                  alig ismert rokonok felé. De nem félt már. Mari hivta, sőt Mari azt irta neki,
                  hogy helyettesiteni fogja őt. Marit, a tökéletest, az utólérhetlent ő, a kis
                  tökéletlen, rakoncátlan Tita. Vagy talán már nem is lenne az, aki volt?</p>
               <p>Valószinüleg nem, mert hiszen Lencsi néni korholó szavát sem hallja már régen,
                  Mari pedig azt irja neki, hogy rábizza a munkát, melyet ő félben hagyott.</p>
               <p>- Még pedig a felügyeletet! - mondta fontoskodó büszkeséggel Tita és szaporán
                  magyarázgatta Lencsi néninek:</p>
               <p>- Tetszik tudni ott most óriási munka folyik. A Berta kelengyéjét varrják. De
                  igazán varrják otthon, felügyelet alatt és nemcsak ugy gyárban, hogy az első
                  mosásban már szétmenjen.</p>
               <p>- Ezt persze Mari irja, - mondta Lencsi néni, mert Titáról mégsem tett volna fel
                  ennyi bölcs szavat.</p>
               <p>- Igen Mari. Ő az, aki erre a munkára felügyel. Gondosan megnéz minden darabot és
                  ahol hibát talál, azt ujra elkészitteti. De ő hazajön és a helyét átadja
                  nekem.</p>
               <p>Lencsi néni pedig egy pillanatig sem csodálkozott, rémüldözött, hanem ránézett a
                  Tita rendes, csinos, komoly alakjára és jóságos megnyugvással mondta:</p>
               <p>- Helyes. Én bizom benne, hogy te azt igen jól elvégzed.</p>
               <p>- Hogyne, - mondta Tita. - Hiszen egész télen tanultuk Lencsi nénitől s amit
                  egyszer a Mari professzora tanit, az meg van tanulva.</p>
               <p>Egyszerüen, igazán, hizelgés nélkül mondta. Tita különben sem volt képes
                  hizelgésre. Régi vadságából az egyenes őszinteséget megőrizte. De hogy az igazság
                  hálás kifejezését már tudta, jó szivének s főképen Lencsi néni szeretetének
                  köszönhette.</p>
               <p>Nagy hévvel készülődött és a szive tele volt hálával Mari iránt, aki neki ennyi
                  büszke örömet szerzett. Szeretett volna neki valami kedves, jó hirt vinni.
                  Testvérkéről, a gazdaságról gyakran irt Lencsi néni. Ott nem termett már kellemes
                  ujság neki. Tünődött: honnan vihetne valamit. És egy szép délután egyszercsak
                  Veronnal és a testvérkével eltünt valamerre.</p>
               <p>Otthon nem kérdezték, merre járt; ő pedig szivesen hallgatott, mert a titkát
                  egyedül Mari számára akarta megőrizni. Elrejtette a szive mélyére és most, amint a
                  száguldó vonat röpitette a város felé, hamiskás, de boldog mosollyal
                  mondogatta:</p>
               <p>- Vajjon mit fog mondani?</p>
               <p>Mikor már megérkeztek, mikor a szives és egyben igen csodálkozó fogadtatáson is
                  túl estek, ez a gondolat motoszkált a Tita bodros fejében s az első kedvező
                  alkalommal már félrehivta Marit.</p>
               <p>A régi kis fehér szobába mentek be, mely holnaptól kezdve már a Tita szobája lesz.
                  Övé lesz a szép, csipkés ágy, a kék selyempaplan és holnap este már meghuzódik
                  meleg hullámai alatt. Berta ő hozzá jön be esti csacsogásra, őt öleli át és a
                  szegény kis vadvirágnak végre lesz barátnője, társa is! És ezt mind Mari adta
                  neki!</p>
               <p>A szive majd ketté repedt örömében és szerette volna Marinak adni a világot.</p>
               <p>De, fájdalom, a világnak már egyéb, jogosabb urai voltak, Tita mit sem
                  osztogathatott belőle, hát elővette azt, amit hozott. Ki tudja: néha másnak oly
                  jelentéktelen apróságok egynek-egynek világra szóló örömet okoznak.</p>
               <p>- Hoztam valamit, édes Mari.</p>
               <p>Benyult a ruhaderék csipkéi alá s egyenesen az ő hálásan dobogó szivéről vett le
                  egy csomó hervadt virágot.</p>
               <p>- Ezt, onnan.</p>
               <p>Mari megértette, hogy Tita az idegen sirra gondolt és onnan hozta neki a
                  virágot.</p>
               <p>- Tehát megfakadtak? - kérdezte nagyon nehezen, mert a szive ugy de ugy
                  dobogott!</p>
               <p>- Azok? - kérdezte viszont Tita és a késői ültetésre gondolt. - Nem, azok mind
                  elhervadtak. El bizony. Hanem naponkint van rajta friss koszoru és én abból hoztam
                  neked. Én nem tudom, Mari, honnan, miért, de ugy gondoltam: nem hozhatok neked
                  kedvesebbet, mint ezt. Igazam volt?</p>
               <p>Mari csak azzal felelt, hogy magához szoritotta Titát hosszan, melegen és
                  homlokára egy áldó csókot nyomott. És a nagyobbik lány csókja most ott, azon a kis
                  árva fejen, olyan meleg, olyan szivigható volt, mintha az elhunyt édes anyja
                  küldte volna, hogy jóságáért, gyöngédségeért megjutalmazza az ő elhagyott
                  gyermekét.</p>
               
            </div>
            <div type="chapter">
               <head>
                  TIZENHETEDIK FEJEZET. Tavasz lesz...
               </head>
               <p>Nyugodt szivvel hagyta ott Mari Titát uj és első nagy hivatala szinhelyén. Mint a
                  készülő fehérnemüek főfelügyelőjét! Torbágyiné is igen szeretetteljes volt az uj
                  Titához. Berta pedig nekiadta most mind azt a gyöngédséget, bizalmat, sőt alázatos
                  engedelmességet is, ami Mari távozása után gazdátlanul maradt.</p>
               <p>Mari pedig ment haza, hogy ujra vállára vegye azt a sok kötelességet, melyet olyan
                  nagy szeretettel viselt eddig is.</p>
               <p>Az út elég kellemesen telt el. Ballay ur útközben elmondta azokat a fontosabb
                  eseményeket, melyek Mari távollétében tették változatosabbá a csendes falusi
                  életet. És a vonatdübörgés vidám nótájába belevegyültek a falusi ház mindennapi
                  történetei. A baromfiudvar, a galambház, a kert, a fehér nyulak rejtélyes földi
                  várai ujra megelevenedtek Mari emlékében és szeretete a testvérke iránt, kinek
                  hősi tetteit külön dicshimnuszok dicsőitették, szinte a türelmetlenségig
                  fokozódott.</p>
               <p>- Csak otthon lennénk minél előbb!</p>
               <p>Az a szép fényes, szórakozásokban olyan gazdag világ, mely egykor az övé volt,
                  melyet nehéz szivvel hagyott el, most ugy elhalványodott a másik mellett, mely
                  csak falusi élet volt. De most már ezt szerette. Az uj világát, melyet szorgalmas
                  két kezével maga teremtett s amely egész családjának életét, jólétét, nyugodalmát
                  olyan hiven őrizte.</p>
               <p>Türelmetlen örömmel repült haza és az egész első nap eltelt azzal, hogy
                  megvizsgált mindent és örült mindennek. Testvérke azonnal megismerte. Repkedve
                  igyekezett feléje, felült a karjára, sőt azzal is kitüntette, hogy a nyakába, a
                  háta közepére kivánkozott. És Mari oda is emelte a kis tömzsi babát, aztán vidám
                  kacagással futottak végig a szobákon.</p>
               <p>- Turót vegyenek, turót vegyenek!</p>
               <p>Addig-addig, mig Lencsi néni lepacskolta onnan testvérkét és komolyan megfeddte
                  Marit:</p>
               <p>- Hát a tekintély? Soha sem szabad, édes fiam, muló örömökért feladni azt a
                  komolyságot, melyre szükséged van, hogy ráncba szedd a testvérkét.</p>
               <p>- Csak egyszer, édes Lencsi néni, hiszen nekem is olyan jól esik egyszer még
                  nevetni és futkározni!</p>
               <p>És amint igy szólt, megint eltünt arcáról a mosoly, szeméből a vidámság. Ellepték
                  a régi töprengései, bánatos gondolatai és szomoruan nézett arra a jegenyék felé,
                  melynek során kis gyalogut vezet a temetőbe.</p>
               <p>Alkonyatkor már nem is birt magával. Leszedte a kert őszi, utolsó virágait és
                  Veronnal elindult a temető felé. Testvérke persze most is ott kuksolt a Veron
                  karján vörös csákójával, pergős ostorával és hajtotta a kis csapatot:</p>
               <p>- Gyi, gyi te, gyi!</p>
               <p>Gyönyörü őszi alkonyat volt. Aranyszinü volt a lenyugvó nap s aranyszinü idelenn a
                  sok hulló levél. A sirok tele voltak a Katalin-virág fehér és piros rózsáival, a
                  gallyakon, füszálak közt ezüstszinü szálak usztak, mintha egy tündérkisasszony
                  valahol elejtette volna a kötő-pamutját, a gombolyag elgurult, de ime az ezüst
                  szálak mennek utána és kacskaringós cirádákkal szövik be utját mindenütt, amerre
                  aranycipellős lábacskáival elhaladt.</p>
               <p>Testvérke össze akarta szedni ezt a sok ezüst szálat, eltötyögött az ostorával.
                  Veron persze a nyomában, piros szoknyácskáját aggodalmasan szoritva markába,
                  mintha azzal most már fogva tartaná a babát.</p>
               <p>Mari szomoru gondolatokba merülve haladt előre. Az édes anyja sirját már
                  meglátogatta, feldiszitette, most egy csomó fehér őszi rózsával az idegen sir felé
                  tartott.</p>
               <p>Messziről is látta. Uj hantja még fekete volt és csak foltonként sárgállott rajta
                  az elhervadt virág, melyet ő ültetett s mely már nem fakadt meg. Mintha a halott
                  visszautasitotta volna az ő virágját!</p>
               <p>Szomoru, esztelen gondolat volt ez, hiszen Mari jól tudhatta, hogy annak a késői
                  ültetésnek csakis ez lehetett az eredménye. De azért nem tudta lerázni a lelkéről
                  és még szomorubb lett, amint a sirhoz lépett.</p>
               <p>Jobboldalon, a kis fejfa mellett sima hely volt, mintha azt sok térdeléssel rendes
                  imádkozó hellyé avatta volna valaki. Odalépett Mari is, letérdelt és gondolatban
                  felkereste azt, aki a hant alatt nyugodott.</p>
               <p>Szinte látta maga előtt a szenvedő asszony jóságos fehér arcát, szép szelid
                  szemeit. Hogy szerethette ez az asszony a fiát s mennyit szenvedhetett, mikor azt
                  az egyetlent olyan igazságtalanul bántották. Most már tudta Mari, hogy ez a bánat
                  tette beteggé, ez törte meg, ez hervasztotta el és talán ez vitte még a sirba
                  is.</p>
               <p>A szive majd megszakadt tehetetlen bánatában, arcát elboritották a könnyek és ő
                  zokogva borult le a hantra, hogy gondolatban bocsánatot, áldást kérve csókolja meg
                  a szenvedő asszony kezét.</p>
               <p>Sokáig maradt igy és ezalatt elfeledkezett mindenről, ami körülötte volt. Nem
                  látta az aranyszinü leveleket, az őszi rózsákat, a tündérkisasszony ezüst
                  gombolyagját, nem látta testvérkét sem, aki lihegve, izzadt homlokkal szaladt a
                  nedves, őszi füben, összeszedni a fehér szálakat s könnyü fehér szálak között tán
                  egy nehéz betegséget...</p>
               <p>Mari azt hitte: öröktől fogva van itt és itt is marad mindig. Nem hallotta még a
                  közeledő lépteket sem.</p>
               <p>Pedig léptek közeledtek a sirok között. Erős, férfias léptek, melyek elakadtak a
                  sirra borult leány előtt.</p>
               <p>- Álljon fel kisasszony, meghül itt, - mondta valaki egyszerüen és Mari felemelte
                  a fejét.</p>
               <p>A rózsás tanya gazdája állott mellette.</p>
               <p>- Kérem álljon fel, igazán meghül itten. A nedves füben ilyenkor a halál
                  leselkedik. Segitsek? - kérdezte szives, udvarias hangon és Mari felé nyujtotta a
                  kezét.</p>
               <p>Mari elfogadta, talpra ugrott és sietve törölgette az arcát és huzta le a
                  fátyolát.</p>
               <p>- Bocsásson meg, - mondta szomoruan.</p>
               <p>- Miért?</p>
               <p>- Hogy idetolakodtam. Ez a hely az öné s minden idegen között talán én, Ballay
                  Mari, jöhetnék ide a legkevésbé.</p>
               <p>- Miért? - kérdezte mégegyszer a rózsás tanya gazdája és a hangja szelid volt, sőt
                  sajnálattal teljes.</p>
               <p>- Ha rászolgáltam volna egykor igazán arra a szomoru vádra, mely ama nehéz napon
                  örökre elválasztott engemet nemcsak a Ballay-háztól, hanem a világ nagy részétől
                  is, kegyednek lenne legtöbb oka a fájdalmas haragra, mert hiszen akkor vesztette
                  el azt, ami örökre pótolhatatlan, akkor maradt árva...</p>
               <p>- De nem szolgált rá! Nem vétett semmit s az a vád, ami akkor érte, a legnagyobb
                  igazságtalanság volt! - kiáltott fel Mari és az arca kipirult, de a hangja
                  el-elakadt, amint ezt mondta.</p>
               <p>- Vigyázzon, kisasszony, - szólt ismét olyan jóságosan figyelmeztető hangon a
                  doktor. - Ilyen szavakat nem szabad mondania.</p>
               <p>- Miért? - kérdezte most Mari és a feddés alatt ujra elpirult.</p>
               <p>- Mert az édes atyjáról volt szó és az édes atyját nem szabad megitélnie, annak a
                  szavait tévedések során is, tisztelnie kell. Különben...</p>
               <p>Elhallgatott és Mari esengve leste a szavát.</p>
               <p>- Különben, - mondta mégegyszer, - a nagy fájdalom sulya alatt elkövetett
                  igazságtalanság nem is lehet sulyos büne senkinek sem. Őt felmenti a legfőbb biró,
                  ki a szivek mélyére lát. Csak az a szomoru, hogy a világ nem lát a szivek mélyére
                  sem ott, ahol az igazságtalanságot elkövetik, sem ott, ahol szenvedik s ezáltal
                  sokféle bánat éri még azokat is, akik csak a szeretet szálaival füződnek az eset
                  hőseihez.</p>
               <p>- Az ön szegény anyja mennyit szenvedhetett! - zokogott fel Mari.</p>
               <p>- És mennyit szenved maga, Mari.</p>
               <p>Hosszan néztek most egymásra mindaketten és egyik sem csodálkozott, - hisz olyan
                  természetes volt ez! - hogy megfogták az egymás kezét.</p>
               <p>Mari soha később sem tudta megmondani: hogyan történt ez és milyen sokáig tartott
                  a gyönyörü hallgatás.</p>
               <p>A rózsás tanya gazdája szólalt meg először.</p>
               <p>- Ami pedig azt illeti, - szólt erőltetett vidámsággal, mintha egyszerre véget
                  akart volna vetni minden szomoru gondolatnak, - hogy ki járhat ide és ki nem,
                  kegyednek tökéletes elsőbbsége van. Ugy bizony, még én előttem is.</p>
               <p>- De hogyan?</p>
               <p>- Abból az egyszerü okból, hogy itt már birtokot foglalt, befektetéseket csinált,
                  - szólt erőltetett jókedvében és a virágokra mutatott.</p>
               <p>- Tehát tudta, hogy én? - kérdezte Mari ijedten. - Ki mondta meg? Bizonyosan az
                  őr.</p>
               <p>- Senki sem mondta. Igazán elhiheti: senki. De én azt egyszerüen kitaláltam.
                  Megéreztem.</p>
               <p>Ránézett Marira és látván, hogy az a kedves arcocska most piros lesz a fátyol
                  alatt, sietett jobban megmagyarázni mindent.</p>
               <p>- Biztosan sejthettem. Hiszen nekünk nincs ezen a tájon egyetlen jó ismerősünk
                  sem. Már mint abból az osztályból, amely kevesebbet ért ugyan a virágültetéshez,
                  de hamarább követi a gyöngéd gondolatait. Az urak között senki. Csakis kegyed. Még
                  pedig az én szegény jó anyámnak igen jó és kedves ismerőse. Akkor este
                  megszerették egymást ugy-e? Ő később is beszélt önről. Persze csak ugy, mint egy
                  álomról, mert hiszen ő akkor már alig-alig volt a földön...</p>
               <p>- Oh, én nagyon, nagyon megszerettem. És ugy szerettem volna odaadni az életemet
                  is egy jó mosolyáért!</p>
               <p>A rózsás tanya gazdája megint olyan öreges komolysággal nézett Marira és
                  megcsóválta a fejét, bár a hangja gyöngéd melegségtől reszketett, amint
                  megszólalt:</p>
               <p>- Ej, ej. Az életet nem szabad olyan hamar odaigérni. Hiszen arra nagy szükség van
                  ám. Szüksége van a jó apának, a testvérkének és a pompás gazdaságnak, amely,
                  tudja-e, szinte megfélemlit, olyan fényesen indul.</p>
               <p>- Oh, Istenem, - mosolygott most már Mari is. - Miért volna az olyan félelmes?</p>
               <p>- Azért, mert túlszárnyalja az enyémet. Eddig büszkén láttam, hogy egyetlen
                  vagyok, uri soron lévő, aki a föld adományait megbecsülöm és ime versenytársra
                  akadtam. De azért ne higyje, hogy irigykedem.</p>
               <p>- Hogy is lehetne ön irigy!</p>
               <p>- Sőt még többet tudnék adni, odaadnám még a magam sikereit is, ha tudnám, hogy
                  aztán többet nevet és mindig boldog lesz. Oda mindent, Mari.</p>
               <p>Megint sokáig hallgattak és Marinak ugy tetszett, mintha kisütött volna mégegyszer
                  a nap, virágok boritják el a mezőt és ezer madár röpköd, dalol a verőfényben.
                  Tavasz lett!</p>
               <p>- Oda, azért a jóságért, hogy beültette virággal ezt a sirt, - mondta nagyon
                  csöndes hangon a fiatal doktor.</p>
               <p>- De hiszen meg sem fakadt, - mosolygott Mari.</p>
               <p>- És mégis jó talajra hullott minden jó mag, - felelt komolyan a rózsás tanya
                  gazdája és udvariasan helyet adott Marinak, ki már indulni készült.</p>
               <p>A testvérke ujjongását hallotta és nemsokára fel is tünt az aranyos csákó, a piros
                  szoknyácska és pattogott a kis ostor testvérke tömzsi kacsójában.</p>
               <p>Egyenesen Marihoz futott, ölébe kéredzett és izzadt, forró arcát odaszoritotta a
                  Mari arcához.</p>
               <p>Ezalatt Veron ujjongva köszöngetett a doktornak, ki az ő kis fickóját olyan
                  sokszor meggyógyitotta. Megcsókolta a kezét, végigsimitotta a karját és még
                  hazatérőben is, mikor a rózsás tanya gazdája régen elvált tőlük, egyre csak azt
                  hajtotta:</p>
               <p>- Szent, áldott ember ez, Mari kisasszony. Dicsérheti az egek urát az a leány,
                  akit majd párjának választ valamikor.</p>
               <p>Mari gyors léptekkel haladt előtte és egészen kipirult, mire hazaértek, pedig már
                  sötétedő, hüvös este volt és Lencsi néni aggodalmasan nézett ki eléjök az
                  ajtón.</p>
               <p>Mari hozzászaladt és elrejtette arcát a Lencsi néni puha kendőjében.</p>
               <p>- Oh, olyan szép, olyan meleg, fényes minden, - mondta nem csekély csodálkozására
                  a kedves öreg néninek, aki bizony meg-megborzongott a hidegtől és elszomorodott a
                  szürkén közeledő esti sötétségtől.</p>
               <p>- Mintha tavasz lenne! - mondta Mari.</p>
               <p>Lencsi néni felemelte a Mari fejét, aztán addig nézett a nagyobbik lány szemeibe,
                  mig Mari ujra elpirult és visszabujt a kendőbe.</p>
               <p>- Vagy ugy?! - nevetett Lencsi néni. - Az a tavasz valószinüleg a szivedben
                  nyilott ki, Mari. Idekünn azonban már hideg van és siessünk be a babával minél
                  előbb a szobába.</p>
               
            </div>
            <div type="chapter">
               <head>
                  TIZENNYOLCADIK FEJEZET. Testvérke beteg lett.
               </head>
               <p>Testvérke egész éjjel nagyon nyugtalan volt. Sokszor felriadt, puha takaróját
                  ledobta fehér kis testéről, mely éjfél felé már forró és piros volt. Mari odavette
                  a maga ágyába, jó kis fészket csinált neki és karjával fogta át, hogy a magas
                  ágyról le ne essen. De folyton vigyázni kellett rá, mert testvérke még igy is
                  nagyon nyugtalan volt. A lélegzete gyorsabb lett és a teste olyan forró, hogy
                  égette a Mari karját.</p>
               <p>Reggel pedig félig csukott szemekkel, lihegő piros szájjal aludt és nem nézett fel
                  rájok, bármit kináltak is. Hozták a kávéját a csacsi-képes bögrében és elhozták a
                  szive gyönyörüségét Paprika Jancsit is.</p>
               <p>A vörösruhás, csinadrattás legény minden tudományát kifejtette, hogy testvérke
                  mégegyszer felkacagjon, aztán elcsipje Jancsi urat és a szájába dugja pirossapkás
                  fejét. De testvérke erre sem mozdult meg, csak lihegett forró kis szájával, félig
                  becsukva fényes szemecskéit.</p>
               <p>Mari kétségbeesetten állott a kis rácsos ágy mellett, Veron pedig hangos jajszóval
                  sirt. Testvérke még eddig sohasem volt beteg. Lencsi néni tanitásai nyomán olyan
                  jól gondozták, hogy az a finom kis gépezet, mely a baba tömzsi kis testében
                  működött, egyszer sem bomlott meg. Gyomorrontás, a rosszul gondozott gyermekek
                  örökös baja, sohasem bántotta testvérkét, kivülről kellett jönni valami alattomos
                  veszedelemnek, hogy rá szálljon és feleméssze édes kis életét.</p>
               <p>- És ez sem birt volna vele, ha rám hallgatsz! - mondta Lencsi néni, aki az első
                  rémhirre már átfutott Mariékhoz.</p>
               <p>- De hiszen én mindent megtettem.</p>
               <p>- Mindent eddig. De most már fokozatos edzésre került volna a sor és te féltetted
                  a testvérke lábát rövid harisnyáktól, testét a hideg viztől.</p>
               <p>- Igaz, - mondta Mari és olyan mély bánattal hajtotta le a fejét, hogy a Lencsi
                  néni professzori szemrehányása azonnal elröppent és csak a jó asszony végtelen
                  szeretete maradt meg.</p>
               <p>- No semmi. Ez az ijedtség és aggodalom jó lesz arra, hogy később, mikor a baj
                  elmulik, engedelmesebb légy. Hiszen én értek hozzá és mindig jót akarok.</p>
               <p>- De vajjon megküzdünk-e szerencsésen?!</p>
               <p>- Meg kell küzdnünk. Voltatok-e már a doktorért?</p>
               <p>Erre jajdult még csak fel igazán Veron.</p>
               <p>- Jaj, jaj, jaj, nem mehetünk mi doktorért.</p>
               <p>És szemeit törülgetve, zokogását fojtogatva mondta el, hogy az öreg doktor urat
                  még tegnap este elvitték. Kocsin jöttek érte messziről. Ő nem aludt még akkor, a
                  baba ruháját rakosgatta. Jaj, azt a nedves, ködös ruhát, amelyik tegnap este
                  megnyirkosodott s «akiben» a halál jött be az ő lelke gyermeke után. Hát amint
                  rakosgatná, hallja a kocsizörgést és látja a lámpást. A kocsiban az öreg doktor
                  ült és a kocsis, akit ő a formájáról ismer, de akinek a nevét nem tudja, éppen a
                  ház előtt állott meg, hogy a saraglya hátulját igazitsa.</p>
               <p>Ő akkor, minek tagadná, kidugta a fejét, és megkérdezte: messzire mennek-e? Jaj,
                  messzire, Kevermesre. És nem is jönnek vissza ma esti harangszó előtt.</p>
               <p>- Oda tehát nem küldhetünk, - mondta csüggedten Mari.</p>
               <p>- Talán a városba, - vélte Lencsi néni. De csakhamar ugy fordult, hogy ez az ut is
                  lehetetlenné vált. Ballay ur reggel a földek felé indult a kocsijával és itthon
                  egy lélek sincs, aki a városba hajthatna.</p>
               <p>- Különben is három teljes óra az ut csak oda és ki tudja: idejében térnének-e
                  vissza? - mondta Lencsi néni és sápadtan közeledett a rácsos ágyhoz, melyben a
                  szegény testvérke valósággal izzott. Szemecskéi felakadtak és duzzadt, kék-vörös
                  arcán a nehéz lélekzés kinos gyötrelmeit lehetett látni.</p>
               <p>- Megful, megful! - sikoltott Mari és Lencsi néni ijedten segitett a testvérkét
                  felemelni, Veron pedig ebben a percben, talán el sem hiszi senki, már nem
                  jajgatott.</p>
               <p>Nem bizony. Hősiesen, elszántan állott a szoba közepén és megkötötte selyem
                  fejkendőjét.</p>
               <p>- Megyek!</p>
               <p>- Megyek bizony! - mondta mégegyszer, mikor Lencsi néni és Mari ijedten nézett rá.
                  - Megyek és elhivom azt, aki a világon legjobban tud segiteni. De hiszen beszélhet
                  nekem akárki, a két szememmel láttam, mikor a komám gyerekét visszarántotta a
                  menyország kapujából. Az én Gyurkámnak is ő volt a mentője, idehozom én, ha addig
                  élek is...</p>
               <p>Mari halálsápadtan nézett Lencsi nénire, aki szintén eltalálta, hogy kire gondol
                  most Veron. De határozni nem tudtak, nem mertek és Veron még jobban
                  elhatalmasodott.</p>
               <p>- De hiszen tudom én mit kell tenni. Isten áldja meg kisasszonyom, a jóságát nem
                  felejthetem el sohasem. Ezen a szent helyen állott, mikor én a Gyurkát sirattam és
                  azt mondta, hogyha egy életbe kerül az az ut, hát itt van az enyém. Már mint a
                  kisasszonyé. Na, hátha most is egy élet kell, - mert hogy ezért az egyért
                  agyoncsap a tekintetes ur, azt jól tudom - hát itt az enyém. A kisasszonyomért meg
                  a szivem gyermekéért! Ha hibás lesz valaki, itt vagyok én.</p>
               <p>Igy szólt Veron és mielőtt megakadályozhatták volna, elrohant mint a
                  forgószél.</p>
               <p>Mari egyszerüen leborult a testvérke ágya mellé és a szive mélyén csöndesen
                  fohászkodott:</p>
               <p>- Atyám, én jó atyám. Bocsáss meg nekem, én nem szegem meg parancsodat. De ezt a
                  kis életet megmentjük az életünk árán is.</p>
               <p>És amint igy sóhajtott, csodálatos, égből szállt nyugalom árasztotta el a szivét.
                  Mintha a halott édes anya keze simitotta volna meg jóváhagyó szelid dicsérettel a
                  nagyobbik leány fejét.</p>
               <p>Olyan végtelenül édes volt ez a nyugalom, hogy szinte álomba meritette Marit. Nem
                  birt megmozdulni az ágy mellől és a száját testvérke forró kezére szoritva maradt
                  ott sokáig.</p>
               <p>Ő legalább azt hitte, hogy nagyon sokáig, pedig egy félóra sem telt el azután,
                  hogy Veron elszaladt. A lelkes parasztasszonyt ugyanis az a szerencse érte, hogy
                  az utca végén találkozott azzal, kihez a szive sugallatára rohant.</p>
               <p>Dr. Vertán Endre már elindult a rózsás tanyáról, hogy reggeli látogatásait tegye
                  azoknál a szegény beteg gyermekeknél, kiket jó szivből gondozott. A kocsija ott
                  pergett el az utca végén, egyenesen a tanyák irányában és a Veron kétségbeesett
                  integetésére megállott.</p>
               <p>Hamar megértette a helyzetet és a Veron előadásából azt is, hogy egy perc sincs
                  veszteni való. Régi keserüségét, tán megsértett büszkeségét is bezárta a szive
                  fenekére és csak annak a végtelen szeretetnek adott utat, mely eddig is a szenvedő
                  gyermekek ágyához vezette.</p>
               <p>Felültette Veront maga mellé és vágtatva hajtatott a Ballay házhoz. Odabenn Mari a
                  halott édes anya áldása alatt alázatosan leborulva várakozott.</p>
               <p>- Keljen fel kisasszony, - szólt hozzá mégegyszer az az ércesen csengő hang,
                  melyet sokszor még álmaiban is hallott és Mari készséggel engedelmeskedett.</p>
               <p>És ettől kezdve az engedelmeskedés egész láncolata várt reá. A doktor, hivatása
                  közben, rövid, határozott szavakkal csak parancsolt és szava előtt nemcsak Mari,
                  hanem még Lencsi néni is lehajtotta ősz fejét, hogy szolgálatára legyen az áldott
                  segitőnek. Csak egyszer tett egy kis ellenvetést. Akkor, mikor az elhatározó műtét
                  megtevéséről volt szó és Vertán dr. ugy vélte, talán távolitanák el Marit...</p>
               <p>- Nem, semmiesetre sem! - kiáltott Lencsi néni és ujra felébredt benne az
                  életrenevelő professzor törekvése.</p>
               <p>- Én az életre nevelem a leányomat. Neki meg kell tanulnia mindent, amit az élet
                  számon kér majd tőle a maga tüzhelye mellett. Tanulja meg azt is, hogy még egy
                  ilyen szörnyü bajban is segitője, ne pedig csak jajgató nyüge legyen a
                  családjának.</p>
               <p>És Mari is igy szólt:</p>
               <p>- Igen, itt maradok és segitek.</p>
               <p>Vertán dr. egy mély tisztelettől fényes pillantást vetett a nagyobbik lány elszánt
                  arcára és most már a két derék nő okos, ügyes segitségével végezte el testvérke
                  bibis torkán azt a műtétet, mely egyszerre visszaadta az életnek.</p>
               <p>Testvérke a Mari karján aludt el és dr. Vertán odahajolva hallgatta a gyermek
                  lélekzésén át a közeledő élet jeleit. Veron a nagykendőjébe fojtotta jajgatását és
                  Lencsi néni csöndesen imádkozott. Odakünn felragyogott a szép őszi nap, benézett
                  az ablakon, meleg sugara végigsimitotta a testvérke fehérre vált arcát.</p>
               <p>- Meg van mentve! - mondta dr. Vertán Endre és kötelességét teljesitvén az ajtó
                  felé indult.</p>
               <p>Az ajtó már nyitva volt</p>
               <p>Kinos aggodalmukba, nehéz munkájokba merülve észre sem vették, hogy az ajtó már
                  előbb kinyilott és a Ballay ur magas, szótlan alakja áll a küszöbön.</p>
               <p>A két férfi tekintete abban a pillanatban találkozott, melyben Veron
                  kétségbeesetten sikoltott fel:</p>
               <p>- Uram segits!</p>
               <p>És a következő percben már urának, gazdájának lábaihoz dobta magát és fejét
                  bűnbánatra hajtóan szólt:</p>
               <p>- Én tettem, én vagyok...</p>
               <p>Mégegyszer visszanézett az ő drága kis gyermekére, akit élettel táplált s akiért
                  most meg fog halni, aztán megadással hajtotta le a fejét, hogy az agyoncsapás,
                  melyet olyan biztosra vett, bekövetkezzék.</p>
               <p>Milyen nagy lett az ámulata, mikor ő vele egyáltalában nem törődött senki. A két
                  férfi büszkén, mereven nézett össze, Lencsi néni fehér hajának glóriájában olyan
                  volt, mint a megtestesült szeretet és Mari, mint az élet diadalmas angyala állott
                  a megmentett gyermekkel.</p>
               <p>- Az én házamban! - kiáltott fel végre Ballay ur. - Mi történt itt?</p>
               <p>- Jaj, jaj, jaj. Meg akart halni az én lelkem gyermekem! - sikoltott most Veron és
                  igazán nem sajnálta, hogy sértetlenül kapta vissza az életét, melyet az
                  agyoncsapásra már feláldozott.</p>
               <p>- A baba? - kérdezte nagyon csöndesen Ballay ur és leirhatlan rémülettel nézett
                  testvérkére, ki lelkének igaz gyönyörüsége volt.</p>
               <p>- Igen, - szólt nyugodtan Mari. - Testvérke haldoklott és dr. Vertán Endre
                  visszaadta nekünk az életét.</p>
               
            </div>
            <div type="chapter">
               <head>
                  TIZENKILENCEDIK FEJEZET. A héjja a csibéhez megy.
               </head>
               <p>Másnap reggel be kellett fogni az öreg kocsisnak és a kocsi, a Ballay ur ünneplő
                  hintója ott állott a tornác előtt. Veron az uj hintót hitta ünneplőnek, a szegény
                  megboldogult, eltünt pillangónak az utódját.</p>
               <p>És Veron biztosan tudta, hogy mikor ebbe a kocsiba fognak, valami nagy dolog
                  történik a házban.</p>
               <p>A tegnapi események után nem képzelhetett egyebet, mint azt, hogy Ballay ur most
                  már felpakol erre a kocsira, elviszi mindenét, aztán itt hagyja őket mindenestül.
                  Pusztuljanak éhen, ha meg merték szegni az ő parancsát, ha be merték hivni a házba
                  azt az embert, kire Ballay ur tizenöt esztendő óta a haragok haragjával
                  haragudott. Minthogy nem csaptak agyon senkit, Veron csakis ilyet
                  gondolhatott.</p>
               <p>Tegnap óta sütötte ki ezt a természetes fordulatot, mert ugy tapasztalta, hogy az
                  urak mindent olyan furcsán végeznek, nem ugy, mint a parasztok. Őtet például
                  legalább is megbubozta volna a gazda, ha a szava ellen tesz. A hivatlan vendégnek
                  azt mondta volna, hogy kivül tágasabb. Na, és végre Lencsi néninek meg Marinak is
                  lehetett volna annyit mondani, hogy ugyan minek ijedtek meg s minek hitták ezt a
                  kontárt, miután a rendes öreg doktor ugyis hazajön. Tehát ha halál nem esett is,
                  legalább lett volna erős szóváltás.</p>
               <p>De nem történt semmi. Ballay ur ugy megtántorodott, majd hanyatt esett, aztán
                  elkezdett sirni. Mari szó nélkül hozzá lépett a kis babával és csöndesen igy
                  szólt:</p>
               <p>- Atyám, nyujtson kezet neki.</p>
               <p>De Ballay ur egy pár percig nem hallotta, nem mozdult. Mikorra pedig magához tért
                  és nyujtotta volna már a kezét, a szoba már üres volt. A doktor elment a nyitott
                  ajtón, még csak vissza sem nézett többet.</p>
               <p>Erre aztán Ballay ur is kiment, bezárkózott a szobájába. Még csak az ebédet sem
                  kérte be. De még vacsorát sem. Mari kisasszony késő estig benn volt nála.
                  Maradhatott is, hiszen a lelkem gyereke olyan édesen aludt, «mint a té». A jó
                  Isten tudja mit beszéltek, mit nem. De hogy nem jóra fordultak, bizonyos. Ahun van
                  ni, Mihály bácsi befogott az ünneplő hintóba és most biztos, hogy örökre itt
                  hagyja őket a tekintetes ur.</p>
               <p>Ballay ur csakugyan ki is jött a szobájából, még pedig kalappal, bottal,
                  felöltővel és egyenesen a kocsinak tartott. De csomagokat nem hoztak utána, még
                  csak az ágynemüjét sem, melyet Veron olyan feltétlenül szükségesnek gondolt. Nem
                  jött utána cselédlány még csak egy paktáskával sem, csak Mari kisasszony, akinek a
                  szeme, mint a napsugár, olyan fényes volt.</p>
               <p>Pakkokat nem vittek és Ballay ur mégis bucsuzott. No mert hát akkor szokta az
                  ember a lányát vagy más «cselédjét» olyan nagyon megölelni, megcsókolni, ha utra
                  megy. Ballay ur pedig alig birta elereszteni a Mari kisasszony fejét, mikor
                  magához szoritotta és Mari kisasszony is megcsókolta vagy százszor a kezét.</p>
               <p>- Édes, édes jó atyám! - mondta neki és kipattantak a könnyei.</p>
               <p>Ballay ur pedig azt mondta:</p>
               <p>- Szivesen teszem, gyermekem. Hiszen a nemes kötelesség teljesitése nem is olyan
                  nehéz.</p>
               <p>Hogy mit tesz ez, Veron bizony nem igen értette. S minthogy alaposan sejthette,
                  hogy nem érti ő meg később sem, hát nem is törte nagyon a fejét. De mikor a kocsi
                  kifordult és Mari kisasszony is eltünt, ő mégis csak utána nézett: a vasut felé
                  megy-e a tekintetes ur? Hogy pedig annál biztosabb tudomást szerezzen, felmászott
                  a baromfiház tornyába és onnan nézett a vigan porzó kocsi után.</p>
               <p>- És nem a vasut felé ment!</p>
               <p>Nem bizony, hanem arra az ákácos uton a csőszház felé. Odáig egyenesen és
                  most...</p>
               <p>Veronnak még a lélekzete is elállott ijedtében. A csőszház mellett ágazott el az
                  ut. A főut ment a puszták felé, a másik ut balra semerre sem. Semerre, csak
                  egyenesen a rózsás tanyának. És Ballay ur ünneplő hintója arra balra, a rózsás
                  tanya irányába csapott.</p>
               <p>Veron még tán mai napig is ott lenne a szárnyas palota tornyában és valószinüleg
                  ékes sóbálvánnyá változva, ha egy kis szolgáló lihegve le nem kiabálja onnan. Még
                  pedig azzal a hirrel, hogy a baba tejet kér!</p>
               <p>Na, repült most a jó Veron az ő szive gyerekéhez és el nem mozdult mellőle, mig
                  meg nem érte, hogy a baba Paprika Jancsi piros süvegébe csakugyan
                  beleharapott.</p>
               <p>Ezalatt Lencsi néni a Mari szobájában volt és a két igaz, hű barátnő gyöngéden
                  suttogott. De nem tudtak szép csöndesen egymás mellett maradni. Hol Lencsi néni,
                  hol Mari lépett az ablakhoz, nyitogatta a táblákat és várta vissza a kocsit már
                  akkor, mikor az legfölebb a csőszházig juthatott.</p>
               <p>Végre másfél óra mulva, mely az ő számitásuk szerint másfél század utját futotta
                  meg, begördült az ünneplő hintó a tornác elé. Ballay ur nyugodt, vidám, elégedett
                  arccal szállt le és indult a szobák felé.</p>
               <p>- Én Istenem, - mondta Mari. - Sohasem láttam még ilyennek. Milyen szép. Az arca
                  olyan fenséges.</p>
               <p>- Nemes kötelességet teljesitett és a jó Isten ime még látható szépséggel és
                  kitünteti, - mondta Lencsi néni és ajtót tárt az érkező előtt.</p>
               <p>- Édes jó apám! - kiáltott fel Mari és kitárt karokkal ment eléje.</p>
               <p>Eddig még sohasem merte igy üdvözölni. Hiszen szegény Mari sokáig olyan ismeretlen
                  volt. És a Ballay ur örökké komor arca bizalmas közeledésre nem is bátoritott. De
                  most csak a szemébe kellett nézni egyszer és az a régi korlát, mely az apa és a
                  nagyobbik lány között volt, lehullott. Mari bátran, büszkén, határtalan
                  szeretettel simult most ahhoz a szivhez, mely lerázta az igazságtalanság rabságát
                  és nemes érzelmek uj világában dobogott.</p>
               <p>- Megtörtént, Mari, - szólt csöndesen Ballay ur.</p>
               <p>- Megalázta magát az én kérésemre! - zokogott fel Mari.</p>
               <p>- Nem. Csak megszabaditottam a szivemet egy olyan tévedéstől, mely nekem is sok
                  szenvedést okozott.</p>
               <p>Ezután leültek szépen mind a hárman. Ballay urat a pamlag közepére erőltették.
                  Nemcsak azért, mert a Lencsi néni véleménye szerint ez volt az a hely, hová a nagy
                  tisztességet érdemlő embereket ültetni kell, hanem azért is, hogy jobbról-balról
                  ők maguk is közel legyenek hozzá. És igy hármacskán, bizalmasan üldögélve beszélte
                  el Ballay ur az ő különös kirándulása történetét.</p>
               <p>A rózsás tanyában járt, hanem oda bizony alig-alig akarták beereszteni. Alig
                  hallatszott be a kocsi érkezésének zaja, Trézsi néni ijedt arca jelent meg a
                  tornácon. Az ajtót kinyitotta ugyan, de amint megismerte Ballay urat, rémülten
                  kezdett tipegni. Igazán ugy tett, mint a jó öreg kendermagos, ha azt érzi, hogy
                  csibéjét héjja kerülgeti.</p>
               <p>Hátra-hátra tekintgetve, nyugtalanul tipegett le a lépcsőkön és szapora szavakkal
                  mondta:</p>
               <p>- Kérem, kérem a fiam... a doktor ur nincsen itthon... Nincsen...</p>
               <p>De alig mondta el ijedt szavait, a háta mögött megjelent a rózsás tanya
                  gazdája.</p>
               <p>Egy szelid öleléssel félrependeritette Trézsi nénit az utból és igy, immár
                  teljesen védelem nélkül ment az ellenséges héjja felé az öreg dada erős, férfias
                  csibéje.</p>
               <p>Ballay ur levett kalappal és lehajtott fejjel lépte át a rózsás tanya küszöbét,
                  miután a ház ura egyszerü jósággal üdvözölte őt.</p>
               <p>Aztán bementek abba a régiesen szép szobába, melyben a kis kanári cukrot
                  ropogtatott, a fehér cica aludt és a hamis fekete kutya meg se moccant. Nem, mert
                  azt látta, hogy az ő gazdája karonfogva vezet be ide valakit. Odaültek aztán a
                  fehér kályha tájára, hol a kerekes szék most már üresen, elhagyottan állott.</p>
               <p>- És, édeseim, - mondta Ballay ur, - nem beszéltünk semmit.</p>
               <p>- De hát hogy lehet az? - kérdezték nevető csodálkozással a nők.</p>
               <p>- Magam sem tudom, - mondta Ballay ur és nyomban megnyugtatta a nőket, hogy ő
                  azonnal, mihelyt a szobába lépett, ünnepélyesen fordult a rózsás tanya gazdája
                  felé és el akarta mondani alázatos megkövetését.</p>
               <p>De Vertán Endre egyetlen kézmozdulattal elhallgattatta, mondván:</p>
               <p>- Ne emlitsük a multat, melyben mind a kettőnknek voltak sulyos és pótolhatatlan
                  veszteségeink. De nem mi okoztuk azt egymásnak. Valószinüleg ugy kellett
                  történnie felsőbb hatalom kifürkészhetlen akaratából és ez előtt még nekünk, erős
                  férfiaknak is meg kell hajtanunk a fejünket.</p>
               <p>Melegen, szeretettel szoritott kezet ezután és áttért más beszédtárgyakra, mintha
                  régen, jól ismernék egymást és közben sohasem történt volna az, ami egykor annyira
                  megrenditette mind a kettőjük nyugalmát és boldogságát.</p>
               <p>A rózsás tanya gazdája szeretetreméltó szivességgel mutatta meg a háza táját, a
                  pompás gazdaságot s egy kis magaslaton épült kerti ház ablakából a földjeit.</p>
               <p>- Lássa, uram, - mondta az emlékezés szelid hangján, - akkor a mi
                  szerencsétlenségünk idejében, a nagy csapás előtt, én el akartam hagyni ezt a
                  földet. Azt hittem, a tehetségem lesz az, mely fenn fog tartani az egész életen
                  át. A dicsőség felé akartam indulni. Ki tudja, talán meg lett volna ez is, talán
                  meg lett volna sok anyagi jó is, mely a dicsőséggel jár. De mennyi emberi
                  szenvedést kellett volna felkeresnem, hogy igy, embertársaim reményein,
                  kétségbeesésén és szenvedésén át hozzájussak dicsőségemhez és vagyonomhoz. A föld
                  pedig, apám szerény öröke, ittmaradt volna elhagyottan, mélyébe zárva kincseit. Az
                  az eset visszaadott engem a földnek s a földet kincseivel együtt nekem. És én
                  most, férfikorom delén áldom azt a szenvedést, mely megtanitott rá, hogy nem az
                  emberek között, hanem a föld keblén keressük a boldogulást. A föld mindent megád
                  nekünk, csak meg kell értenünk és szeretettel kell vele bánnunk, mint egyetlen,
                  igaz barátunkkal, ki a síron túl is a mienk. A föld és én akkor megértettük,
                  megtaláltuk egymást és én azóta neki köszönhetek mindent. A kenyeremet, melyhez
                  emberi szenvedés emléke nem füződik s a rózsákat az én kis tanyám falán...</p>
               <p>Ilyeneket beszéltek együtt a héjja meg a csibe, amint kart karba öltve néztek az
                  őszi vetésre készülő földek felé.</p>
               <p>Ballay ur csak most ismerte meg azt az embert, akit akkor vakságában «elátkozott».
                  Ujra azt érezte, hogy bocsánatot kell kérnie tőle és feléje fordult, de a rózsás
                  tanya gazdája eltalálta a szándékát és szeliden elháritotta.</p>
               <p>- Nem, uram, nem. Nekem van szavam önhöz. Még pedig köszönő szavam, mert hiszen
                  azt, hogy én megismertem a földet, önnek köszönhetem. Köszönöm.</p>
               <p>Ekkor történt az, hogy Trézsi néni majd hanyatt esett. A jó öreg dada ugyanis
                  mindenütt nyomon követte a fiát, még pedig egy jó öreg seprünyéllel
                  felfegyverkezve, hogy résen legyen és lecsapjon, ha az a gonosz héjja valami
                  rosszat akar a csibéjével. Ott lappangott az ajtók mellett. Utánok osont a kerti
                  házba is. Nem látott már semmit öreg szemeivel a kulcslyukon, de a szavakat
                  hallotta és folyton csodálkozott.</p>
               <p>Mikor aztán nagy csöndesség lett, nagyon megijedt és kinyitotta az ajtót.
                  Kinyitván pedig azt látta, hogy a héjja átölelte az ő csibéjét s aki ezalatt a
                  művelet alatt sir és zokog, nem az ő csibéje, hanem a legyőzött héjja.</p>
               <p>Nagyot koppant akkor az elejtett seprünyél és Trézsi néni odament hozzájuk és
                  veregetni kezdte a Ballay ur hátát. De nem a seprünyéllel, hanem reszketős, öreg
                  kezeivel, mint ahogy veregette volna nagy szeretettel egy kis gyermekét.</p>
               <p>- Eszerint mindenki megbocsájtott! - mondta erőltetett vidámsággal Ballay ur, hogy
                  elrejtse nagy meghatottságát, mely ujra erőt vett rajta.</p>
               <p>- A régi baj jóvá van téve és minden teljesen rendbejött. Vagy nem? Nem vagy velem
                  megelégedve kis leányom? - kérdezte Mari felé fordulva, mert ugy látta, hogy az ő
                  nagyobbik lánya még szeretne valamit mondani, de nem meri.</p>
               <p>Bátoritólag ölelte magához, jóságosan nézett a szemeibe és szeretettel
                  kérdezte:</p>
               <p>- Nos, akarsz még valamit?</p>
               <p>Mari elrejtette arcát édes atyja kabátján és nagyon csendes hangon szólt:</p>
               <p>- Igen...</p>
               <p>- Nos mit?</p>
               <p>- Szeretnék még valamit. Valami nagyot, valami igazán szépet.</p>
               <p>- No, kivele, ma mindent megadok.</p>
               <p>- Tudom... De azért most nem merem, nem birom.</p>
               <p>- Kis bohó, hát sugd meg, ha mondani nem tudod.</p>
               <p>De a sugás nem sikerült. Mari hozzákészült, de csüggedten hagyta abba.</p>
               <p>- Nem... Majd később... Majd máskor, - mondta és a Lencsi néni nem csekély
                  megbotránkozására felugrott, elszaladt, mielőtt többet mondott volna.</p>
               <p>- Bármi lesz is, én teljesiteni fogom, - mondta Ballay ur.</p>
               <p>Lencsi néni pedig elsietett Mari után. Mert hiszen ezt a nagy, de ki nem mondható
                  kérést mégis csak meg kell tudnia Maritól minél előbb.</p>
               <p>Meg is tudta, de miután nyomban mélységes titoktartást is fogadott, nem árult el
                  belőle semmit. Csak annyit mondott - mert hiszen tudjuk, hogy neki mindig kellett
                  valamit mondani a maga öregének - hogy:</p>
               <p>- No annyit mondok: gyöngédebb és finomabb teremtést, mint Ballay Mari, én még
                  álmomban sem látok. Szeretném odaállitani példának az egész ország, mit? - az
                  egész világ leánynépe elé.</p>
               
            </div>
            <div type="chapter">
               <head>
                 HUSZADIK FEJEZET. Titkok.
               </head>
               <p>Másnap már bizony alkonyodott, mikor Lencsi néni átmehetett Ballayékhoz. Jaj, de
                  hosszu napja volt ez neki. Talán soha életében sem sietett volna olyan nagyon,
                  mint épen most. De hát szegény Zsiga bácsi nagyon rosszul volt és bizony Lencsi
                  néninek is első volt mindenekfölött az a kötelesség, mely a családjához
                  füzte.</p>
               <p>Ő nem mehetett át estig, de azért kapott hirt a szomszédból. Kétszer is
                  átszalajtotta az ő kis szolgálóját és örömmel hallotta, hogy odaát nincs
                  veszedelem. A testvérke állapota javul és a doktor, az uj doktor, a fiatal, már
                  jókor reggel meg is látogatta.</p>
               <p>Kapott hát jó hirt eleget, de mit ért az neki, ha kettős titkukról, az eredményről
                  nem tudhatott meg semmit! Elképzelhető: milyen örömmel látta, hogy szegény Zsiga
                  bácsi gonddal készitett pólyájában végre elszenderült. Felkapta a nagy kendőjét és
                  sietett át Ballayékhoz.</p>
               <p>Már alkonyodott. A házat beboritotta fekete szárnyaival a korán leülő őszi este,
                  fehér függönyök omlanak le az ablakok mögött és csak a gyermekszoba szelid
                  világossága csillámlott két ablakban cserepes virágok s a függönyök csipkéi
                  között.</p>
               <p>Mari az ernyős lámpa mellett ült s mig a háttérben testvérke aludt most már olyan
                  csöndesen, mint egy kis bari, a nagyobbik lány szaporán öltögetett.</p>
               <p>Itt találta Lencsi néni, kinek apró, könnyü léptei meg se koppantak a
                  szőnyegen.</p>
               <p>Mari ijedten ugrott fel és hamarjában két kézzel is tömte be a fiókba az ő titkos
                  varrókáját.</p>
               <p>- De hiszen csak én vagyok! - szólt nevetve Lencsi néni, mire Mari is nevetett,
                  megnyugodott és a becsömöszölt varróka megint előkerült.</p>
               <p>- Lásd, édesem ilyen a titok. Ha egyszer magunkra vettük, oda lesz minden
                  nyugalmunk. Megijedünk még az árnyéktól, még a legjobb emberünktől is. Csak az a
                  boldog, akinek soha titka nincs.</p>
               <p>- De hiszen ezt muszáj titkolni, - mondta Mari és óvatosan nézett szét: nem
                  hallja-e Veron?</p>
               <p>- Vége lenne mindennek, ha megtudnák. Ha megtudná valaki...</p>
               <p>- Természetesen. A jó titok, a szent, az édes titkok mindig kivételek. Ezek bajt
                  nem is hoznak ránk, de azért a nyugtalanság még ezeknek a nyomától sem tágit soha.
                  Nos, jó eredményt értél el? - kérdezte még halkabban.</p>
               <p>- Oh, igen. Áldja is meg az Isten az én jó atyámat! Még csak nem is ellenkezett.
                  Egyszerüen azt mondta: de hát ez igen természetes. Én magam is gondoltam rá, de
                  vártam, mert éreztem, hogy az én jó, okos leányom kérni fogja tőlem.</p>
               <p>- Ezt mondta?</p>
               <p>- Szóról-szóra. Aztán én előadtam neki az egész tervet részletesen és ő mindenbe,
                  de mindenbe beleegyezett.</p>
               <p>- Mit mondott?</p>
               <p>- Látod: nemcsak jó, hanem még igen szép is lesz az, amint te akarod. Ezt mondta
                  és aztán megcsókolt. Meg. Itt a homlokomon. Ah, édes Lencsi néni, mintha az édes
                  anyám csókolt volna meg! Ilyen csókban olyan kevésszer volt nekem részem.</p>
               <p>- Édes gyermekem, - mondta ellágyulva Lencsi néni és olyat cuppantott a Mari
                  arcára, hogy csak ugy csattant. Szerencse, hogy fel nem ébredt tőle a
                  testvérke.</p>
               <p>- Olyan boldog vagyok! - mondta az ő kedves, mélabús mosolyával a nagyobbik leány.
                  - Azt hiszem: táncolva jöttem ki az apám szobájából egyenesen ide, ahol ez
                  volt.</p>
               <p>S mikor igy szólt, félve, lopva, nehogy a falon át meglássa Veron, az összegyürt
                  varrókájára mutatott.</p>
               <p>- De hát már készen is volt?</p>
               <p>- Készen, - felelt Mari és hosszan elgondolkodott. - Régen megvettem én ezt...</p>
               <p>- Csak nem erre a célra?</p>
               <p>- Természetesen. Ah, akkor még nem is sejtettem én azt a sok mindent, ami azóta
                  történt velem. Akkor más tervünk volt, bálba készültünk. Torbágyi néni pénzt adott
                  nekünk és ránk bizta, hogy tetszésünk szerint válasszunk magunknak kelmét és
                  szalagot. Berta rózsaszinüt vett, én fehéret. Aztán másnap jött a távirat. A
                  bálból szomoruság lett, a fehér ruha helyett gyászfátyol, a fehér szalag pedig itt
                  van...</p>
               <p>Ujra szétnézett, aztán édes titkolózással kiteritette a varrókáját, habos fehér
                  szalagot, melyre betüket rajzolt volt és most varrta ki aranyszállal, magas
                  himzéssel.</p>
               <p>Lencsi néni meghatva nézte a fiatal lány munkáját, aztán kedvesen
                  elmosolyodott:</p>
               <p>- A szalag itt van. Egy szép, magasztos kegyelet munkájában. Vigasság már nem lesz
                  a vége. De a fehér ruha még érintetlen. A fehér fodrok, a csipkék habja még mindig
                  arra vár, hogy a boldogság ékessége legyen. Nos, nem lehetne abból menyasszonyi
                  ruha?</p>
               <p>Mari arcát elöntötte a ragyogó pirosság, de hamar letörölte a homlokát, szemeit és
                  nyugodt, szomoru hangon szólt:</p>
               <p>- Nem, soha.</p>
               <p>S mialatt Lencsi néni mosolyogva, kétkedve rázta a fejét, a Mari nagy komolysága
                  is enyhült s az ő régi kedves szokása szerint folytatta:</p>
               <p>- Nem, nem mehetek férjhez. Hiszen én már asszony vagyok. Felelős asszonya egy
                  egész háznak, társa egy szomoru embernek, anyja két gyermeknek. Az asszonynak, az
                  anyának minden gondja az én két vállamon nyugszik: én a nagyobbik leány vagyok...
                  És... és tessék elhinni, igy felpakolva nem is vihetne el engemet senki, - tette
                  hozzá és azon erőlködött, hogy tréfára fogja a beszédet.</p>
               <p>De Lencsi néni nem tágitott.</p>
               <p>- Istentelenség, igazságtalanság lenne az, hogy azért, mert idő előtt megismerted
                  a gondokat, te ne találd meg soha az igazi boldogságot.</p>
               <p>- Pedig ugy lesz, - mondta csöndesen Mari.</p>
               <p>- Nem lesz. Tita felserdül, a testvérke megnő. Amint mi neveljük most azt a
                  fruskát, abból még különb háziasszony lesz, mint te. Ugy ám. Különb, erősebb.
                  Elkotródhatsz mellőle, el, azzal a bizonyos királyfival, aki egyszer bizonyosan
                  eljön.</p>
               <p>- Én értem nem jön...</p>
               <p>- Szeretném én látni, hogy nem jön-e, ha én is, meg te is ugy akarjuk! - pattogott
                  Lencsi néni. - Már pedig én akarom és te?</p>
               <p>Mari lehajtotta a fejét. Az arca majd kicsattant a pirosságtól és a keze
                  reszketett.</p>
               <p>- És te? - kérdezte Lencsi néni és erővel is a szeme közé nézett. - Te nem vársz
                  senkit? Senkit Mari? Na mondd meg nekem szépen, édes kis leányom!</p>
               <p>A Mari feje már megint ott pihent azon a kedves, puha, birsalma illatu kendőn, a
                  Lencsi néni hű, öreg szive fölött. Ott beszélt olyan csöndesen, mintha
                  imádkoznék.</p>
               <p>Néhány perc mulva azonban felemelte a fejét. Nemes, szép arca belső gondolat
                  fényétől ragyogott és lelkes szemeiben megcsillant a könny.</p>
               <p>- Igen, - mondta bátran. - Várok valakit, régen várok.</p>
               <p>- És még nem közeledik?</p>
               <p>- Nem tudom. Hinni, vagy sejteni nem merem.</p>
               <p>- De már szereted?</p>
               <p>- Igen, - szólt nyugodt, tiszta, fenséges mozdulattal Mari. - Ha édes anyám élne,
                  régen bevallottam volna neki. Édes anyám helyett elmondom most magának jó Lencsi
                  néni, ki anyám helyett anyám volt annyi gond között. Igen, én szeretek
                  valakit.</p>
               <p>- Régen?</p>
               <p>- Nagyon régen, - felelt Mari és arra gondolt, hogy azt a két kék szemet, mely
                  olyan bűbájos szépen szövődött be álmaiba, mintha látta volna ő már régen, örökké,
                  mióta csak él.</p>
               <p>De Lencsi néni azt hitte, hogy nyomot tévesztett és csalódottan kiáltott fel:</p>
               <p>- Lehetetlen!</p>
               <p>- De igaz, igaz, - bólingatott Mari édes pirulással.</p>
               <p>- Akkor hát te már régen eligérkeztél! Még a fehér ruha, a fehér szalag idejében.
                  Még a fővárosban, még Torbágyiéknál. Mari, Mari, de hiszen akkor te már évek óta
                  menyasszony vagy!</p>
               <p>Nagy felháborodásában olyan hangosan beszélt, hogy minden szava kihallatszott a
                  másik szobába. És még sem tudott megnyugodni. Ujra lehajolt Marihoz, ki álmodozva
                  hajtotta le fejét a párnákra.</p>
               <p>- Kit szeretsz te olyan régen, édes Mari?</p>
               <p>Nem volt most nagyobb vágya, mint az, hogy ezt megtudja. Leste a választ, szerette
                  volna felrázni Marit. És ez a válasz mégis elmaradt.</p>
               <p>Az ajtó kilincse, mely előtt már előbb is meglebbent a függöny, most megcsattant
                  és Vertán Endre dr. lépett a szobába.</p>
               <p>- Bocsánatot kérek, - mondta csöndesen és a hangja tompán csengett, az arca fehér
                  volt, mint a szobor. - Már kopogtattam, engedelemre vártam és a kilincs
                  megcsattant a kezemben, mielőtt a szabad elhangzott volna.</p>
               <p>Mari halálos zavarral kapta össze a fehér szalagokat és rejtegette a diván
                  vánkosai közé, Lencsi néni pedig, mint a tettenért bünös, olyan zavart arccal ment
                  az érkező elé.</p>
               <p>- A gyermek álmát akarom tanulmányozni, - mondta komolyan a doktor. - Szeretném,
                  ha teljesen megnyugtathatnám önöket, ha megnyugtathatnám magamat is, hogy mielőtt
                  átadnám a kis betegemet a kollégámnak, az én kötelességem már betölt.</p>
               <p>Odament egyenesen a testvérke ágyához és lehajolt a szépen alvó gyermek fölé.</p>
               <p>- Az álma nyugodt s én is nyugodtan mehetek el...</p>
               <p>- Hová? - kérdezte csöndesen Mari.</p>
               <p>- Külföldre készülök. Néhány nap mulva indulnom is kell... Isten áldja meg
                  önöket... Nem hagyok itt semmit... Csak a virágtalan sirt a temetőben...</p>
               <p>- Nem marad virágtalan! - kiáltott fel Lencsi néni. - Sőt ha igy vagyunk... Ha ön
                  elmegy, ha ön sokáig oda marad, hát akkor tudjon meg most mindent.</p>
               <p>- Az istenért! - kiáltott fel Mari.</p>
               <p>- Ne hátráltass, - szólt Lencsi néni majdnem haraggal. Ő mindent másként szeretett
                  volna és ime, ezek elrontják az álmait. Haragudott s ha ő egyszer haragszik, -
                  mondta is az öregének, - ne álljon eléje senki.</p>
               <p>- Ne hátráltass! - mondta mégegyszer és egy erős rántással az asztalra teremtette
                  a fehér szalagot.</p>
               <p>A szép, habos fehér szalag ugy futott végig az asztalon, mintha szivárvány lett
                  volna. Fehér szivárvány, a szeretetteljes béke jelvénye.</p>
               <p>- Lencsi néni, édes Lencsi néni! - iparkodott menteni Mari, de a kedves öreg néni
                  eléje került. Végigsimitotta a szalagot és a szalagon a szépen rajzolt, félig
                  himzett szavakat: «Bocsáss meg nekünk.»</p>
               <p>Vertán Endre meglepetten nézett a szalagra, majd Marira, végre Lencsi néni fogta
                  el a tekintetét.</p>
               <p>- Igenis, uram. Ezt a szalagot készitjük egy bizonyos kisasszony inditványára s
                  egy megalázkodott ember fogja letenni annak az anyának a sirjára, akinek egykor
                  olyan sok szenvedést okozott. Az a sir tehát nem lesz elhagyott. Nyugodtan
                  utazhatik.</p>
               <p>Vertán Endre komoly, mély, tiszteletteljes meghajlással felelt, aztán megfordult
                  és elhagyta a Ballay házat.</p>
               
            </div>
            <div type="chapter">
               <head>
                  HUSZONEGYEDIK FEJEZET. Boldog találkozás.
               </head>
               <p>Rózsanyilás hava, szelid illatos junius virradt fel Hategyházára. A madarak még
                  daloltak és virágot szórt az utra minden lombos ákácfa.</p>
               <p>Mari kézenfogta testvérkét, kiből igazi vasgyuró, csákós, kardos, vörös nadrágos
                  huszár lett tavaszra, és a Veron határtalan örömére elindultak, hogy meglátogatják
                  bogárhátu házikójában az öreg szülét.</p>
               <p>Milyen régen volt az, mikor Mari először járt erre! Az a nyirkos őszi este, az a
                  félelmes sötétség, az a nagy ijedtség s aztán, a gyöngédség, az a feledhetlen
                  jóság vajjon hová lett?! Mari szétnézett a tájon. Virágos fagallyak, dalos
                  madarak, virághimes rét, csillogó vizek, aranyos napsugár köszöntötték. És ő mégis
                  azt gondolta: szebb volt a világ akkor, mikor ő a nyirkos ködben, hervadt virágok,
                  fekete rögök között fáradtan összeesett.</p>
               <p>Ugy gondolt most arra az estére, mint a legszebb emlékre, mely az elmult időből
                  visszamaradt.</p>
               <p>Pedig milyen sok minden történt azóta, hogy testvérke meggyógyult és a szalag,
                  meg-megujuló koszorura fonva odakünn szürkül, mállik a temetőben. Aki azóta
                  elment, nem jött vissza többet ide...</p>
               <p>Nem, még Tita sem. Berta azóta férjhez ment. Pompás, vidám lakodalmán egyformán
                  ünnepelt és kedves volt mind a két Ballay leány.</p>
               <p>De mig Mari pár nap mulva visszasietett házi gondjai, családi szeretete mellé,
                  Tita ott maradt az uj világban. Titát egyszerüen nem eresztették haza - igaz, hogy
                  ő sem iparkodott, elfoglalta előbb a Mari régi helyét, aztán a Bertáét is.</p>
               <p>És dicséretére legyen mondva, mind a két feladatot olyan pompásan teljesitette,
                  hogy Torbágyiné boldogan megvigasztalódott.</p>
               <p>A vigasz különben, mely a jó embereket ritkán kerüli el, belátogatott a
                  Ballay-házba is és testvérkét, az ő nevető, élettől ragyogó, kedves pompájában
                  odatartotta Ballay ur elé, kit egykor olyan nagy csapások látogattak meg. És a
                  szomoru ember a kis babától megtanult nevetni és örülni.</p>
               <p>Benézett a vigasz a Lencsi néni meleg otthonába és megnyugvó imákat sugallva,
                  letörölte a Lencsi néni könnyeit. Szegény Zsiga bácsi a tavasz elején befejezte
                  gyötrelmes szenvedéseit és szelid megnyugvással elment örök pihenésre a
                  cipruslombok alá. Lencsi néni pedig bezárta a régi házat és átköltözött abba az
                  uj, érdekes gazdaságba, melyet egykor ő alapitott a Mari számára. Ballay ur
                  felüdült a Lencsi néni kedves, okos, józan társalgásában, testvérke nála keresett
                  irt minden bajára, a kert, a gazdálkodás, a konyha benne lelte meg legfőbb
                  kormányzóját. És a nagyobbik leány tavasz multán, rózsás junius kezdetén egyszer
                  csak azt tapasztalta, hogyha szeretik is, ő mégis felesleges. Ha elmegy, tán
                  megsiratják, de hiányát nem fogja érezni senkisem...</p>
               <p>Végignézett a virágzó tájon és a csendes őszi estére gondolva, azt mondta:</p>
               <p>- Jobb volt akkor...</p>
               <p>Ugyanazokon az utakon haladtak most is. Elhagyták a csőszházat és a keskeny
                  gyalogösvényen tartottak a tanya felé. Testvérke ujjongva vágtatott előre a
                  csörgős paripáján és fényes kardjával lekaszabolta a gyáva pimpók borzas
                  fejét.</p>
               <p>Veron, mint egy második gyermek, lépést tartott vele szaladásban, kacagásban. Mari
                  elmerengve ment utánok. Igy érkeztek a rózsás tanya elé, mely most teljes
                  virágdiszben ragyogott. A piros és fehér rózsák özöne ugy elboritotta a fehér
                  falakat, hogy szinte roskadoztak a gyönyörü teher alatt és a zöld zsalus ablakok
                  alig-alig tudtak kikukkanni a lombok közül. De az utak most is tiszták voltak, a
                  virágágyak, a méhes, a piros tornyokkal ékes tyuk-palota most is a legnagyobb
                  gondról tanuskodott. Ime, még a hegyesfülü kis fekete kutya is ott van a rózsákkal
                  boritott verandán és fut le megint csattogva, kaffogva, mint a haragos förgeteg
                  egyenesen a testvérke piros csákója felé.</p>
               <p>És most is megcsendül a csillapitó szó azon a régi, kedves hangon és a rózsás
                  tanya gazdája kijön a rácsajtón, hogy kék szemeivel megkeresse a zaj okozóját.</p>
               <p>Ballay Mari és Vertán Endre most szemközt, az ajtó előtt találkoztak.</p>
               <p>- Ön az? - kérdezte meghökkenve a rózsás tanya gazdája.</p>
               <p>És Mari csak annyit mondott:</p>
               <p>- Hát már visszajött?</p>
               <p>És aztán csak mentek tovább egymás mellett a keskeny, gyepes uton, melyre a fehér
                  ákácvirág egyre hullott.</p>
               <p>Elérkeztek az öreg szüle hajlékába is, ott leültek, aludt tejet, fekete kenyeret
                  ettek és sokat, sokat beszéltek. De ezen senkisem csodálkozott.</p>
               <p>Szóba jött a Berta esküvője:</p>
               <p>- Milyen szép volt. És Tita milyen csodálatosan megváltozott.</p>
               <p>- Hát látta?</p>
               <p>- Igen, ott voltam a nézők között. Aztán máskor is elmentem a templom tájára.</p>
               <p>- Miért?</p>
               <p>- Vártam egy másik esküvőre. Ugy gondoltam: ott volt a kezdete, ott lesz a diadala
                  is.</p>
               <p>- Nos meglátta?</p>
               <p>- Nem. És ma már azt gondolom, azt szeretném hinni: az egész csak tévedés
                  volt.</p>
               <p>- Lássa, - mondta olyan őszinte, kedves szemrehányással Mari, hogy Vertán Endre
                  azonnal megértett mindent. Rosszul hallott ő, rosszul értett akkor a nyiló ajtó
                  mellett és mennyi hasztalan szomoruságot okozott akkor mind a kettőjüknek.</p>
               <p>- Rossz nyomon jártam, ugy-e Mari?</p>
               <p>Mari csak lehajtotta a fejét és kedves arca elpirult.</p>
               <p>- De visszatértem és most ugy-e már az igazi uton vagyok? Virágnyilás idejére, ime
                  az én Csipkerózsám is megszabadult mind attól a sok ezer fonalszáltól, mely nagy
                  kötelességekhez kötötte és most elmehet azzal a királyfival, aki érte jött?</p>
               <p>- Menjünk, - mondta egyszerüen Mari és a Ballay ur, hát még a Lencsi néni nagy
                  csodálkozására, igy karonfogva érkeztek haza.</p>
               <p>Testvérke elől vágtatott és a kardját villogtatva állt melléjük, hogyha bántaná
                  még őket valaki, ő azt azonnal kettévágja.</p>
               <p>- Mari! - sikoltott fel Lencsi néni. - Mi történt, Mari?</p>
               <p>És előlépett Vertán Endre, levette a kalapját és szólt a szive szerint:</p>
               <p>- Egykor megfogadtam, hogy sohasem kivánok önnek rosszat Ballay ur, mint ahogy a
                  multban sem kivántam. És most mégis odajuttatott az én áldott sorsom, hogy
                  szomoruságot akarok okozni önnek. Hiszen meg akarom fosztani háza ékességétől és
                  arra kérem: adja nekem Marit.</p>
               <p>Ballay ur mélyen meghatva nyujtotta feléje a kezét:</p>
               <p>- Én pedig azt mondom önnek a multak emlékére is, hogy most sem okoz nekem
                  veszteséget, mint ahogy akkor sem okozott. Büszke vagyok rá, hogy a házam
                  ékességét önnek adhatom.</p>
               
               <p>És ujra odavágtatott a távirat-kihordó biciklije a Torbágyi-ház csukott ablakai
                  elé. Felverte a ház népét, de amit most hozott, az csupa öröm és gyönyörüség volt.
                  Torbágyiné és Tita egymás nyakába borult és lihegve, keringő lépésekben szaladtak
                  végig a folyosókon:</p>
               <p>- Férjhez megy, férjhez megy Mari!</p>
               <p>Frida kisasszony erre is azt mondta:</p>
               <p>- Ugy-e megmondtam?</p>
               <p>Eljöttek mind az esküvőre és diszes kocsisorral kisérték Marit a csöndes falusi
                  templom felé.</p>
               <p>A kocsisor elején, nyiló, illatos virágok pazar pompájában maga a vén, rozzant
                  családtag: a pillangó haladt. Lencsi néni rejtegette eddig attól fogva, hogy az
                  öreg Mihály révén megismerte a hires utazás eseményeit, attól kezdve, hogy az ő
                  sejtő szive egy ilyen nevezetes menet élére szánta a vén pillangót. Bizony rozzant
                  volt, ósdi, kopott, éppen olyan kevés szépséggel bővelkedő, mint maga az élet. De
                  szép lett, kedves, vidámitó és áldott, csak ugy, mint maga az élet, miután a
                  szeretet virágaival ilyen pazarul felékesitették.</p>
               
               
            </div>
      </body>   
   </text>
</TEI>