<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16554" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Fogat fogért</title>
				<author>
					<persName>
						<surname>Forró</surname>
						<forename>Pál</forename>
					</persName>
				   <date from="1884" to="1942">1884-1942</date>
				   <idno type="VIAF">107985695</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">10717</measure>
				<measure unit="pages">30</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Fogat fogért</title>
				   <date>2017-02-13</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/16500/16554/"/>
					<respStmt>
						<resp>Original Electronic Edition</resp>
					   <name>Fecz Ágnes</name>
					   <name>Drótos László</name>
					</respStmt>
					<bibl type="printSource">
					   <title>Fogat fogért</title>
						<author>Forró Pál</author>
						<pubPlace>Budapest</pubPlace>
					   <publisher>Világv. Reg. Kiadóváll.</publisher>
					   <date>1935</date>
					   <ref target="https://mek.oszk.hu/16500/16554/"/>
					</bibl>
				</bibl>
				<bibl type="firstEdition">
				   <title>Fogat fogért</title>
				   <author>Forró Pál</author>
					<date>1935</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-11-23"/>
		</revisionDesc>
	</teiHeader>
	<text>
		<body>
         
       <div type="chapter">
            <head>I.</head>
            <p>Tíz éve nem volt ennél nagyobb botrány Budapesten. Sőt Lontai úr szerint a világ
               teremtése óta. Pedig Lontai úr nem szerette a nagy szavakat, mert nem költőnek
               született, hanem uzsorásnak. Lontai nem verseket írt, hanem váltókat és felszólító
               leveleket, borsos kamatokat számított a nehezen adott kölcsönök után. Lontai úr
               egyébként specialista volt az uzsorások világában, kizárólag gavallér kölcsönöket
               folyósított megszorúlt fiatal urak számára. Budapest könnyelmű ifjúságának fele
               Lontai pénzét költötte a különböző lokálokban, holott ő maga - saját bevallása
               szerint - soha egy fillért nem költött nőkre. Igy történt, hogy minél többet
               lumpoltak a pesti éjszakában a különböző gyárosok, földbirtokosok és arisztokraták
               csemetéi, annál rohamosabban gyarapodott Lontai vagyona. A könnyelmű fiatalok pénzén
               nem a táncosnők, lokáltulajdonosok, főpincérek kerestek végeredményben, hanem
               Lontai.</p>
            <p>A mulatozók védszentje! - mondta róla egyszer elmésen egyik adósa.</p>
            <p>De ez határozottan túlzás volt. Lontai bőkezűsége szigorú számításokon alapult és ha
               ügyfelei közül valaki elmulatta azt a pénzt, amelyre az uzsorás szerint jó volt,
               attól kezdve egy fillért sem kapott többé és megkezdődött a szerencsétlen adós
               szorongatása a legagyafúrtabb módokon. Nem volt az a válogatott kínzás, mellyel
               adósait ne gyötörte volna. Nyilt utcán botrányokat rendezett, amelyekről persze az
               ujságok is megemlékeztek. A legkevésbbé kívánatos helyeken hozta nyilvánosságra, hogy
               ki mennyivel tartozik neki, úgy, hogy az adósság nem csak a szegény áldozatra nézve
               vált egyre kínosabbá, hanem az illető családja is lassankint belekeveredett az ügy
               körül keletkező botrányokba és a vége rendszerint az lett, hogy rendezték Lontai úr
               váltóit. Ez volt a csalhatatlan Lontai-féle módszer. Botrány útján hajtani be a
               követelést. De voltak másféle meglepő ötletei is. Például a báró Tar Guidó
               esetében.</p>
            <p>Nohát, hogy ezen mennyit mulattak a beavatottak!</p>
            <p>Egy napon ugyanis Lontai megtudta, hogy őt az ifjú báró becsapta. Mert nem csak tőle,
               hanem még vagy egy tucat hitelezőtől vett fel jelentékeny kölcsönt arra a bizonyos
               apai örökségre, amelyet szakértők közel egy millió pengőre becsültek. Az uzsorás
               szigorúan felelősségre vonta a bárót és felmondta a kölcsönöket. De két nappal utóbb
               rémes dolog történt. Monte Carlóból sürgöny érkezett, hogy az ottani játékkaszinóban
               öngyilkosságot kísérelt meg idősebb Tar Guidó báró, aki egyetlen éjszaka alatt
               fantasztikus összeget vesztett el. Állítólag egy milliót. Telefonjelentések hozták a
               részleteket, amelyekből egyre világosabban szűrődött le a könyörtelen igazság, hogy a
               Tar család koldusbotra jutott és az ifjú báróra egy fillér örökség sem vár.</p>
            <p>Ekkor emelkedett Lontai az uzsorási hivatás legszédítőbb ormaira.</p>
            <p>Hitelezői gyűlést hívott össze és mikor valamennyien együtt voltak, szólásra
               emelkedett.</p>
            <p>- Uraim, - mondotta - azt hiszem, valamennyien egyetértenek abban, hogy a Tar-féle
               követelés e pillanatban egy fillért sem ér. Adósunk tönkre ment anélkül, hogy előbb
               rendezte volna velünk szemben fennálló kötelezettségeit. Ebben természetesen nem
               nyugodhatunk meg!</p>
            <p>- De hát mit tegyünk? - kérdezte Mayer, aki egyébként kis hitelezőnek számított, mert
               csak harmincezer pengővel úszott ebben az ügyben.</p>
            <p>- A kolléga urak be fogják látni, - folytatta Lontai - hogy Tar báró csak akkor
               fizethet nekünk, ha pénzhez jut. Ebben tehát nekünk kell segítségére lennünk.</p>
            <p>- Talán újabb kölcsönt folyósítsunk neki? - kérdezte gúnyosan Kovács.</p>
            <p>- Úgy van! - válaszolta az egybegyültek legnagyobb elképedésére Lontai. - Pénzt adunk
               a fiatal úrnak, mert csak ebben az esetben remélhetjük, hogy viszontlátjuk
               kinlevőségeinket!</p>
            <p>- Hogy érti ezt? - kérdezte megrőkönyödve Mayer. - Mert én bevallom, ebből egy szót
               sem értek.</p>
            <p>- Majd mindjárt megmagyarázom. Ha Tart elhagyjuk és a báró elzüllik, akkor véglegesen
               keresztet vethetünk követelésünkre. Ha ellenben fényes lakást rendezünk be számára,
               autót bérelünk és bőven ellátjuk zsebpénzzel, akkor az ifjú báró rövidesen milliós
               hozománnyal nősülhet...</p>
            <p>Mayer gúnyosan felkacagott.</p>
            <p>- Kedves Lontai kollégám, ön ezúttal szokása ellenére nagyon naivakat beszél. Hogy
               képzeli azt, hogy a báróról bárki is elhiszi, hogy pénze van? Hiszen valamennyi
               napilap közölte a montecarlói kártyaveszteséget és köztudomású, hogy a család
               teljesen tönkre ment.</p>
            <p>- Igaza van, kedves Mayer úr, de viszont semmiféle akadálya nincsen annak, hogy a
               napilapokban újabb hírek jelenjenek meg ezúttal arról a példátlan szerencséről,
               amely az ifjú Tar bárót érte, aki egyik mulatóban pezsgőzés közben vásárolt
               sorsjegyen félmillió pengőt nyert. Ebben semmi valószinütlenség nincsen. A báró
               hitelképességét huszonnégy órán belül helyreállítjuk.</p>
            <p>- Remek, - jegyezte meg kissé epésen Forbát úr, egy negyedik hitelező - csak azt
               szeretném tudni, hogy mi biztosít bennünket arról, hogy a báró úr valóban meg is
               nősül?</p>
            <p>- Ezt csak bizza rám! - válaszolta fölényesen Lontai. - Egyébként az urak mindjárt
               személyesen is meggyőződhetnek tervem helyességéről.</p>
            <p>E szavak után Lontai kinyitotta a tárgyalóterem ajtaját és átszólt a szomszédos
               szobába:</p>
            <p>- Szabad kérnem, báró úr!</p>
            <p>A hitelezők megrőkönyödve meredtek a belépő Tar Guidóra. Az ifjú báró sápadt és
               letört volt. Látszott rajta, hogy nagyon keserves perceket tölthetett a másik
               szobában, mialatt sorsa felől határoztak. Ijedten hordozta körül a tekintetét, mint
               aki az arcokról akarja leolvasni az ítéletet.</p>
            <p>- Báró úr, - kezdte Lontai - mi, hitelezők úgy határoztunk, hogy nem hagyjuk el önt.
               A holnapi lapokban egy hirecske fog megjelenni arról, hogy ön félmilliót nyert az
               osztálysorsjegyen. Ön ezt a hírt természetesen fenntartja, de bővebben senki előtt
               nem nyilatkozik. Egyidejüleg elegáns lakást bérelünk önnek, autót tartunk és
               gondoskodunk arról, hogy fényüzően élhessen...</p>
            <p>- De hát miért teszik ezt? - kérdezte a báró inkább ijedten, mint boldogan, mert
               tisztában volt azzal, hogy nem jótékonysági akcióról van szó és előre megrémült, hogy
               micsoda ellenszolgáltatást fognak ezért tőle követelni.</p>
            <p>- Mi ezzel szemben azt kívánjuk, hogy egy hónapon belül nősüljön meg. Ismerem az ön
               magánviszonyait, pontos jelentésem van, hogy milyen családoknál szokott megfordulni
               és azt hiszem, nem tévedek, ha azt mondom, hogy Gáts nagyiparos Mici nevű leánykája a
               legnagyobb mértékben érdeklődik báró úr személye iránt. A családban már ismételten
               botrányok voltak, mert Mici kisasszony minden kérőjét kikosarazta és makacsul
               kijelentette, hogy csak az öné lesz. Az apa dühöng, mert önt léha, könnyelmű embernek
               tartja...</p>
            <p>- De kérem...</p>
            <p>- Csak semmi érzékenykedés, báró úr. Ez most üzlet. Gáts úr direkt boldog volt, mikor
               megtudta, hogy ön tönkrement, mert azt gondolta, hogy így egyszer és mindenkorra
               végzett önnel. Mici kisasszony vigasztalhatatlan volt, éjjel-nappal sírt. Végül is
               Bécsbe küldték néhány hétre felejteni, ahonnan egy előkelő bécsi ifjú társaságában
               tért vissza, aki halálosan szerelmes lett a bájos leánykába. Micike azonban hallani
               sem akar a váratlanul felbukkant új kérőről, aki a legnagyobb bécsi sütőüzemek
               tulajdonosa, mert még mindig önhöz ragaszkodik. Ez tehát, kérem, a legalkalmasabb
               lélektani pillanat. Ha ön, mint újra dúsgazdaggá lett arisztokrata beállít a
               családhoz, a papa boldogan fogja áldását adni önökre, mert már rémesen unja Micike
               siránkozásait...</p>
            <p>- De hiszen ez csalás! - horkant fel a báró.</p>
            <p>- Hagyjuk kérem a kaszinói jelszavakat. Jövendőbeli apósának elég milliója van, nem
               szorúlt az ön pénzére. Ön négyszem között beszél Gáts úrral, megállapodnak a
               hozományban. Ez nem lehet kevesebb hatszázezer pengőnél. Ebből négyszázezer pengő a
               hitelezőkké, a többit megtarthatja.</p>
            <p>- Igazán megható, hogy megengedi! - mosolygott gúnyosan a báró.</p>
            <p>Lontai úgy tett, mint aki nem is hallja ezt a megjegyzést.</p>
            <p>- Báró úr holnap reggel már beköltözhet az ideiglenesen kibérelt és főúri
               eleganciával berendezett lakásába. Naponta felveheti irodámban a zsebpénzét és
               ugyanakkor jelentést tesz az ügyek állásáról. Legkésőbb holnapután, tehát csütörtökön
               délben hivatalos látogatást tesz Gátséknál. Gondoskodik arról, hogy Mici
               kisasszonnyal ettől kezdve naponta találkozzon. Együtt mennek autózni, cukrászdába és
               együtt szemlélik meg fővárosunk festői környékét, ahol hangulatos erdők várják a
               szerelmeseket. Semmiesetre sem bridzsezik, mert a kártyán össze lehet veszni és a
               szenvedélyes játékos nem tud másra gondolni, mint a kártyára. Ellenben legalább
               kétszer elviszi jövendőbeli feleségét valamelyik előkelő szállodánk ötórai teájára és
               végigtáncol vele minden tangót... Minderre teljesen elegendő négy nap. Az ötödik
               napon, tehát jövő hét keddjén déli egy órakor megkéri Micike kezét édes atyjától és
               ugyanezen hét szombatján a nyilvánosságra hozott eljegyzési hírrel egyidejüleg
               káprázatos fénnyel megtartják az eljegyzési lakomát. Tíz nappal utóbb a báró úr
               nagybátyja, Szegedy Arisztid gróf megjelenik Gáts úrnál...</p>
            <p>- De hiszen nekem nincs is ilyen nevű nagybátyám! - kiáltotta megdöbbenve az ifjú
               báró.</p>
            <p>- De igenis van! Én vállaltam ezt a nehéz és hálátlan szerepet. Higyje cl, nem
               szívesen fogok ilyen minőségemben jövendőbeli apósánál tisztelegni, de mit tegyek, ha
               önre nem lehet pénzügyek tárgyalását bízni? Báró úr kaszinói gondolkodásával nem
               egyeztethető össze, hogy Gáts úrral órákon át civódjon a hozomány nagysága és
               kiadásának módja felől. Ezt a kínos ügyet magamnak kell vállalnom, különben még
               mindent elrontana. De én, mint a báró Tar család tagja és teljhatalmú megbizottja,
               kérlelhetetlen szigorral fogom öcsém érdekeit megvédeni. Legyen nyugodt, az öreg ki
               fogja izzadni készpénzben a hatszázezer pengőt, amelyet a házasságot követő reggel
               tartozik az ön kezeihez folyósítani. Erről természetesen kötelezvényt veszek....</p>
            <p>- Lontai, maga a legnagyobb üzleti lángész! - kiáltotta elragadtatva Mayer.</p>
            <p>- Mint egy Napoleon! - lelkesedett Kovács,</p>
            <p>- Éljen minden idők legnagyobb finánczsenije! - harsogta egy másik hitelező, aki
               főleg filmvállalatoknak folyósított kölcsönöket és önkéntelenül a mozihirdetések
               stilusában beszélt.</p>
            <p>Lontai hidegen tekintett végig a lelkesedőkön.</p>
            <p>- Köszönöm, uraim, az elismerésüket, amely előre igazolja önökkel szemben támasztandó
               követelésem jogosságát. Remélem ugyanis, hogy természetesnek találják, ha nem ingyen
               és önzetlenül kaparom ki az önök számára is a gesztenyét. Minthogy követelésünket én
               mentem meg, e ténykedésemért húsz százalék részesedést számítok fel a kifizetésre
               kerülő összegek után!</p>
            <p>A hitelezők egyszerre nagyon savanyú arcot vágtak. Valaki halkan azt mormogta:
               micsoda körmönfont gazember!</p>
            <p>Tar Guidó báró csak most kezdett lélegzethez jutni. Annyira elkábitotta és meglepte
               Lontai előadása, hogy valósággal megdermedt a felháborodástól.</p>
            <p>- Elég volt! - kiáltotta magánkívül. - Hogy mernek ilyen szemtelenül alkudozni az én
               bőrömre! Ön a világ legnagyobb gazembere! - dörögte Lontai felé.</p>
            <p>Lontai rosszalóan csóválta fejét.</p>
            <p>- Kaszinó!... Nemzeti kaszinó! Milyen unalmas! Nézze, kedves báró úr, én nem sértődöm
               meg, engem hidegen hagynak az ilyen üres szavak. Ön huszonkilenc esztendős, száz
               százalékosan egészséges, életvidám fiatalember, aki képtelen revolvert ragadni és
               főbe lőni magát. Ha pedig tovább él, akkor kénytelen elfogadni ajánlatomat, amely
               igazán nem megvetendő megoldás. Ugyan kérem, királyok, trónörökösök, dinasztiák
               várományosai is így nősülnek. Ilyen pontosan beállított üzleti és politikai terv
               szerint, mint ahogyan én azt most a báró úr számára elkészítettem. A különbség csak
               az, hogy azoknak udvarmesterek és diplomaták készítik el a kérlelhetetlen tervezetet,
               az önét pedig csak Lontai Gusztáv csinálta meg. De higyje el, hogy az öreg Lontainak
               is van annyi esze, mint azoknak a méltóságoknak... Kár felhúzni az orrát báró úr,
               hiszen legfeljebb két nap mulva úgyis visszatér hozzám és akkor az mégis csak
               kényelmetlenebb lesz... Szóval holnap reggel a báró úr beköltözik a Rózsadombon
               bérelt villalakásba... A kulcsot ezennel van szerencsém átadni!</p>
            
         </div>
       <div type="chapter">
            <head>II.</head>
            <p>Minden úgy ment, mint a karikacsapás. Fényesebb esküvőt képzelni sem lehetett mint
               Tar Guidóét Gáts Micivel. Az esküvőn megjelent a kereskedelemügyi miniszter, a
               születési és ipari arisztokrácia teljes számmal. Az előkelő ruhaszalónok teljes három
               hétig csak erre az esküvőre készítették a drágábbnál-drágább toaletteket. Az esküvőt
               követő banketten résztvevő hölgyek szakértők szerint legalább százezer pengőt
               költöttek ruhákra és prémekre. A menyasszony bűbájos volt. Amint egy barátnője
               megjegyezte: Mici nem is olyan szép, mint amilyennek látszik! A vőlegényről a
               hölgyek egybehangzó véleménye az volt, hogy mint filmszínész, vagy parkettáncos is
               megkereshetné a kenyerét, feltéve, hogy olyan tehetséges, mint amilyen csinos.</p>
            <p>- Van benne valami vad, kegyetlen vonás! - mondotta borzongva Matskásyné. - Imádom az
               ilyen brutális férfiakat. Ezeket mindig újra meg kell hódítani, örökké harcolni kell
               velük, a szerelmi életük állandóan tűz és lobogás...</p>
            <p>Az expressz éjjel tizenegykor indult Párisba. A fiatal pár már fél kilenckor
               diszkréten eltűnt. A fiatalasszony csomagjait már előzőleg felrakták az autóra. Úgy
               határozták, hogy együtt átmennek Budára a rózsadombi villába, ott felveszik a báró
               bőröndjeit is, azután egyenesen kirobognak a keleti pályaudvarra...</p>
            <p>Amikor a villához értek, Guidó leugrott az autóról.</p>
            <p>- Azonnal itt leszek, - mondta - néhány pillanat alatt lehozatom a koffereket...</p>
            <p>Micike azonban kiszállt az autóból és azt válaszolta:</p>
            <p>- Veled megyek!</p>
            <p>És olyan édesen, annyi leányos zavarral nézett férjecskéjére, hogy a férfi
               elragadtatva és megszégyenítve ölelte magához.</p>
            <p>- Milyen ostoba medve vagyok - mormogta. - Hát persze, boldog vagyok, hogy feljösz
               hozzám.</p>
            <p>A fiatalasszony fülig pirult.</p>
            <p>- Még sohasem voltam legénylakáson... Illik, hogy ezt is megismerjem!</p>
            <p>És mikor beléptek a legválogatottabb rafinériával berendezett szobába, amely valóban
               olyan volt, mint amilyennek ábrándozó lányok és asszonyok a gazdag nagyvilági férfiak
               otthonát képzelik, elragadtatva csapta össze kezét:</p>
            <p>- Jaj, de gyönyörű! És ezt nem akartad nekem megmutatni? Bezzeg a többi nőnek annál
               szívesebben mutogattad...</p>
            <p>- De szívem! - tiltakozott Guidó.</p>
            <p>- Oh ne védekezz! Tisztában vagyok azzal, hogy nem vagy angyal és hogy rengeteg
               szeretőd volt. De én azzal nem törődöm. Azért mégis csak engem szeretsz és engem
               vettél feleségül úgy-e?</p>
            <p>- Igen, természetesen!</p>
            <p>- Jaj, de különös, hogy itt vagyok nálad! Tulajdonképpen butaság, hogy mi most
               lóhalálban pakkoljunk és tovább menjünk. Nekem annyira tetszik itt... Tudod, egy
               kicsit mindig kacérkodtam a gondolattal, hogy egyszer felsurranok hozzád. Nagyon el
               voltam keseredve, amiért több mint egy évig észre sem akartál venni. Mondd, mit
               tettél volna, ha egyszer csak úgy, meglepetésszerűen beállítottam volna hozzád?</p>
            <p>- Bizonyára boldog lettem volna!</p>
            <p>- Elcsábítottál volna?</p>
            <p>- De kedvesem, ne beszélj ilyen butákat!</p>
            <p>- Nem csábítottál volna el. Mert nem szerettél. És most sem szeretsz!</p>
            <p>- Csacsi vagy!</p>
            <p>- Ha szeretnél, akkor én most nem tudnék beszélni, mert belém csókoltad volna a
               szavakat. Arra kértél volna, hogy vegyem le a kalapomat, meg a kabátomat, mint
               ahogyan ezt a többieknek mondtad, akiket itt vártál türelmetlenül. Velem nem vagy
               türelmetlen. Kétszer nézted az órádat, izgat, hogy lekéssük-e a vonatot. És ha
               lekéssük? Hát nem érzed, hogy mennyire édesebb, hangulatosabb volna itt tölteni az
               éjszakát, mint egy robogó vonaton?</p>
            <p>- Szívem... boldogan... ahogyan parancsolod.</p>
            <p>- Köszönöm, ez most már így nem ér semmit. Udvarias vagy és nem szerelmes. Korrekt
               úr, aki nem tagadhatja meg felesége első kéréseit. Milyen furcsa, hogy vannak
               férfiak, akik annyira gavallérok, hogy kifogástalanul tudják még a szerelmest is
               megjátszani, amikor a helyzet ezt kívánja, noha érzéseiknek ehhez semmi közük
               sincsen.</p>
            <p>A báró megrőkönyödve nézett feleségére.</p>
            <p>- Nem értelek - hebegte - miért mondod ezt? Meg akarsz bántani?</p>
            <p>- Óh, a világért sem. Hiszen szeretsz engem, úgy-e?</p>
            <p>- Természetesen!</p>
            <p>Mici szeliden ingatta a fejét.</p>
            <p>- Nem hiszem. Kettőnk közül csak én voltam szerelemes. Mennyit sírtam, amiért a pólón
               észre sem vettél. A Lidón, amikor találkoztunk, elnéztél felettem. Én mindent tudtam
               rólad, te viszont semmitsem rólam...</p>
            <p>- Fogalmam sem volt arról, hogy szeretsz!</p>
            <p>- Pedig megmondtam neked. De már ezt is elfelejtetted. A szemedbe mondtam, mikor
               egyszer véletlenül magunkra maradtunk egy percre a játékkaszinó kertjében és hívtál,
               hogy menjek én is játszani. Én akkor azt válaszoltam: nem megyek, mert nagyon
               szerelmes vagyok és én nem akarok más tétet megjátszani, csak ezt az egyet, melyre
               mindent felraktam...</p>
            <p>- Gyerekségnek véltem... Érzelmes frázisoknak, amilyeneket tucatjával mondanak a
               bakfisok...</p>
            <p>- Nem jól tetted. Én akkor szörnyen elkeseredtem. Meg akartam halni. Gyűlöltelek.</p>
            <p>- Oh... ez túlzás!</p>
            <p>- Nem. Esküszöm, meg tudtalak volna ölni, mikor néhány órával később egy kokottal
               láttalak a kaszinóból távozni. Milyen hideg, ostoba volt az a nő. És én csupa
               felgyulladt vágy, halálos vergődés. És ezt nem érezted meg. Nem törődtél vele. Ha én
               akkor éjszaka véletlenül megmérgezem magamat és azt olvasod, hogy meghaltam,
               nyugodtan cigarettára gyujtottál volna és a szemed sem rebbent volna meg...</p>
            <p>A báró ideges mozdulatot tett.</p>
            <p>- De szivecském... mi értelme van ennek? Miért ujjítod fel a régi, kínos emlékeket,
               ahelyett hogy örülnél az egymásra találásunknak. Ne haragudj, de első bizalmas
               együttlétünket igazán másképen képzeltem.</p>
            <p>- Ez azért van Guidó, mert nem ismersz. Sohasem érdekeltelek és most sem tudsz rólam
               semmit!</p>
            <p>- Azt tudom, hogy te vagy a világ legédesebb, legszebb és legimádatraméltóbb
               asszonykája!</p>
            <p>- És te a világ leggyakorlottabb csábítója, aki pontosan tudod, hogy mikor milyen
               szavakat kell mondani a nőnek. De tévedsz, én nem érdemlem meg ezeket a szép
               jelzőket. Nem vagyok olyan angyal, mint amilyennek képzelsz. Az angyalok szelid,
               alázatos lények, én pedig makacs és bosszuálló vagyok. Keményen tudok akarni... Én e
               pillanatban nem azért vagyok a feleséged, mert te szeszélyesen megváltoztattad
               érzéseidet velem szemben, hanem azért, mert én ezt így akartam...</p>
            <p>- Bravó! Igérem, ezért soha nem fogok rád haragudni!</p>
            <p>- Nem hiszem, Guidó. Én az ellenkezőről vagyok meggyőződve.</p>
            <p>- Szerelmem, egyre rejtélyesebb leszel. Azt hiszem, mégis csak jobb lenne, ha
               kimennénk a pályaudvarra.</p>
            <p>- Nem, drágám. Nem utazunk el. Csak nem hiszed komolyan, hogy nászútra indulok
               veled?</p>
            <p>A báró szemei kerekre nyíltak.</p>
            <p>- Tréfálsz?</p>
            <p>- Halálosan komolyan beszélek! Oh, fogalmad sincsen, milyen régen és milyen
               gyönyörüséggel vártam erre a pillanatra, amikor végre szemedbe vághatom
               gyalázatosságodat!</p>
            <p>Guidó felugrott. Halálsápadt volt.</p>
            <p>- Kérlek - dadogta - gondold meg, mit mondasz.</p>
            <p>- Meggondoltam. Hidegen és nyugodtan vágom a szemedbe: gazember vagy!</p>
            <p>A báró krétafehér volt. Egész testében remegett.</p>
            <p>- Megőrültél! - mondotta. - Fogalmam sincsen, mi jogon és miért beszélsz így
               velem?</p>
            <p>- Majd megmondom, ha kíváncsi vagy. Elég a komédiából, báró úr. Mindent tudok. Az
               egész szennyes komédiát, amelyet olyan mesterien tervelt ki. Tudom, hogy nem ütötte
               meg a főnyereményt. Igazán nem volt nehéz kinyomozni, hogy kinek a tulajdonában volt
               a nyerő sorsjegy. Tudom azt is, hogy egy Lontai nevű uzsorás elnöklete alatt
               valósággal házasságot összehozó részvénytársaság alakult és hogy csak azért vettél
               feleségül, mert a hozományomból akarod kifizetni őket. Mindezt már két hete tudom, ne
               is próbáld tagadni, minden adat a birtokomban van. És mégis a feleséged lettem, Tar
               Guidó báró, gavallérok és gangsterek eszményképe. Ezzel magamnak tartoztam. Meg
               akartam mutatni, hogy keresztül viszem az akaratomat. És mert csak így tudlak
               tökéletesen megalázni. Ez a játék visszafelé sült el. A feleséged lettem, de egy
               óráig sem élek veled együtt és természetesen a pénzemet sem kapod meg. Igen, még ma
               éjjel elutazom, de egyedül. Rossz volt a spekuláció, barátom. Engem akartál
               megalázni? Hát majd meglátjuk, hogy ki fog jobban nevetni kettőnk közül?</p>
            <p>A báró megsemmisülten állt. Halálra váltan, szinte eszméletét veszítve a szörnyű
               izgalomtól. Érezte, hogy összedőlt felette a világ, hogy mindennek vége.</p>
            <p>Az agya zúgott, elsötétedett előtte a világ.</p>
            <p>- Ne ragadtassa el magát... mindent megmagyarázok! - dadogta.</p>
            <p>- Köszönöm, ne fáradjon, engem semmisem érdekel! Isten vele... örökre!</p>
            <p>Hallotta, hogy becsapta az ajtót. Az ablak alatt felbúgott az autó szirénája. Mindez
               olyan volt, mintha távoli ködökből szürődött volna hozzá halkan és értelmetlenül.
               Villámsújtottan állt.</p>
            <p>Percekig tartott, míg dermedtsége kissé felengedett. Olyan valószinűtlen, annyira
               megfoghatatlan volt mindaz, ami vele történt, hogy még mindig nem tudta elhinni. Az
               lehetetlen, hogy egy pillanat alatt minden összeomlott. Hogy holnap reggel...</p>
            <p>Lassú léptekkel az iróasztala felé indult. Mikor a tükör előtt elhaladt, egy
               pillantást vetett bele. Megrémült, hogy mennyire eltorzult az arca.</p>
            <p>- Főbe fogom magamat lőni! - gondolta.</p>
            <p>A karosszékbe roskadt és tenyerébe hajtotta a fejét. Irtózatos volt. Így távozzon a
               világból? Ilyen nyomorultan, egy szörnyű botrány hullámai közepette? Holnap
               valamennyi lap megírja az öngyilkosságot és természetesen kéjjel fogják kutatni a
               titkot, hogy miért hagyta el a bárót nászéjszakáján a felesége, micsoda különös és
               pikáns titkok lappanghatnak az érthetetlen öngyilkosság mögött!</p>
            <p>Nem... így nem szabad meghalnia!</p>
            <p>Az ajtón hevesen kopogtak.</p>
            <p>A báró megrezzent és felugrott.</p>
            <p>Fújva, lihegve, magából kikelve Lontai állt az ajtóban. Arca rángatódzott az
               indulattól.</p>
            <p>- Mi történt itt? - rikácsolta és olyan volt, mint egy fenevad. - Mi történt maguk
               között? Valamennyien kint voltunk a pályaudvaron, látni akartuk, hogyan szállnak a
               vonatba és a báróné egyedül érkezett! Megőrült maga? Összeveszett a feleségével? Hát
               mit gondol? Tűrni fogjuk ezt?</p>
            <p>Ebben a pillanatban a báró felkacagott. Vadúl, tébolyultan, dühösen, görcsösen
               nevetett. Őrjöngve verte az asztalt, fetrengett az ijesztő nevetéstől. Lontai
               elképedve és felháborodva nézte.</p>
            <p>- Mit nevet? - kérdezte elszörnyedve és a méltatlankodás csúcsán Lontai.</p>
            <p>- Hát öregem, ezúttal nem sikerült az üzlet - fuldoklott a nevetéstől a báró és úgy
               nevetett, hogy közben a könnyei csorogtak. - Mind a ketten belebuktunk, nincs pénz...
               egy fitying sem, barátom!</p>
            <p>Lontai megtántorodott. A bárónak ugrott és megrázta:</p>
            <p>- Hallja... megőrült? Mit beszél?</p>
            <p>De ettől a mozdulattól egyszerre észretért a báró. És irtózatos erővel vágott a
               boldogtalan uzsorás arcába, aki vért köpve és hápogva hanyatlott hátra. Azután vad
               dühvel ütötte, rúgta, ahol csak érte.</p>
            <p>- Gyilkos! Gyilkos! - ordítozta a szerencsétlen.</p>
            <p>Egy félóra múlva kékre-zöldre verve, véresen, átkozódva rohant ki Lontai a villából.
               Öklét szinte önkivületben rázta:</p>
            <p>- Ezt megkeserüli, báró úr!</p>
            
         </div>
       <div type="chapter">
            <head>III.</head>
            <p>Tar Guidó már negyednapja járja cél- és értelem nélkül a pesti utcákat. Fáradt volt
               és éhes. A Belvárosban csodálkozó, megrőkönyödött arcok fordultak utána, néhány szép,
               illatos asszony valósággal meghökkent, mikor meglátta a Vörösmarty-téren. Egy kissé
               gyanús volt a báró szemmellátható letörtsége, kimerültsége, rossz kedve. És azt sem
               tudták megérteni, hogy Pesten van még, holott a lapok is megírták, hogy nászútra
               indult ifjú nejével.</p>
            <p>Tar mindebből nem sokat vett észre. Teljesen magába omlott, az agya tompán zúgott,
               sejtelme sem volt, hogy hol fog ez a gyötrelmes vándorlás végződni? Nevek tolakodtak
               fel emlékében, férfi és női nevek, akikhez beállíthatna és megpihenhetne. Talán
               néhány pengőt is lehetne még szerezni. A botrány még nem pattant ki, a dúsgazdag Gáts
               vejének hiteleznének ékszert, sőt készpénzt is... Ez azonban nyilvánvalóan csalás
               lenne. Ha elindul ezen az úton, úgy ez csak a börtönben végződhet...</p>
            <p>Csúszik, menthetetlenül zuhan lefelé. A züllés útja igen gyors. Akinek nincsen pénze,
               hamarosan eladja megmaradt néhány ruháját, lerongyolódik és az éhség lerí az
               arcáról...</p>
            <p>Tar Guidó már napok óta megállapította magáról, hogy menthetetlen. Az apró kölcsönök
               és a szélhámoskodás csak rövid ideig tarthatják még felszínen. Komolyabb
               elhelyezkedést kellene keresni. De mi legyen az?</p>
            <p>Tulajdonképpen semmihez sem értett. Úr volt, pénze volt, aki eddig nem ismerte a
               gondokat.</p>
            <p>Kábultan ment végig a Károly-körúton, befordult a Rákóczi-útra. A lába égett, a
               térdei remegtek, szívgyengeség fogta el a fáradtságtól.</p>
            <p>- Parancsol, nagyságos uram?</p>
            <p>Egy takszisoffőr hajlongott előtte és már nyitotta is udvariasan a kocsi ajtaját.
               Gyakorlott szeme észrevette, hogy az elegáns úr alig áll már a lábán és bizonyosra
               vette, hogy takszit keres.</p>
            <p>- Guszti!</p>
            <p>A báró meglepetten kiáltott fel. Hiszen ez Vértes Guszti, tíz évvel idősebb barátja,
               aki gyakran járt hozzájuk, mikor még szüleik birtokos szomszédok voltak.</p>
            <p>- Guidó!</p>
            <p>A két barát szivélyesen kezet szorított. De Vértes nyomban vissza is vonta a
               kezét.</p>
            <p>- Bocsáss meg - mondotta - talán nem is illett volna kezet nyujtanom neked ilyen
               soffőrdreszben...</p>
            <p>- Te... te soffőr lettél? - hüledezett Tar.</p>
            <p>- Igen, már két éve. Valamiből csak meg kell élni. Nem is sejted, hogy hány volt
               katonatiszt bajtársammal vagyunk ezen a pályán. Neked persze jól megy a sorod.
               Olvastam, milyen fényesen nősültél. Gratulálok...</p>
            <p>Tar valami egészen különös, keserü fintort vágott és valósággal beszédült a
               kocsiba.</p>
            <p>- Hová parancsolod, hogy elvigyelek? - kérdezte Vértes.</p>
            <p>Tar lélekzet után kapkodott. A kimerültségtől rosszúl volt.</p>
            <p>- Sehová. Adj egy darab kenyeret!</p>
            <p>- Tessék?</p>
            <p>Vértes a kocsiba kapaszkodott, hogy hanyatt ne vágódjon a meglepetéstől.</p>
            <p>- Éhes vagyok. Tegnap óta nem ettem. Nincs egy vasam sem.</p>
            <p>- Szent Isten! - hördült fel Vértes - Mi történt? Hogyan lehetséges ez?</p>
            <p>- Erről ne beszéljünk. Sohasem szabad ezt többé megkérdezned. Olyan mindennapi dolog,
               Nagyhercegekkel is megesik ma, hogy nincsen betevő falatjuk. Én is közétek tartozom a
               mai naptól fogva. Azt mondják, hogy a lecsúszott arisztokratákat főleg tányérmosásra
               alkalmazzák. Nincsen egy ismerős vendéglősöd, aki alkalmazni óhajtana engem? Minden
               munkát vállalok, megbízható, szolid edényőr leszek...</p>
            <p>- Guidó, szavadra mondod, hogy nem ugratsz?</p>
            <p>- Becsületszavamra, ez a színtiszta igazság!</p>
            <p>- Rettenetes!</p>
            <p>- Egy cseppet sem nagyobb tragédia, mint a tiéd!</p>
            <p>- Ha valóban így áll a dolog, lenne egy ötletem...</p>
            <p>- Előbb adj valamit enni. Erre sürgősebben szükségem van, mint az ötletekre. Zúg a
               fejem, nem tudok figyelni!</p>
            <p>Vértes kenyeret és kolbászt halászott elő a szerszámládából. Tar mohón kapott
               utána.</p>
            <p>- Kitűnő soffőrszokás, hogy van mindig harapnivalótok...</p>
            <p>- Ha jól tudom - mondotta Vértes - pompás úrvezető voltál, van hajtási
               engedélyed.</p>
            <p>- Természetesen!</p>
            <p>- Mit szólnál ahhoz, ha beajánlanálak a vállalatnál? A főnök bukik az intelligens, jó
               társaságbeli soffőrökre.</p>
            <p>- Remek. Álmomban sem kívántam ennél jobb elhelyezkedést!</p>
            <p>Vértes meghatottan simogatta meg barátja fejét.</p>
            <p>- Ne légy ennyire elkeseredett. Ez a cinizmus, a tettetett jókedved nem téveszt meg.
               Ha én most átadnám neked a kormány mellett a helyemet, száz kilométeres sebességgel
               rohannál neki az első lámpaoszlopnak, vagy egy villamos kocsinak. Én is így voltam az
               első napokban. De hidd el, mindent megszokik az ember. És eljön az a nap is, amikor
               boldog leszel. Amikor átértékeled az egész életet és élvezni fogod azt a szinte
               apostoli egyszerűséget, amelyben mi, standon álló szegény emberek élünk. Ezt most
               hiába magyaráznám, még nem érted. De rá fogsz eszmélni, egészen bizonyosan. Csak
               bátorság Guidó, fel a fejjel... No, mi az, nem szabad... ne sírj!</p>
            <p>De már ezt hiába mondta. Tarból kitört a visszafojtott kétségbeesés és keservesen
               zokogott. Csak úgy rázkódott bele. Vértes hagyta, hadd viharozzon el a nagy roham.
               Jobb így, a könnyektől megkönnyebbül a lélek.</p>
            <p>Két órával később Tar Guidó báró szerződtetett soffőrje volt az autótaxi
               vállalatnak.</p>
            <p>Tar Guidó úgy érezte, hogy kilépett a törtető, uccákon, hotelekben, irodákban,
               boltokban és mulatókban kavargó embertömegből és beállt nézőnek. Csak állt hosszú
               órák hosszat a standon és nézte a város ezernyi figurából összerakott áradatát,
               munkásokat, doktor urakat, a kopott és káprázatos elegánciájú nőket, gazdagokat és
               szegényeket, felnőtteket és gyermekeket, akik végnélküli sorokban hömpölyögtek
               mellette. Az első napok szemérmes izgalma és lámpaláza már régen elmúlt, valami halk,
               bölcs nyugalom költözött belé. Úgy érezte, hogy neki már semmi köze nincsen ehhez a
               verejtékező, cselszövő és szerelmeskedő, gyilkos kenyérharcban őrlődő tömeghez. Egy
               kicsit meghalt, senkihez sem tartozott. Olyan valószínűtlen volt, hogy hajnalban
               szegényszagú hónapos szobában ébredt, hogy órákig állt éjszakánkba kivilágított
               mulatók előtt és csak ücsörgött, felbámult a szikrázó transzparensekre és szalonnát
               evett.</p>
            <p>Nem ment a bolt. Kevesen ültek a kocsijába és a tíz meg húsz filléres borravalókból
               alig gyűlt össze naponta egy-két pengő. Még ezzel sem törődött. Megtanúlt álmodozni.
               Egyre kevesebb ember ért ehhez. Csak keleten találni még boldog bölcseket, akik egész
               nap mozdulatlanúl ülnek, a levegőbe csodálkoznak és nyitott szemmel álmodoznak.</p>
            <p>Igy ült a volán mellett Tar Guidó is és álmodozott. Órák múltak anélkül, hogy valaki
               is megszólította volna. Szép őszi napok jártak, a napsugár valósággal zuhant a
               kocsira és ebben a nagy fényességben elnyújtózott és mozdulatlan érzéketlenségben
               ült, mint egy hindu bölcs. Riadtan és bosszúsan rezzent fel, ha valaki
               megszólította.</p>
            <p>Néha, mikor valamelyik szinház előtt tartott éppen inspekciót, drága bundákba
               öltözött, finom parfőmöt árasztó szép asszonyok surrantak kocsijába, akiket elegáns
               urak követtek, miközben egy házszámot mormogtak Tar felé. Ilyenkor kissé
               megzavarodott, egyre érthetetlenebb és kúszáltabb képek rajzottak fel benne egy
               fiatal asszonyról, aki ezerszerte szebb, gazdagabb, előkelőbb, mint ezek a dámák és
               aki az ő felesége!</p>
            <p>A felesége!</p>
            <p>Minden érthetetlen dolog közül, ami vele történt, ez volt a legbizarrabb és
               legkülönösebb. Ha erre gondolt, egyszerre megszünt tetszhalott lenni, megint élt, a
               szíve vadul dobogott.</p>
            <p>Mit csinálhat a nő, aki az ő nevét viseli?</p>
            <p>Tar alig tudta fékezni magát, hogy fel ne ordítson fájdalmában.</p>
            <p>Borzalmas látomások gyötörték.</p>
            <p>Most ott járhat fiatalságának minden káprázatában valamelyik világváros boulevardján,
               oldala mellett egy angol, francia vagy német gavallér és megértő, csiklandós
               nevetéssel bújnak össze! Mulatókba jár esténként, ötórai teákon flörtöl, szeretői
               vannak!</p>
            <p>Igy áll bosszút a titokért, amelyet megtudott!</p>
            <p>Csak azért lett a felesége, hogy meggyalázhassa, megcsalhassa!</p>
            <p>A taxiban ülők nem tudták, hogy mért rohan olyan veszettül a kocsi és ijedten
               kopogtak az ablakon:</p>
            <p>- Megőrült, soffőr? Mért hajt ilyen gyorsan?</p>
            <p>Ilyenkor magához tért, kissé kijózanodott és zavartan hebegte:</p>
            <p>- Bocsánat... előzni akartam!</p>
            <p>Holott tudat alatt a halált kereste, ki akart rohanni az életből.</p>
            <p>És akkor egy napon szörnyű dolog történt.</p>
            <p>Szokása szerint érzéketlenül a levegőbe bámult, amikor egy női hang hirtelen
               rászólt:</p>
            <p>- A Gerbeaudhoz!</p>
            <p>És már be is ült a kocsiba.</p>
            <p>Tar felrezzent, gépies mozdulattal a volánhoz nyúlt, miközben egy pillantást vetett
               vendégére.</p>
            <p>Azt hitte, elájul. Még jó, hogy nem indította el a kocsit. Okvetlenül
               szerencsétlenség történt volna.</p>
            <p>- Mit bámul? Mért nem indúl? - kérdezte jegesen a nő.</p>
            <p>- Mici! - tántorodott vissza Tar. Az érzések úgy megrohanták, hogy elfulladt a
               lélekzete, zavaros képpé futott össze előtte az egész világ.</p>
            <p>A nő arcán egyetlen izom sem rándult. Szép volt és kegyetlen. Mintha esztendőket élt
               volna keresztül ama végzetes éjszaka óta. Nyoma sem volt az egykori gyerekes, naív
               bájnak. Érett és gőgös nő volt.</p>
            <p>- Nem hallotta? Azt mondtam, hogy vigyen a Gerbeaudhoz!</p>
            <p>Tar Guidó nem hitte, hogy az életben még érheti az eddiginél is kínosabb meglepetés.
               Most borzadva eszmélt arra, hogy tévedett.</p>
            <p>- Kérem, szálljon ki! Mért aláz meg? Mért akar kínozni? - hebegte és csodálkozott,
               hogy ilyen gyáván motyog, holott ordítani, tépni, gyilkolni szeretett volna. Csak
               most látta, hogy milyen mélyre süllyedt.</p>
            <p>- Azonnal indúljon! Ha megtagadja az engedelmességet, szólok a rendőrnek!</p>
            <p>Mintha korbáccsal vágtak volna végig rajta. Megrendülése gyűlöletté torzult. Ilyen
               komisz, kíméletlen csak nő tud lenni! - gondolta magában. Az agya villámgyorsan
               dolgozott. Egy pillanatig arra gondolt, hogy megveri. Nyílt uccán kegyetlenül az
               arcába vág. De tudta, hogy akkor mindennek vége. Elveszti állását. Az ujságok
               felháborodva fognak írni az elzüllött mágnásról, erkölcsileg kivégzik. Átkozott nő!
               Tudta, hogy minden kockázat nélkül ugrathatja. Fogcsikorgatva kapcsolt és elindította
               az autót.</p>
            <p>- Most neki kellene szalasztanom a kocsit egy villamosnak! gondolta magában - és
               mindennek vége lenne! És már ijedten csengetett rá egy villamos a Nagymező ucca
               kereszteződésénél. A vezető káromkodott. Egy rendőr melléjük ugrott és előhúzta a
               noteszét.</p>
            <p>- Nem látja, hogy tilosra van állítva a jelzőlámpa? - mordult Tarra. - No ez majd sok
               pénzébe fog kerülni.</p>
            <p>Beírta Tar személyi adatait, elvette a «cédulát», amelyet minden soffőr magánál
               hordoz, mint egy örökös figyelmeztetőt az ilyen rendőri kalamitások esetére.</p>
            <p>Mici az egész idő alatt merev, közömbös arccal ült a kocsiban, mint akit egyáltalában
               semmisem érdekel az egészből.</p>
            <p>Tovább mentek. Tar homlokáról izzadság-cseppek gyöngyöztek.</p>
            <p>Végre ott álltak a Gerbeaud cukrászda előtt. Mici elegáns mozdulattal kiugrott és
               csak úgy félvállról szólt vissza:</p>
            <p>- Várjon!</p>
            <p>És már el is tünt a cukrászda ajtajában.</p>
            <p>Nem lehetett kétséges. Szándékosan kínozza, válogatott trükkökkel gyötri. Fizet. Tar
               le volt sújtva. Igaz, súlyosan vétkezett Mici ellen, de ha meggondolja, még sincsen
               igaza az asszonynak, mert...</p>
            <p>Ennél a «mert» szócskánál nagyon megfájdult Tar Guidó szíve. Ha feltárhatta volna
               érzéseit és meggyőzhette volna Micit arról, hogy... szereti! Igen, ez a valóság.
               Szerelmes volt a feleségébe. Kétségbeesetten és reménytelenül imádta. Már akkor
               szerette, mikor megkérte a kezét. Nem igaz, hogy csak Lontai parancsára vette el.
               Igaz, hogy azelőtt nem foglalkozott vele komolyan. De hiszen más lánynak sem
               udvarolt. Nem Mici ellen volt kifogása, hanem általában a házasság ellen. De amikor
               már benne volt, amikor megtörtént az eljegyzés, akkor már komolyan szerette
               jövendőbeli kis feleségét.</p>
            <p>Milyen szép, milyen ragyogó jelenség! Még a nők is utánafordulnak, ami nagyobb siker,
               mintha csak a férfiak nézegetnének utána, mert asszonynak csak asszonytársnője az
               igazi szakértő bírálója.</p>
            <p>És elvesztette. Örökre és visszavonhatatlanúl éppen akkor, amikor a törvény és egyház
               hozzá kapcsolta.</p>
            <p>Vajjon micsoda meglepetéseket tartogat még számára Mici?</p>
            <p>Elgondolkozva kábultan ült a helyén és homályos tervek kergetőztek benne. Beszélni
               fog vele. Kényszeríteni fogja, hogy hallgassa meg. Tisztázni fogják a helyzetüket,
               mert ez így nem mehet tovább.</p>
            <p>Csak jönne már!</p>
            <p>Barátnőivel fecseg, pletykákat mondanak, talán bridzselnek, mialatt ő, a férj kint
               várakozik a takszin. Lehet, hogy szándékosan húzza az időt, titokban élvezi: mennyire
               dühönghet most Guidó.</p>
            <p>Meg kellene szökni! De a takszamérő már hat pengőt mutatott és ha elmegy, akkor este
               nem tud elszámolni a pénzzel. Várnia kell.</p>
            <p>Egyszerre megjelent az asszony. Nem egyedül jött. Egy élénk, kissé gömbölyű, nagyon
               elegáns, németül beszélő úr forgolódott mellette. Az úr sugárzott a szerelemtől és az
               elragadtatástól. A két keze tele volt csomagokkal. Mici körülnézett és rámutatott
               Guidóra:</p>
            <p>- Az ott a kocsim!</p>
            <p>A német úr intett: Halló, soffőr!</p>
            <p>Guidó halálsápadt volt. Reszketett a dühtől és méltatlankodástól. Ez a szemtelenség
               teteje! - gondolta magában. - A gavallérjával száll a férj kocsijába! Ennyire megvet,
               nem fél tőlem, hogy torkon ragadom, megfojtom!</p>
            <p>De tudta, hogy ezek csak szavak, hogy semmitsem tehet. Az egyetlen helyes, amit
               tehet, ha ő is hidegen, fölényesen viselkedik. Nem szabad elárulnia indulatait, hogy
               azok még jobban mulassanak. Megvető közöny. Ez talán dühíteni fogja az asszonyt.</p>
            <p>- Stefánia út 112.</p>
            <p>A villájuk címét mondta be. Tar olyan arccal kapcsolt, mint amilyennel a betört orrú
               bokszbajnok veti magát az utolsó menetben ellenfelére.</p>
            <p>Ahogyan mentek, Tar jól látta az előtte lógó kis tükörben, hogy mi történik a háta
               mögött. Hogyan nevetgélnek, a német milyen szemtelenül simúlt Micihez, megfogta a
               kezét, szorongatta, szerelmes szavakat suttogott neki.</p>
            <p>Ezt nem lehet tűrni! Hiszen ez a nő mégis csak a felesége, a nevét viseli. Vérhullám
               öntötte el agyát. Minden önuralmára szüksége volt, hogy ne állítsa le a kocsit és ne
               vágjon az elégedetten mosolygó férfi arcába. Halálos undor és elkeseredés
               fojtogatta. Milyen mélyre süllyedhetett, ha még mindig van ereje tovább vezetni a
               kocsit.</p>
            <p>Már a liget táján robogtak, a tájék meglehetősen néptelen és csendes volt. Tar
               hallotta, hogy azok odabent miket beszéltek.</p>
            <p>- Szeretném - mondotta a férfi - ha minél előbb rendbe jönnének a dolgaink és már
               vihetnélek magammal Bécsbe. A Ringen vettem egy házat. Annak az egész első emeletét
               ketten fogjuk lakni. Hála Istennek, nagyszerűen megy az üzem. Egyre-másra nyitjuk a
               fiókokat.</p>
            <p>Guidó szive hevesen dobbant. Ez hát Müller, a sütőkirály fia. Aki már előtte is
               szerelmével üldözte Micit. És most a füle hallatára ostromolja az asszonyt. A
               tükörben jól látszott, hogy Mici mézédesen, biztatóan mosolyog.</p>
            <p>- Egy kis türelem Hans. Tudod, hogy előbb rendbe kell hoznom bizonyos dolgokat...
               Apró formaságok, simán fog menni...</p>
            <p>- Drága! - mondta szerelmesen a férfi.</p>
            <p>És nyaka felé hajolt, hogy megcsókolja.</p>
            <p>De ez már több volt, mint a mennyit Guidó elviselhetett. Egyetlen vad mozdulattal
               lefékezett. Olyan hirtelenül állt meg a kocsi, hogy a bentülők majdnem kiröpültek és
               nagyot nyekkentek, ahogyan egyensúlyukat veszítve, a fejük majdnem a gyomrukba
               ütődött. Ugyanakkor Tar leugrott a volán mellől, felrántotta az autó ajtaját és
               ráordított a megrémült párra:</p>
            <p>- Ki innen! Takarodjanak!</p>
            <p>A szeme villámlott, remegett a felindulástól.</p>
            <p>Müller felordított rémületében, azt hitte a soffőr megőrült, vagy ki akarja rabolni
               őket. Mici elé ugrott, mintha testével akarná megvédeni.</p>
            <p>Csak Mici nem vesztette el hidegvérét.</p>
            <p>- Micsoda szemtelenség ez? Talán részeg? - kiáltotta Guidóra.</p>
            <p>De Guidó teljesen megvadult.</p>
            <p>- Nem hallotta? - ordított németül Müllerre. - Azt mondtam, hogy takarodjon!</p>
            <p>A német valamit hebegett, de már nem volt ideje védekezni. Tar megragadta gallérjánál
               fogva és kilódította a kocsiból. Akkorát rúgott a szerencsétlenen, hogy az egész
               hosszában végigvágódott a kövön és az orrán elindult a vér. Mici ugyanakkor ijedten
               ugrott ki a kocsi másik ajtaján.</p>
            <p>- Rendőr! Rendőr! - kiáltotta Müller.</p>
            <p>Tar nem törődött velük. Visszaugrott a kormány mellé és teljes sebességgel kapcsolt.
               Rohant egyenesen a garázsba leszerelni. Tudta, hogy egy percig sem maradhat
               állásában. A főnöknek azt mondta, hogy az utas, akit szállított, megszökött és nem
               fizetett. Kérte, hogy a takszaméter által mutatott összeget vonják le a fizetéséből,
               a maradékot adják ki és bocsássák el.</p>
            <p>Egy óra múlva már lakásán volt, a nyomorult kis hónaposszobában. Kimerülten,
               felzaklatva dőlt végig a rozoga vaságyon. De legalább gondolkozhatott. Végig
               gondolhatta a hátborzongató történetet, amelynek szenvedő hőse volt. Úgy érezte,
               hogy ma mindenért megfizetett. Megvezeklett a múltért... De mi lesz most? Állása
               nincsen, a magára erőszakolt nyugalomnak vége.</p>
            <p>Rettegve gondolt arra, hogy újabb, talán még az eddigieknél is keservesebb
               megpróbáltatások előtt áll.</p>
            
         </div>
       <div type="chapter">
            <head>IV.</head>
            <p>Reggel sokáig maradt ágyában. Nem volt értelme, hogy felkeljen. Ha fekszik, kevesebb
               energiát pazarol, nem éhezik meg, nem koptatja szervezetét. Az elmúlt nap izgalmai
               még idegeiben remegtek, nem tudott egyensúlyba verődni.</p>
            <p>Dél felé expresz-levelet hozott a posta. Meglepetten nyitotta fel. Dr. Takáts Balázs
               ügyvéd küldte.</p>
            <p>„Báró Tar Guidóné, sz. Gáts Margit úrhölgy megbízásából értesítem, hogy ügyfelem ön
               ellen a házassági bontó pert haladéktalanul meg akarja indítani. Saját érdekében áll,
               hogy a bontó per elé ne gördítsen akadályokat és a per gyors lefolytatását lehetővé
               tegye. Felkérem, hogy a részletek megbeszélése végett engem irodámban mielőbb
               felkeresni szíveskedjék.”</p>
            <p>Lesújtva, halálos keserűséggel olvasta el négyszer-ötször a végzetes sorokat.
               Kisemmizett, senkiember lett, akit sietve söpör el mindenki az útjából. A szeme
               könnyes lett.</p>
            <p>De ez csak múló gyengeség volt, melynek nyomán félelmes haraggal orkánlott fel élni
               akarása. Bármekkorát is vétkezett, nem engedi magát ilyen könnyen halálra ítélni és
               önérzete fellázadt a gondolatra, hogy bárki is kényre-kedvre rendelkezhessen
               vele.</p>
            <p>Hát azért sem fog válni!</p>
            <p>Leült és erélyes tollvonásokkal kezdett írni:</p>
            <p>„Méltóságos báró Tar Guidóné úrasszonynak!</p>
            <p>Asszonyom!</p>
            <p>Kénytelen vagyok ilyen hivatalos és rideg hangon szólítani, noha csupa forró
               meghatottság és kétségbeesés a lelkem. De erről az én helyzetemben nem szabad
               beszélni. Rendben van, túlteszem magam mindenen, legyőzöm érzéseimet, magamba fojtom
               feltolakodó szavaimat, melyek a torkomat fojtogatják. Csak rövidesen és szárazon.
               Levelet kaptam ügyvédjétől, melyben értesít, hogy válni akar tőlem. Válaszom: sohasem
               egyezem bele a válásba! Lehet, hogy a házasság megkötése előtt történtek
               szépséghibák, de mindezeket megsemmisíti és jelentőség nélkülivé teszi az a tény,
               hogy szeretem magát és ez a szerelem a maga izzó lávája alá temeti a multat. Nem
               mondhatja, hogy becsaptam magát, mert az a szerelem, amelyet maga iránt érzek,
               nagyobb és őszintébb mindannál, amit remélhetett.</p>
            <p>Tehát mégegyszer: nem válok!</p>
            <p>Kezét csókolja </p>
            <p> báró Tar Guidó.”</p>
            <p>Ettől az írástól mintha új erőre kapott volna. Szinte ruganyosan és jókedvűen vette a
               kabátját és az uccára sietett, hogy bedobja a levelet.</p>
            <p>De mikor a levél behullott a postaszekrénybe és hallotta azt a sajátságos suhogó
               hangot, ahogyan a többi levélre esett, egyszerre elernyedt megint frissessége.
               Képzeletében látta Mici gúnyos, felháborodott arcát, ahogyan a levelet olvasni fogja.
               Persze - fogja Mici mondani - most ragaszkodik hozzám, szerelmet vall, szeretne
               megszédíteni, mert egy fillérje sincsen. Még az sem bántja az érzékenységét, hogy a
               kocsijában ültem Müllerrel, holott láthatta, hogy a fiú tetszik nekem! De hát nem én
               kellek neki, hanem a pénzem!</p>
            <p>Tar Guidó elpirult szégyenében. Vannak percek, amikor az ember szeretne elsülyedni,
               kibújni a bőréből, a világ végére szaladni önmaga elől. Így volt e pillanatban Guidó
               is.</p>
            <p>Már sajnálta, hogy elküldte a levelet. Legjobb lett volna válasz nélkül hagyni az
               ügyvéd felszólítását.</p>
            <p>Egyszerre megrezzent. Valaki a vállát érintette. Hátra nézett. Lontai volt. Az
               uzsorás széles mosolyra húzta a száját.</p>
            <p>- Hát maga hol járt? Kerestem már mindenütt! - mondotta olyan kedélyesen, mintha
               semmisem történt volna közöttük a közel múltban.</p>
            <p>Tar megdöbbenve és meglepetten nézett Lontaira.</p>
            <p>- Tudtommal - mondotta - nem olyan körülmények között váltunk el, hogy további
               barátságára számíthattam volna!</p>
            <p>- Ej, ostobaság! - válaszolta az uzsorás. - Mind a ketten hirtelenek voltunk egy
               kissé. A nagy izgalomban elfelejtettünk józanul gondolkozni. Néhány nap múlva azonban
               rájöttem, hogy ostobaságot követtem el és hogy még minden jóvá tehető, de már akkor
               báró úr eltünt és most is csak a szerencsés véletlen hozta elém. Mondhatom, rémesen
               néz ki. Amikor még én gondoskodtam magáról, másképpen festett.</p>
            <p>- Kötekedni akar?</p>
            <p>- Eszemben sincsen. Pénzt ajánlok fel.</p>
            <p>- Nekem? Miért? Mit kíván érte? Talán embert raboljak? Vagy gyilkoljak?</p>
            <p>- Sokat foglalkoztam a báró úr ügyeivel és az a nézetem, hogy nincs minden elveszve.
               A legnagyobb ostobaság és üzleti tévedés volt, hogy magát akkor éjszaka cserben
               hagytam. De remélem, nem történt semmi helyrehozhatatlan baj.</p>
            <p>- Egyre kevésbbé sejtem, hogy hová akar kilyukadni és mit jelent ez a nagy
               nyájasság?</p>
            <p>- Nem is kell, hogy tudja. Maga javíthatatlan nagy gyermek, akit nem szabad komoly
               üzleti ügyekbe avatni, hanem befejezett tények elé kell állítani. Mondja, kérem, hol
               lakik?</p>
            <p>A kérdés kínos volt. Elárulja borzalmas helyzetét, a külvárosi nyomortanyát?</p>
            <p>- Nem fontos! - mormogta.</p>
            <p>Lontai értett azonban ennyiből is.</p>
            <p>- Igaza van, báró úr. Egészen mindegy, hogy eddig hol tartózkodott. Most csak az a
               fontos, hogy ezentúl tudjam a címét. Ha megengedi, szobát bérlek valamelyik dunaparti
               szállodában. Súlyt helyezek arra, hogy ön a világ szemében ismét hitelképes legyen.
               Gondoskodni fogok megfelelő zsebpénzről is.</p>
            <p>- És mindezért mit kell csinálnom? - kérdezte fokozódó nyugtalansággal Tar.</p>
            <p>- Egyenlőre semmit. Várakoznia kell.</p>
            <p>- Mire?</p>
            <p>- Hogy az asszony meggondolja magát. Kérem, történtek már olyan csodák, hogy egy
               haragos asszony megbékült. Csak bízza, kérem, rám a dolgot. Fiatalabb éveimben
               házasságközvetítéssel foglalkoztam...</p>
            <p>- Köszönöm, az enyémet is ügyesen hozta össze.</p>
            <p>- Még mindent rendbe lehet hozni. Majd szerzek a báró úrnak valami látszólagos
               foglalkozást is. Az ilyesmire nagyon sokat adnak az olyan nyárspolgárok, mint Gátsék.
               Majd azt mondják, hogy meg tetszett komolyodni...</p>
            <p>- Hagyja a fecsegést Lontai. A feleségem gyűlöl. Válni akar, mással jegyezte el
               magát. Beszéltem vele.</p>
            <p>Lontai elsápadt.</p>
            <p>- Beszéltek? És mit mondott?</p>
            <p>- Levelet iratott az ügyvédjével. Felhívtak, hogy egyezzem a válásba.</p>
            <p>- Remélem, nem nyilatkozott?</p>
            <p>- Azt írtam, hogy nem válok!</p>
            <p>Lontai megkönnyebbülten bólintott.</p>
            <p>- Nagyon helyesen. Brávó. Nem válunk!</p>
            <p>Tar megrőkönyödve nézte a lelkesedő uzsorást.</p>
            <p>- Kérnem kell, hogy ne ártsa magát legszemélyesebb ügyembe.</p>
            <p>- Bocsánat, én ebben a házasságban társ vagyok. Üzlettárs és jogom van érdekeimet
               megvédeni. Egyébként csak helyeseltem báró úr eljárását. Azért pedig csak nem
               haragszik, hogy segíteni akarok magán?</p>
            <p>- Sajnos, teljesen ki vagyok szolgáltatva magának.</p>
            <p>- Akkor, ha megengedi, taxiba ülünk és elhajtatunk az egyik dunaparti szállodába!
               Hiszen tetszik tudni, első a lakás!</p>
            
         </div>
       <div type="chapter">
            <head>V.</head>
            <p>- Most már vértanuja is vagyok magának! - mondotta a Gáts-villa hangulatos kis kék
               szalonjában Müller Hans Micinek. - A férje véresre vert. Remélem, örül, hogy
               rövidesen megszabadul ettől a fenevadtól. Majd meglátja, milyen gyengéd leszek
               magához. Lesni fogom a gondolatait. Külön kifliket fogok süttetni magának az én
               speciális receptem szerint, amelyet még apámtól örököltem, aki Ferenc József udvari
               pékmestere volt...</p>
            <p>- Maga a legdrágább fiú a világon. Hans.</p>
            <p>- És mégsem szeret.</p>
            <p>- Hogy mondhat ilyent?</p>
            <p>- Nem szeret! Sohasem csókol meg és ha én csókolom, akkor elhúzódik!</p>
            <p>- Ne felejtse el, még törvényes felesége vagyok Tar Guidónak.</p>
            <p>- De viszont az én menyasszonyom! Csak már vége lenne a válóperüknek. Ugy-e egészen
               bizonyos, hogy az ügyvédje elküldte a bontóper megindítását közlő levelet a
               férjének?</p>
            <p>- Igen, telefonon is sürgettem...</p>
            <p>- Köszönöm Mici... Nagyon hálás vagyok és nagyon imádom!</p>
            <p>Elragadtatva tárta karját Mici felé és meg akarta ölelni. A fiatalasszony azonban
               olyan heves mozdulattal húzódott vissza, hogy Müller sértődötten bocsátotta le
               kezét.</p>
            <p>- Bocsánat - mondotta megbántva - nem tudtam, hogy megsértem ezzel!</p>
            <p>- Ne haragudjon, hogy ennyire ideges vagyok! - mondotta Mici. - Meg kell értenie a
               dolgokat Hans! Én szerettem a férjemet és túlságosan idegeimre mentek az események.
               Asszony vagyok, akinek a legcsúnyábban sértették meg a hiúságát. Ezt nem lehet
               elfelejteni és nem lehet felette könnyen napirendre térni!</p>
            <p>Másnap reggelre megérkezett Guidó levele, amelyben bejelentette, hogy nem válik.</p>
            <p>Szerencse, hogy Hans Müller nem látta Micit, hogyan csillant meg diadalmasan a szeme,
               milyen ujjongó elégtétel muzsikált fel benne.</p>
            <p>Hát mégis szereti Guidó! Szenved. Igy helyes ez! Hadd vergődjön, hadd kinlódjon ő is!
               Most már kezdenek egyenlő fegyverekkel vívni.</p>
            <p>A telefonhoz ment és felhívta ügyvédjét.</p>
            <p>- Mindent el kell követnie ügyvéd úr, hogy a válópert keresztülhajszolja. Ha kell, a
               legkíméletlenebb fegyverekkel. Szükség esetén jelentse fel házasságszédelgésért,
               csalásért... meg kell törni. Kényszeríteni kell a válásra!</p>
            <p>- Ennyire gyűlöli az urát?</p>
            <p>- Ennyire!</p>
            <p>Letette a kagylót és a szobájába bújt. Parancsot adott, Müllernek mondják azt, hogy
               nincs itthon. Majd csak délután jön meg... Egyedül akar maradni a gondolataival és az
               érzésekkel, amelyek megrohanták. Oh, hiszen olyan nehéz volt hetek óta játszani a
               gyilkos komédiát, amelyben valósággal felőrlődött. Nem volt szabad senkinek sem
               mutatnia, hogy szenved, hogy legyőzték. Erősnek kellett mutatkoznia. Őt ne sajnálják,
               ne kárörvendezzenek rajta a barátnői. Ezért is hívta sürgősen Budapestre Müllert. Ha
               nem is ilyennek képzelte jövendőbelijét, valóságos áldás, ha az élet ilyen kényes
               pillanatokban gyorsan egy másik férfit állít a nő mellé...</p>
            <p>Az ügyvéd újra írt, telefonált Tar Guidónak. A válasz makacsul mindig az volt: nem
               válok! Hiába volt minden fenyegetés. Tar azt válaszolta, hogy állja a harcot.</p>
            <p>Mici szívdobogva leste ezt a párbajt. Szórakozott és komor lett. Müller kétségbe volt
               esve. Elkeseredve fenyegetődzött, hogy megöli Tart, mert egészen bizonyos, hogy
               megint ő rejtőzik a kulisszák mögött, miatta idegeskedik Mici.</p>
            <p>Igen, egészen érthetetlen volt, hogy Mici egyre hidegebb és szeszélyesebb lett.</p>
            <p>Müller bejelentette, hogy ezt nem tudja elviselni. Ha tovább is így viselkedik,
               visszautazik Bécsbe. És Mici még erre a fenyegetésre sem változott meg, nem
               igyekezett visszatartani. Ellenkezőleg, azt mondta:</p>
            <p>- Csakugyan Hans, nagyon idegesek vagyunk mind a ketten. Magam is azt hiszem, az lesz
               a legjobb, ha rövid időre elválunk!</p>
            <p>Erre azonban Müller úgy megrémült, hogy nyomban telefonon értesítette Bécset, hogy
               egyelőre szó sem lehet hazautazásáról. A legnagyobb esztelenség lenne ilyen lelki
               állapotban magára hagyni menyasszonyát. Még valami bolondot követne el...</p>
            <p>Vagy két hete folyt az izgalmas harc az ügyvéd és Tar között. A második hét végén
               Mici váratlan látogatót kapott.</p>
            <p>- Lontai úr keresi a méltóságos asszonyt! - jelentette az inas.</p>
            <p>Mici elsápadt. Nagyon jól emlékezett erre a névre. Lontai állt annak a gyalázatos
               társaságnak az élén, amely kitervezte és pénzelte Tar Guidó házasságát. Mit akarhat
               tőle ez az ember?</p>
            <p>Hidegen és ellenségesen fogadta a belépő Lontait, hellyel sem kínálta meg.</p>
            <p>- Csodálom, hogy ide merészelt jönni, holott nagyon jól tudja, tisztában vagyok azzal
               a rút szereppel, melyet házasságommal kapcsolatban játszott.</p>
            <p>Lontai nem az az ember volt, aki könnyen sértődött. Sunyin és alázatosan mosolygott,
               hajlongott.</p>
            <p>- Nincsen igaza, méltóságos asszony... egyáltalában nem érzem magamat bűnösnek. Annak
               idején úgy tudtam, hogy a méltóságos asszony bizonyos rokonszenvvel viseltetik a báró
               úr iránt és azért csak nem érdemlek szemrehányást, hogy ezt a méltóságod által is
               kívánt házasságot előmozdítottam...</p>
            <p>- Komisz, előre megtervezett pénzügyi manipuláció volt!</p>
            <p>- Engedelmet, de hiszen nem én kértem meg méltóságod kezét, hanem Tar Guidó báró.
               Hogy üzleti érdekeim kapcsolódtak a házassághoz és ezért azt előmozdítani igyekeztem,
               szintén nem inkorrekt dolog...</p>
            <p>- A báró csak az ön kényszerítésére vett feleségül...</p>
            <p>- Honnan tudhattam ezt? Én nem kutathattam a báró úr érzéseit. A báró úr egy szóval
               sem ellenkezett, mikor figyelmébe ajánlottam ezt a ragyogó házasságot. Egy olyan szép
               és tökéletes nőt, mint a méltóságos asszony, bárki boldogan venne el szerelemből is.
               Azt hittem, ez a báró úr esete is.</p>
            <p>- Akkor nem várta volna meg, amíg maga kényszeríti a házasságra!</p>
            <p>- Tévedés, kérem. Igen sok ember megy el vakon a boldogsága mellett és csak akkor
               nyílik ki a szeme, ha mások figyelmeztetik. A báró úr makacs agglegény volt. Más
               hölgyek iránt sem érdeklődött házassági célzattal. De abban a pillanatban, mikor
               megkomolyodott és belátta, hogy szakítani kell a léha élettel, nyomban önhöz
               sietett...</p>
            <p>- Igen, szanálni az adósságait! Hagyjuk ezt a túlságosan átlátszó ravaszkodást,
               Lontai úr, amely inkább vád- mint védbeszéd. Remélem, nem azért jött, hogy békét
               közvetítsen köztem és a báró között?</p>
            <p>- Azért jöttem, hogy kiengeszteljem önt!</p>
            <p>- Engem? - kérdezte határtalan meglepetéssel a bárónő.</p>
            <p>- Igen. Sokat gondolkoztam a dolgon és beláttam, hogy némileg én is hibás vagyok
               mindabban, ami történt!</p>
            <p>- No végre!</p>
            <p>- Ez a házasság nem sikerült. Most már magam is mondom, hogy önök nem illenek össze.
               Sajnos, rossz volt a start, ahogyan mondani szokták. Megértem azt, hogy a méltóságos
               asszony kiábrándult és válni akar.</p>
            <p>- Úgy? Tehát ezt is tudja? Talán arról is értesült, hogy a férjem hallani sem akar a
               válásról?</p>
            <p>- Ezt is tudom!</p>
            <p>- Remek. Szóval ön még mindig bizalmi embere a bárónak?</p>
            <p>- Nem hagyhatom el súlyos helyzetében. Elvégre, amint mondtam, némi felelőséget érzek
               vele szemben.</p>
            <p>- Hagyjuk a hazug érzelmeskedést, Lontai úr. Ez nagyon rosszul áll önnek. Mondja meg
               végre, hogy mért jött és mit akar!</p>
            <p>- Teljesíteni méltóságod kívánságát!</p>
            <p>- Miféle kívánságomat?</p>
            <p>- A válást. Vállalkozom arra, hogy a báró úr beleegyezik a válásba.</p>
            <p>A bárónő megrezzent. Érezte, hogy a vér kiszalad a szívéből. Minden erejére szüksége
               volt, hogy megőrizze önuralmát.</p>
            <p>- Nem egészen értem, amit mond. Ön mint magánszemély keresett fel, vagy a férjem
               megbízásából jött?</p>
            <p>Lontai ravaszul hunyorgatott és a vállát vonta.</p>
            <p>- Nem fontos kérem. Diszkréció. Az a lényeg, hogy amit javasolni fogok, azt a báró úr
               feltétlenül megteszi. Természetesen nagyon meg kell gondolnom, hogy mit fogok neki
               javasolni. Hiszen egy kicsit gyámja és gondnoka vagyok ennek a mindenkitől elhagyott,
               szerencsétlen embernek. Szerintem persze az volna a helyes, ha a házasság épségben
               maradna. Gáts kormányfőtanácsos vejének lenni még akkor is értéket jelent, ha a
               házasfelek külön élnek. Viszont nem akarunk méltánytalan ellenfelek lenni. Be kell
               látnunk, hogy a méltóságos asszony álláspontja is tiszteletreméltó. Valami
               áthidalást, megegyezést kellene keresnünk, ami lehetővé tenné a kibontakozást.</p>
            <p>A bárónő szíve hevesen vert. Rémülten várta, hogy mi fog következni? Fel akart
               sikoltani, torkára forrasztani Lontainak a szót, hogy ki ne mondja a szörnyűséget. De
               volt ereje, hogy visszafojtsa indulatát és megkérdezze:</p>
            <p>- Hogy érti ezt?</p>
            <p>Lontai kezét dörzsölgette.</p>
            <p>- Istenem... ez egy rossz üzlet volt, melyre valamennyi érdekelt fél ráfizet. De a
               kellemetlenség megvan és bizonyos áldozatokat kell hozni, hogy abból
               menekülhessünk... Legyünk kérem igazságosak, a báró úr is áldozat. Ő abban a hitben
               kötötte meg a házasságot, hogy a méltóságos asszony mellette fog maradni. És mi
               történt, kérem? Kiderült, hogy a méltóságos asszony csak bosszúból ment a báró úrhoz.
               Hát ezt mégsem lehet, kérem, ilyen szeszélyesen elintézni. Házasságot kötni és
               nyomban válni. Nem lehet valakinek az egszisztenciáját hideg megfontolással tönkre
               tenni... Válni akar méltóságod? Rendben van. De akkor tessék kiegyezni! Mondjuk, ön
               fizet a válásért háromszázezer pengőt. Ez a fele a megígért hozománynak. Üzletileg
               ezt kényszeregyezségnek nevezik...</p>
            <p>Mici a lelke mélyéig fel volt háborodva. Úgy érezte, hogy egy világ dől össze. Ez
               volt a végső, a jóvátehetetlen csalódás. Hogy a pénzéért akarta feleségül venni, azt
               még el lehetett volna felejteni. És sok mindent megszépített a vonakodása. Hogy úgy
               tüntette fel a dolgot, mintha szerelemből nem akarna válni. De most kiderül, hogy ez
               is csak számítás, a leghitványabb üzleti számítás volt. Ez az aljasságok betetőzése.
               Mikor a férj pénzt kér a válásért. A kitartott férfiak leghitványabbjai tesznek
               így.</p>
            <p>Megvetés és utálat tükröződött az arcán.</p>
            <p>- Ez legalább őszinte beszéd Lontai! Tehát pénzt kérnek. Zsarolnak. Egy kicsit
               mindenesetre szemtelenül. Azt hiszem, elég lesz százezer is...</p>
            <p>Lontai tiltakozva emelte fel kezét.</p>
            <p>- Lehetetlen. Én ezen a házasságon amúgy is teljesen tönkrementem. A harmadát sem
               kapom meg a követelésemnek. És a báró úrnak is kell valamit adni. Legalább
               kétszázezer pengőt kérek... ezen alul nincsen válás!</p>
            <p>Mici végtelen gúnyosan biggyesztette ajkát.</p>
            <p>- Hát mondjuk, százötvenezer. Egy fillérrel sem több. Ne is próbáljon alkudni. Az
               összeg természetesen csak a válás kimondása után áll rendelkezésére.</p>
            <p>- Rendben van. A méltóságos asszony csekket ad az összegről, én viszont kötelezvényt
               adok arról, hogy a csekk ellenértékét csupán a jogerős bontó ítélet meghozatala után
               vehetem fel. Legyen nyugodt, méltóságos asszonyom. Minden úgy fog menni, mint a
               karikacsapás. Kölcsönös megegyezés.... a pert három-négy hét alatt le lehet
               folytatni...</p>
            <p>Mici úgy érezte, hogy megfullad, ha még sokáig Lontai társaságában marad.</p>
            <p>- Kérem, essünk túl a dolgokon! - mondotta.</p>
            <p>Kiállította a csekket és átvette Lontai nyilatkozatát.</p>
            <p>Alig várta, hogy az uzsorás kitegye a lábát. Vad kétségbeeséssel vetette magát a
               kerevetre és keservesen sírt. Azt hitte, megszakad a szíve.</p>
            <p>Maga sem tudta, hogy meddig tartott ez a borzalmas indulatkitörése. De elviharzott az
               is. Temető, pusztaság maradt a nyomában. Sápadtan, de szilárd léptekkel ment a
               telefonhoz és felhívta a Dunapalotát. Müller Hansot kérte a telefonhoz.</p>
            <p>- Drága! - kiáltotta elragadtatva Müller, mikor megismerte Mici hangját - már tűkön
               ülök egy órája és várom a jelentkezését! Mi ujság?</p>
            <p>- Nagy hírem van, Hans. A férjem beleegyezett a válásba!</p>
            <p>- Hurráh!</p>
            <p>Müller akkorát ordított örömében, hogy Micinek majdnem megszakadt a dobhártyája.</p>
            <p>Ennek az örömkiáltásnak az őszinteségében igazán nem lehetett kételkedni.</p>
            <p>Mici összeszorította ajkát, nagyon erőlködött, hogy hangosan el ne sírja magát.</p>
            <p>Jó volt, hogy az a másik ember a telefon túlsó oldalán mindenféle indiánüvöltést
               hallatott boldogságában. Volt ideje, hogy egy kissé összeszedje magát és remegés
               nélküli hangon folytassa:</p>
            <p>- Azt hiszem, négy-öt hét alatt lefolytatjuk a válópert és akkor megtarthatjuk az
               esküvőnket!</p>
            <p>- Hurráh! - kiáltotta mégegyszer Hans. - Jövök, röpülök, mindjárt a villában leszek.
               Drága, gyönyörű, imádott kis menyasszonyom!</p>
            
         </div>
       <div type="chapter">
            <head>VI.</head>
            <p>Tar Guidó fásultan ült a szállodai szobában. Megint kihullott az életből, nem is igen
               tudta, mi történik körülötte, hogy miért ad neki megint pénzt Lontai és hogy mi lesz
               mindennek a vége. Az uzsorás valamiben töri a fejét, csak éppen azt nem tudja
               kitalálni, hogy mi az? Valami gazság készül, menekülnie kellene, de mit tegyen? Mit
               remélhet még? Mi célja lehet életének?</p>
            <p>Mici!</p>
            <p>Beleharangozott a név a szivébe és végtelen keserűség fogta el. Ha vissza lehetne
               térni a múltba, odáig, ahol elhibázta az életét. Ha megint frissen és vidáman
               nevethetne össze a rajongó kis úrilánnyal, aki úgy csodálkozott fel rá, mint egy
               férfiistenre! És most megveti, lenézi, gyűlöli. A bálvány összedőlt és ő maga
               rombolta le...</p>
            <p>De ha vétkezett is! Azért mégsem szabadna így büntetni. Minden bűnre van bocsánat és
               aki igazán szeret, ennél nagyobb gonoszságokat is megbocsájt!</p>
            <p>Kopogtak.</p>
            <p>Lontai lépett a szobába. Az uzsorás sugárzott a jókedvtől. Az arca piros volt, szinte
               megfiatalodott.</p>
            <p>- Na hogy van, mit csinál báró úr? Remélem, nem búsul már? Jó hírt hozok... Igen!
               Most majd megtudja végre, hogy ki az a Lontai. Hogy, igenis, van annak szive! Ha nő
               volna, azt mondanám, hogy boruljon a nyakamba és csókoljon meg, olyan nagy dolgot
               végeztem el a maga érdekében...</p>
            <p>Lontai csak ámult. Egyre kevésbé értette ezt a különös embert, aki egyedül állt
               oldala mellett szörnyű bukottságában, aki pénzzel támogatta és akit mégis minden
               idegszálával gyűlölt.</p>
            <p>Lontai gyönyörködve nézte Tar Guidó zavarát. Élvezte riadtságát, gyámoltalan
               kiszolgáltatottságát.</p>
            <p>- Hát mit szólna báró úr ahhoz, ha azt mondanám: végleg rendezni akarom az életét.
               Kiküszöbölök belőle minden nyugtalanságot, gazdaggá teszem és visszaadom szabadságát
               anélkül, hogy ezért bárkinek is bármivel tartozna!</p>
            <p>- Nem értem, Lontai úr! - dadogta Tar. - Amit mond, álomszerűen hangzik és én nem
               merek csodákban hinni!</p>
            <p>- Nem is csoda. Mi, pénzemberek matematikával dolgozunk és nem bűvös pálcával!</p>
            <p>- És mit mond a matematika?</p>
            <p>- Hogy önt, báró úr, tulajdonképen a házassága tette tönkre. Ez adta meg a
               kegyelemdöfést. Rosszul számítottunk mind a ketten. Mi lehet kérem ilyenkor tenni? Az
               ember keresztülhúz mindent és előlről kezd számolni!</p>
            <p>- Hogy érti ezt?</p>
            <p>- Ez a házasság már csak bajt, kellemetlenséget, idegességet hozhat... Egyre jobban
               elmérgesíti a ránk zuhant szerencsétlenséget, akárcsak a genyező fog, amelyet félünk
               kihúzatni!</p>
            <p>- Miért beszél többesszámban? Ez az én házasságom!</p>
            <p>- De az én üzletem! Én ezt nem szégyenlem és magának sem kell érzelmeskednie. Ön nem
               elveszett ember, báró úr. Ha elválik, előlről kezdheti az életet. Kellemes, elegáns
               ember, ért a nők nyelvén beszélni...</p>
            <p>- Szóval újra meg akar nősíteni. Talán már van is jelöltje?</p>
            <p>- Nem, báró úr. Nekem elég volt egyszer belebukni a házasságközvetítés mesterségébe.
               Nősül, vagy nőtlen marad, az már az ön gondja lesz. Én csupán ki akarom szabadítani a
               jelenlegi csávából, amelyben tesped és ahol végleg elsenyved, ha nem igyekszik
               kimászni...</p>
            <p>- Nem válok!</p>
            <p>- Mondja úgy, hogy nem mer válni! Bocsánatot kérek, de goromba őszinteséggel kell
               báró úrral beszélnem. Azért nem válik, mert úgy érzi, hogy ez a házasság az egyetlen
               fonál, amely még a régi életéhez fűzi, a gazdag és előkelő társasághoz,
               gondtalansághoz, amely még a szakadék fölött tartja. De ha ez nem így volna, ha a
               válás ellenére is gazdag maradna, akkor egészen bizonyos, hogy egy pillanatig sem
               habozna. Ismétlem: fél válni. Úgy fél tőle, mint beteg az operációtól! De mit tesz az
               orvos, akinek a műtétet mégis végre kell hajtania? Ugyebár elaltatja a beteget és úgy
               operál. Hát ezt tettem én is. Mialatt maga itt ábrándozott és szívta az egyiptomi
               cigarettákat, én szépen végrehajtottam a műtétet!</p>
            <p>- Mit beszél? - kiáltotta talpraszökve Tar. A szeme karikára nyílt a
               csodálkozástól.</p>
            <p>Lontai harsogva nevetett.</p>
            <p>- Remek operáció volt. Képzelje, százötvenezer pengőt találtunk a paciens hasában.
               Hát hitte volna, hogy még ennyi pénz van magában? Persze, a műtét pénzbe kerül.
               Százezer pengő az enyém, de ötvenezer pengő levonás nélkül a magáé!...</p>
            <p>Tar homloka kivörösödött, a kezét végighúzta izzó fején.</p>
            <p>- Nem értem - mondotta az izgalomtól rekedten. - Beszéljen, kérem, értelmesebben!</p>
            <p>Lontai magyarázat helyett tárcájába nyúlt és meglobogtatta a csekklapot.</p>
            <p>- Tudja, mi ez? - kérdezte és a mosoly szájától a füléig futott. - Egy csekk.
               Százötvenezer pengőről szól. Az ön felesége adta. Beváltható a házasság felbontásának
               napján!</p>
            <p>- Hogy jut ön ehhez a csekkhez? - ordította Tar.</p>
            <p>- No-no! - mondotta meglepetten az uzsorás - mit kiabál? Nem loptam! Ellenkezőleg, én
               szereztem. Nekem támadt az a remek ötletem, hogy megmentem magát. Felkerestem a
               méltóságos asszonyt és azt mondtam, hogy százötvenezerért válunk! Mondhatom, nem volt
               könnyű dolog, amíg ideadta a pénzt...</p>
            <p>Nem folytathatta. Tar ökle úgy sujtott le rá, mint egy vaspöröly. Összerogyott és
               csak hápogott. Tiltakozni akart, de szájából vér buggyant, amint egy metsző fogát
               kiköpte. További szóra, mozdulatra már nem kerülhetett sor. Tar kitépte kezéből a
               csekket. Olyan volt mint egy fenevad. És kirohant a szobából.</p>
            <p>Lontai kétségbeesetten jajveszékelt:</p>
            <p>- Gazember! Rabló! Haramia! Elrabolta a pénzemet! Feljelentem...</p>
            <p>Kitántorgott a folyosóra és autóba vetette magát. Egyenesen a főkapitányságra
               hajtatott.</p>
            
         </div>
       <div type="chapter">
            <head>VII.</head>
            <p>Müller a zongoránál ült és dalokat énekelt. Bűvölte Micit. Büszke volt arra, hogy
               zenét is tanult, Schubert szerenádját énekelte és meg volt győződve, hogy Mici, aki a
               zongora mellett állt, vele együtt olvadozik a gyönyörtől és a szerelemtől.</p>
            <p>Mici csakugyan örült, hogy Müller énekel és zongorázik, mert legalább nem kellett
               beszélnie. Borzasztó lett volna végnélkül csevegni, közönyös dolgokról beszélni,
               szerelmi ömlengéseket hallgatni, amikor véresre volt sebezve és legszivesebben
               tombolni, sikoltozni szeretett volna. Ez a bizalmas kettős is hadüzenet volt, bosszú
               Tar ellen, aki ennyire méltatlanul bánt vele. Csak azért sem mutatja, hogy fáj neki
               ez a komiszság, férjhez megy, elköltözik Pestről, hidegen, fölényesen és véglegesen
               napirendre tér a múlt felett!</p>
            <p>- Milyen ábrándos vagy, szivem! - szakította meg hirtelen az éneket Müller. - Te is
               imádod Schubertet?</p>
            <p>- Igen... nagyon szeretem...</p>
            <p>- Van néhány nagyszerű Schubert-lemez. Azokat megveszem. Tauber énekli. Majd
               estenkint összebújunk egy nagy karosszékben és egymáshoz simulva fogjuk hallgatni...
               Ne nevess rajtam, édes... én mindig így képzeltem a boldogságot. Két ember, aki
               szereti egymást, egymáshoz bújik és muzsikát hallgat. És te?</p>
            <p>Mici kínzott mozdulatot tett.</p>
            <p>- Te túlságosan jó ember vagy, Hans. Az egész lényed csupa jóság és lágyság. Én
               valahogyan más vagyok. Meg sem érdemlem, hogy te ennyire jó vagy. Bennem sok a
               vadság. Néha ki akarok rohanni a szobámból, mikor odakint vihar van. Szeretem a
               harcot...</p>
            <p>Müller nevetett.</p>
            <p>- Imádandó temperamentum!</p>
            <p>Mici kétségbeesetten nézett Müllerre. Mennyire nem érti őt meg ez az ember.
               Temperamentumnak nevezi azt a robbanó, lázas és bonyolult lelki motort, amely őt
               hajtja, amely életének végzete, amely miatt sohasem fogja tudni ezt a derék, jámbor
               fiút szeretni!...</p>
            <p>És mintha hirtelen elvesztette volna a józanságát, példátlan vakmerőséggel fordult
               Müllerrel szembe:</p>
            <p>- Mondd - kérdezte és a hangja szinte ellenséges volt - mit szólnál ahhoz, ha én most
               azt mondanám, hogy csak azért akarok a feleséged lenni, mert én soha többé ebben az
               életben senkit sem akarok szeretni és csak az eseménytelen, csendes és közömbös
               otthont keresem!</p>
            <p>Müller megrőkönyödve, kényszeredett mosollyal nézett Micire.</p>
            <p>- Ezt csak tréfából mondod. Ugratni akarsz!</p>
            <p>- Talán nem. Éppen ezért jobb, ha erről őszintén beszélünk.</p>
            <p>- Micsoda beszéd ez! - kiáltotta rémülten Müller. - Igazán nem illik ennyire
               gyerekesnek lenned. Úgy beszélsz, mint egy szeszélyes kis bakfis. Regényes
               helyzeteket akarsz teremteni. Csak bizzad rám, szivecském, nagyon fogsz szeretni, ha
               a feleségem leszel. Úgy fogsz élni mint egy királykisasszony, minden kivánságodat
               teljesíteni fogom...</p>
            <p>Mici belátta, hogy ez meddő küzdelem. Müller sohasem fogja megérteni. Ez a naiv, nagy
               gyermek egyáltalában nem ért sem nőkhöz, sem szerelemhez. Kegyetlenség lenne tovább
               gyötörni. Megsimogatta Müller arcát:</p>
            <p>- Tréfáltam. Látni akartam, hogy akkor is szeretnél-e, ha rossz lennék hozzád!</p>
            <p>Müller felragyogott. Pillanat alatt elpárolgott gyanúja és rosszkedve.</p>
            <p>- Nem lehetsz olyan rossz, hogy ne szeresselek! - mondotta.</p>
            <p>Mici lehajtotta fejét.</p>
            <p>- Nem érdemlem meg, hogy ilyen jó vagy, hozzám. Jobb volna, ha kevésbbé
               szeretnél.</p>
            <p>- Milyen csacsiságokat beszélsz! Hej, ha a fejedbe látnék, hogy micsoda furcsa
               gondolatok motoszkálnak benne...</p>
            <p>- Akkor sem értenél meg. Sohasem fogsz megérteni, Hans!</p>
            <p>- Miért? - kérdezte megütközve a férfi.</p>
            <p>- Mert túlságosan egyszerű és becsületes lélek vagy. Mert sohasem voltál rossz,
               sohasem követtél el komiszságot nőért, nem voltak nagy szenvedélyeid, nem tudod, hogy
               milyen szép a bűn!</p>
            <p>Müller megint nyugtalan lett.</p>
            <p>- Nagyon különös vagy ma este, szivem. Kétségbeejtő dolgokat beszélsz...</p>
            <p>- Igen, ez az este nagyon furcsa. Olyan tikkadt a levegő... pedig már régen elmúlt a
               nyár. Mintha fülledt titkok leselkednének benne...</p>
            <p>- Azt érzed, hogy szeretlek!</p>
            <p>- Lehet! Nekem most nagyon kell, hogy szeressenek. Ölelj meg, Hans!...</p>
            <p>Ezt még sohasem mondta. A férfit forró vérhullám öntötte el. Túláradó boldogsággal
               tárta ki karját...</p>
            <p>De nyomban sóbálvánnyá merevülve tántorodott vissza.</p>
            <p>Az ajtóban egy férfi jelent meg. Egy ijesztő, eltorzult arc, csupa lángoló, fenyegető
               indulat.</p>
            <p>- Nem... nem... ez lehetetlen... mit akar, hogyan jött ide? - dadogta Müller és
               remegve kapaszkodott az asztalba, amely mögé ijedtében húzódott.</p>
            <p>De Micit is úgy érte a váratlan látogatás, mint a villámcsapás. Pillanatokig tartott,
               amíg magához tért megdöbbenéséből. Csak akkor viharzott fel felháborodása.</p>
            <p>- Hogy mert ide jönni? Micsoda vakmerőség ez?...</p>
            <p>- Négyszem között akarok beszélni magával.</p>
            <p>- Azonnal takarodjon!</p>
            <p>- Beszélnem kell!</p>
            <p>Végre Müller is észbe kapott. Előlépett és fenyegető állásba vágta magát.</p>
            <p>- Nekünk még a múltkorról is van egy kis elszámolnivalónk! Hordja el magát, vagy
               rendőrt hivatok. Micsoda disznóság, betörni egy úriházba?</p>
            <p>Tar Guidónak megvonaglott az arca.</p>
            <p>- Nem ismerem önt, de nem is érdekel, hogy kicsoda. Vegye azonban tudomásul, hogy
               kettőnk közül nekem van itt több jogom, mert ez a hölgy a feleségem.</p>
            <p>- Csak volt. Papiron. Már az sem érvényes. Válnak.</p>
            <p>- Nem válunk!</p>
            <p>- Ah! - kiáltott fel meglepetten Mici - meggondolta magát? Talán kevesli a
               bánatpénzt? Zsarolni akar?</p>
            <p>Tar Guidó arca lángvörös lett.</p>
            <p>- Ma délelőtt tudtom és engedélyem nélkül egy gazember nevemmel visszaélve és
               megbízást színlelve, idejött és megzsarolta magát. Én azt az embert leütöttem, mint
               egy kutyát. Visszavettem tőle a csekket. Tessék!...</p>
            <p>És Mici elé dobta az összegyűrt papírt.</p>
            <p>Mici elsápadt. Szédült, lehunyta a szemét. Szinte eszméletlenül állt
               pillanatokig.</p>
            <p>- És most - dadogta és a hangja halk volt, mint egy madár pihegése - most mit akar
               csinálni?</p>
            <p>- Maga mellett maradok. Érti? Semmiféle hatalom nem szakíthat el az oldala
               mellől...</p>
            <p>- Őrült! - kiáltotta magánkivül Müller. - Mondja neki, hogy takarodjon!</p>
            <p>De valami hihetetlen dolog történt.</p>
            <p>Tar felkapta a levegőbe Micit, könnyen mint egy kis pehelycsomót és az elszörnyedt
               Müller szemeláttára berohant vele a szomszéd szobába és becsapta maga mögött az
               ajtót.</p>
            <p>Müller bőszülten ugrott utána. De az ajtót kulccsal bezárták. Tehetetlenül rázta a
               kilincset és ordítva követelte, hogy nyissák ki.</p>
            <p>De azok nem törődtek vele.</p>
            <p>Tar ott állt a félig elalélt asszony mellett.</p>
            <p>- Mici - suttogta és a szenvedély szinte izzóvá tette a hangját - imádlak, nem tudok
               és nem akarok élni nélküled. Nincs földi hatalom, amely visszavehet tőlem. Inkább
               megöllek és magam is meghalok...</p>
            <p>A nő élettelen szeme lassan csillogni kezdett, az eltorzult arcra édes mosoly
               futott.</p>
            <p>- Ennyire szeretsz?</p>
            <p>- Az életemnél is jobban!</p>
            <p>Az asszony félig lehunyt szemmel tűrte, hogy a férfi egyre erősebben szorítsa
               magához. Szinte aléltan hullottak ajkáról a szavak:</p>
            <p>- Így vártalak, hogy értem gyere, ilyen forrón és szilajon, ilyen
               ellenállhatatlanul...</p>
            <p>Az ajtóra zápormódra zuhogtak az ütések, de azok nem törődtek vele.</p>
            <p>Müller tombolt, becsöngette a cselédséget és ordítva sürgette, hogy hozzák a fejszét,
               mert elrabolták a méltóságos asszonyt, aki egy gyilkos szörnyeteggel van a másik
               szobába zárva.</p>
            <p>Az inas és a szobalány először azt hitték, hogy Müller úr megbolondult. Mikor pedig
               megértették, hogy miről van szó, nem mertek engedelmeskedni.</p>
            <p>- A méltóságos asszony nem kiabál segítségért! - jegyezte meg az inas.</p>
            <p>- Mert elájult. Vagy betömték a száját - válaszolta kezét tördelve Müller.</p>
            <p>- Rendőrt kell hivnunk - vélte a szobalány. - Nekünk nincs jogunk rátörni az ajtót a
               méltóságos báró úrra.</p>
            <p>Ebben a kritikus pillanatban élesen berregett az előszoba csengője. A szobalány
               kirohant és két vállas úriemberrel tért vissza.</p>
            <p>- Detektivek! - dadogta elfehéredve az izgalomtól és rémülettől.</p>
            <p>- Az Ég küldötte önöket! - kiáltotta Müller, aki még csak nem is csodálkozott a
               váratlan látogatáson.</p>
            <p>- Engedelmet - mondotta az egyik detektiv - Tar Guidó bárót keressük, aki ma délután
               állítólag egy százötvenezer pengős csekket rabolt egy bizonyos Lontai nevű bankártól
               és minden jel szerint ide menekült...</p>
            <p>Müller új életre támadt a nem remélt segítségtől.</p>
            <p>- Ott a csekk. Éppen most jött ide. A csekket oda hajította az asztalra... Oda
               menekült a másik szobába... Erőszakkal magával hurcolta a menyasszonyomat is...</p>
            <p>A detektivek ünnepélyesen kopogtak az ajtón:</p>
            <p>- A törvény nevében!</p>
            <p>Senkisem válaszolt.</p>
            <p>A következő percben az egyik detektiv már néhány mesteri fogással fel is feszítette
               az ajtót.</p>
            <p>Akkor azután valamennyien meglepetten tántorodtak vissza.</p>
            <p>A szoba üres volt.</p>
            <p>*</p>
            <p>A Stefánia-úton már teljes sebességgel robogott Mici autója.</p>
            <p>Amikor Müller ordítozni kezdett, Micinek ragyogó ötlete támadt. Odasimult Tar
               Guidóhoz és azt súgta:</p>
            <p>- Gyere, szökjünk ki az ablakon, a garázsban áll az autóm. Egy perc alatt tűzvonalon
               kívül lehetünk...</p>
            <p>És mint két menekülő cinkos, kúsztak le a parkba és a falhoz lapulva osontak a
               garázsba.</p>
            <p>- Majd holnap elintézzük Lontait is - mondotta Mici, miközben az autót kitolták a
               garázsból. - Feljelentem, amiért megtévesztéssel kicsalta tőlem a csekket. Bűnhődnie
               kell, mert azt hazudta, hogy te bíztad meg. De látod, én egy pillanatig sem tudtam
               ezt elhinni. Valami azt súgta, hogy ez lehetetlen. Te képtelen vagy ilyen
               hitványságra!</p>
            <p>- Drága!</p>
            <p>- Psszt! Csak semmi szerelmeskedés! Most sietnünk kell.</p>
            <p>Csak egy negyed óra mulva, mikor a Margit-hidon átrobogtak, kérdezte meg Guidó:</p>
            <p>- Tulajdonképen hová megyünk?</p>
            <p>Mici édesen és titokzatosan nevetett.</p>
            <p>- Majd mingyárt megtudod!</p>
            <p>És már meg is állt a kocsi.</p>
            <p>Guidó ámulva kiáltott fel.</p>
            <p>A rózsadombi villa előtt álltak, Tar Guidó volt legénylakása előtt.</p>
            <p>- De hiszen ez a lakás már nem az enyém - mondta zavartan a báró, mikor Mici
               leszállásra invitálta.</p>
            <p>Mici elpirult.</p>
            <p>- De igen - mondotta és a férfihez simult - még mindig a tied. Én meghosszabbítottam
               a bérletét. És a távollétedben mindennap idejöttem egy órára és - erre a percre
               vártam, mikor végre kettesben fogunk felosonni a lépcsőkön!</p>
            <p>- Milyen drága... milyen csodálatos vagy! - mondotta meghatottan Guidó.</p>
            <p>- Istenem... igazán nem történt semmi különös. A multkor te vittél engem haza autón,
               ma én hoztalak a lakásodra...</p>
            <p>Elnevette magát. Csiklandós, pajkos asszonyi kacagással.</p>
            <p>- És az csak nem botrány, ha felszököm hozzád? Hiszen az én törvényes, édes kis uram
               vagy!</p>
            <p>És összeölelkezve, szerelmes egybefonódással tűntek el a kapuban.</p>
            <p> VÉGE.</p>
            
         </div>
      </body>
	</text>
</TEI>