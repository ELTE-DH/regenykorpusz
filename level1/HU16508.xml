<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU16508" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
			   <title>Párbaj a szerelemmel</title>
				<author>
					<persName>
						<surname>Forró</surname>
						<forename>Pál</forename>
					</persName>
				   <date from="1884" to="1942">1884-1942</date>
				   <idno type="VIAF">107985695</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">10415</measure>
				<measure unit="pages">30</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
				   <title>Párbaj a szerelemmel</title>
				   <date>2017-02-01</date>
					<publisher>Magyar Elektronikus Könyvtárért Egyesület</publisher>
				   <ref target="https://mek.oszk.hu/16500/16508/"/>
					<respStmt>
						<resp>Original Electronic Edition</resp>
					   <name>Vidiné Réfi Erzsébet</name>
					   <name>Drótos László</name>
					   <name>Mészáros Atilla</name>
					</respStmt>
					<bibl type="printSource">
					   <title>Párbaj a szerelemmel</title>
						<author>Forró Pál</author>
						<pubPlace>Budapest</pubPlace>
					   <publisher>Világv. Reg. Kiadóváll.</publisher>
					   <date>1935</date>
					   <ref target="https://mek.oszk.hu/16500/16508/"/>
					</bibl>
				</bibl>
				<bibl type="firstEdition">
				   <title>Párbaj a szerelemmel</title>
				   <author>Forró Pál</author>
					<date>1935</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2024-12-07"/>
		</revisionDesc>
	</teiHeader>
	<text>
		<body>
         
         <div type="chapter">
            <head>I.</head>
            <p>- Szeretsz?</p>
            <p>- Imádlak!</p>
            <p>Az első csók édes lámpalázával néztek egymás szemébe és szörnyű zavarban voltak. A
               feketeüstökű, kreolbőrű, harmincéves férfi, a faluról Pestre került mérnök és a
               huszonkétéves, szőke gépírókisasszony nagyon meg volt lepődve, hogy ez így történt. A
               csókban ugyanis nem volt semmiféle előre megfontolt szándék, valahogyan magától
               buggyant ki belőlük és tettüknek oka kizárólag a kölcsönös elkeseredés volt.</p>
            <p>Tóth Pista azon búsult, hogy havi fizetése mindössze kétszázötven pengő volt
               mindenféle mellékjövedelemmel, meg illetménnyel együtt és abból is levontak adóra,
               meg MABI-ra vagy huszonhármat, Ilus pedig...</p>
            <p>No de erről igazán nem is kell beszélni. Magyarázat nélkül is mindenki elhiszi,
               mennyi elfojtott vágy, ábránd bujkálhat egy kis huszonkétesztendős pesti lány
               szívében, aki reggeltől estig gépel a Kovács-szőrmeház igazgatói szobájában és egész
               évi fizetése nem tesz ki annyit, mennyiből egyetlen finom boát, vagy bundácskát
               vásárolhatna aközül a sok száz közül, amelyek egymásra zsúfolva lógnak az irodával
               szomszédos termekben. Ilus már a próbakisasszonyokat is irigyelte, mert azok mégis
               csak magukra rakhatják a csodás holmikat és páváskodva járkálhattak egész nap a
               tükör előtt, megmutogatták magukat az uraknak, akik a hölgyeket kísérgetik és ki
               tudja? Megtörtént már, hogy egy-egy ilyen gavallérnak megakadt a szeme valamelyik
               próbakisasszonyon és egy esztendő mulva az illető Manci vagy Gizi már mint vásárló
               mondén dáma tűnt fel a szőrmeházban. Szóval Ilusunk tele volt félelemmel. Remegett a
               jövőtől, a megöregedéstől, a vigasztalan szegénységtől, az ereiben furcsa láz
               bujkált. Ez utóbbi lehetett az oka, hogy emlékkönyve fölé ugyanazt a jelszót írta,
               amit Ady Endre választott egyik verskötete címéül, hogy: Szeretném, ha
               szeretnének!</p>
            <p>Igen, Ilus szeretetre vágyott, vagy ne legyünk ilyen finomkodók és mondjuk meg
               őszintén: szerelemre. És ugyanez volt Tóth Pista esete is, mert úgy van az, hogy
               minél mostohább valakinek a sorsa, annál inkább vágyódik a minden nyomorúságot
               felejtető csodaszerre, a szerelemre!</p>
            <p>De jó is az, mikor egész napi mérgelődés, fárasztó munka után egymáshoz simul két
               fiatal lélek és megállapítják, hogy mégis csak van valami kellemes is a világon.
               Napközben is édes dolog megállítani egy pillanatra az írógépet vagy a tussal
               teleitatott körzőt és egy pillanatra arra gondolni, hogy: jaj, de finom lesz este
               találkozni, sétálni és... csókolózni!</p>
            <p>Különösen az első csók szenzációja felülmulhatatlan. Még hozzá, ha a férfi is, meg a
               lány is olyan romlatlanul naivak, mint Ilus meg Pista volt. Mert méltóztassék
               elhinni, ilyesmi is előfordul. Amikor a „bűnbeesés” megtörtént, Ilusnak olyan vörös
               lett az arca, mint a vér, Pista meg csak hebegett és nem tudta, hogy most már hogyan
               kellene ezt folytatni, mit is kellene mondani?</p>
            <p>És ekkor esett a kelepcébe. Nem történt vele semmi különös, csak éppen nem jutott
               eszébe, hogy most mit kellene mondani? Jó mérnök volt, de rossz szónok és nem volt
               gyakorlata szerelmi ügyekben. Csak azt érezte, hogy most valami nagyot kell
               cselekedni, ami nem csak folytatja, hanem még fel is fokozza a csók szenzációját.
               Ennélfogva megragadta Ilus kezét és azt dadogta:</p>
            <p>- Iluska... imádom... nagyon szeretem... legyen a feleségem!</p>
            <p>Félórával előbb Pistának még nem volt semmi baja, eszébe sem jutott, hogy hamarosan
               megnősüljön. De ez a csók határozottan elvette az eszét. Pillanat alatt olyan
               szerelmes lett, hogy majdnem megbolondult. Úgy nézte Ilust, mint egy maroknyi
               gyönyörűséget, mint a mindenségnek egy ölébe hullott mosolyát.</p>
            <p>És Ilus, aki nem is volt Pistába szerelmes, csak éppen nagyon rokonszenvesnek
               találta, egyszerre szintén lángba borult és csak oda hullott a karjába.</p>
            <p>- Drága! - mondotta és sírni kezdett, mert a szíve már nem bírta a nagy
               gyönyörűséget.</p>
            <p>Ezek mindenesetre olyan szavak és mozdulatok voltak, amelyeket újabb csókokkal
               lehetett folytatni. Talán husz percig tartott a néma és nagyon kellemes időtöltés.
               Akkor mégis józanodni kezdtek egy kissé.</p>
            <p>Megint Pista volt az, aki kénytelen volt a beszélgetést kezdeni, ámbár igen szerette
               volna, ha Ilus vállalja a kezdeményezést. De bármennyire fecsegők egyébként a nők,
               finoman megérzik, amikor hasznosabb dolog a hallgatás.</p>
            <p>- Úgy gondolom, - mondta Pista - hogy, talán őszre megtarthatnánk az esküvőt!</p>
            <p>Június volt és Pista maga sem tudta, miért mondta azt, hogy ősszel esküdjenek. De
               falusi gyermek volt és a vérében szunnyadó ősi emlékek súghatták neki, hogy őszi
               terminust kérjen. Egy kicsit arra is gondolt, hogy addig még sok minden történhetik,
               elő lehet készülni a házasságra, meg lehet szokni ezt a hirtelenében teremtett
               furcsa új állapotot.</p>
            <p>- Jó lesz! - súgta boldogan Ilus és kis fejét odahajtotta a férfi mellére.</p>
            <p>- Kétszázhuszonkét pengő tizenhárom fillért kapok kézhez havonta! - mondotta Pista és
               ez volt az első okos mondat, amelyet kinyögött. - Tudom, hogy kevés - sóhajtotta - de
               azt gondoltam, hogy talán te is...</p>
            <p>- Én hetvenet kapok havonta - válaszolta Ilus. - Ennyiből ketten megélhetünk!</p>
            <p>- De hát hogyan lesz? - kezdtek Pistában gyülekezni az aggodalmak. - Egyikünk sem
               lesz otthon egész nap... csak este fogunk találkozni?</p>
            <p>- Mások is így vannak!</p>
            <p>Pista most azt akarta mondani: és ha gyerekünk születik?... De ezt mégis
               illetlenségnek találta megkérdezni. Őszig van idő erről is tanácskozni. Mégis csak
               helyes, hogy ilyen hosszabb terminust állapított meg.</p>
            <p>- Majd augusztusban keresünk egy szép egyszobás, hallos, központi fűtéses lakást -
               mondotta Pista, mert már tetszelgett magának a férj szerepében.</p>
            <p>- Jaj, de jó lesz! - kiáltotta Ilus, de a lelkében elsápadt. Szíven találta a férfi
               megjegyzése. Tudta, hogy ebből lesz a nagy baj. Miből fogják ezt a lakást berendezni?
               De a nagy ijedtségéből semmit sem árult el. Átfonta a férfi nyakát és még egyszer
               azt mondta: - Szeretlek! Nagyon boldog vagyok!</p>
            
         </div>
         <div type="chapter">
            <head>II.</head>
            <p>A párisi „Részeg Szívek” mulató malahit-medencéjének langyos, illatos vizében kacagva
               bukdácsoltak a mulató szerződtetett szirénjei. Tökéletes termetű svéd lányok, pikáns
               kis francia babák, sötétbőrű, félvér lányok locsolták egymást a villanylámpák
               izgalmas színegyvelegében. A jazz epedő tangót játszott, az éneklő fűrész érzékien
               búgott és a férfiak sápadtan, soványan, elkínzott hátgerinccel nézték, hogy kire
               volna érdemes rákölteni aranyaikat. Ide csak nagyon gazdag emberek járhattak. Egy
               teríték kétszáz frankba került, de mire a vacsora végére érkezett az ember, kifizette
               az összeg négyszeresét is. Képzelhető, hogy az éjszaka csillagai micsoda harcot
               folytattak azért, hogy táncosnői állást kaphassanak a Részeg Szívekben. A könnyelmű
               pénz seholsem folyt olyan mértéktelenül, mint itt.</p>
            <p>Páris botránykrónikájának írói minden éjszaka körülszimatolták a gobeline
               szőnyegekkel ékesített, fény- és selyemkáprázatokba fullasztott helyiséget, mert itt
               mindig akadt valami pikáns kis história. Nagy tőzsdei csaták győztes bankárjai,
               turfbotrányok és kártyaasztalok hősei, trösztvezérek és egzotikus fejedelmek,
               maharadzsák és politikai kalandorok itt költötték el pénzüket.</p>
            <p>A legújabb szenzáció: Mattisse Jean, az afrikai gyarmatok vasútépítő társaságának
               elnöke és Paulette kisasszony szerelme.</p>
            <p>Mattisse tíz évet töltött a gyarmatokon, milliókat keresett, jelenleg háromszáz
               mérnöke és negyvenezer négere dolgozott Algériában, Szudánban és Kongóban. Vérmes és
               szenvedélyes ember volt. Azt mondják, hogy, Kongóban néger nőkből háremet tartott. De
               úgy látszik, nagyon megcsömörlött a fekete nőktől, mert Párisba való visszaérkezése
               után hihetetlen mohósággal vetette magát a különböző kalandokba. Így ismerkedett meg
               egy este az Olimpiában Paulettel, aki ott táncosnő volt. Az érdekes lány vöröshajú,
               kékszemű, szinte világítóan fehérbőrű volt, elragadóan táncolt és a termete
               tökéletesebb volt, mint a hollywoodi szépségdíjat nyert görlöké. Paulettet általában
               nem szerették, kissé hideg és fanyar lány volt, a férfiakat félvállról kezelte.
               Hidegvérrel szipolyozta ki pénzüket, anélkül, hogy komolyabb ellenszolgáltatásra
               gondolt volna. Ezért meglehetősen sok ellensége volt és az igazgatóság fel is
               bontotta szerződését. Szereplésének utolsó hetében vetődött a mulatóba Mattisse, aki
               Paulette cigánytánca után szinte önkívületbe esett az elragadtatástól. Egy vöröshajú
               cigánynő!... csakugyan, nem mindennapi egzotikum.</p>
            <p>Páris éjszakai világában még aznap éjszaka híre ment, hogy az afrikai milliomos
               beleőrült a vöröshajú Paulettebe. És ugyancsak még aznap éjszaka Mattisset a
               következők próbálták lebeszélni Pauletteről: a főpincér, akinek Lisette kisasszony
               ezer frankot ígért, ha Paulettet megrágalmazza és őt ajánlja Mattisse kegyeibe.
               Alfréd, a mulató egyik gigolója, aki valamilyen ürügy alatt a milliomos asztalához
               férkőzött és félhangon súgta fülébe: uram, óvakodjon ettől a lánytól, szívtelen és
               veszedelmes perszóna! Monsieur Alfréd ezt a gazságot azért követte el, mert dühös
               volt, amiért Paulette következetesen visszautasította ajánlatait. Mindezeken felül
               még két névtelen levelet is csempésztek Mattisse kezébe. A ceruzával írt rövid
               sorokban tömören figyelmeztették, hogy óvakodjon Paulettetől, akinél száz különb
               lányt is találhat itt nyomban, a helyszínen, csak éppen körül kell néznie.</p>
            <p>De Mattisse nem fogadta meg a jótanácsokat és e naptól kezdve minden este együtt tünt
               fel Mattisse és Paulette, Páris valamelyik előkelő éttermében, az opera páholyában, a
               különböző premiereken és a mulatókban.</p>
            <p>De el kell árulnunk, hogy Mattisse nem volt boldog. Mert Paulette ugyan elragadóan
               kedves, elegáns és szellemes volt, de a világért sem volt hajlandó magányos
               látogatást tenni Mattisse palotájában és hajnalban, mikor már elfáradtak a
               lumpolástól, hazavitette magát a milliomos autóján és a kapuban búcsúcsókra nyujtotta
               a kezét.</p>
            <p>- A viszontlátásra holnap, barátom!</p>
            <p>A gyors győzelmekhez szokott, heves vérmérsékletű afrikai valósággal beteg lett a
               szerelemtől. Gyémánthegyeket, palotákat ígért Paulettenek, aki azonban makacsul
               tovább is ragaszkodott a semleges helyeken való találkozásokhoz és a hajnali
               búcsúhoz.</p>
            <p>Az ilyesminek persze hamarosan híre megy, mert a legjobban nevelt soffőr is el szokta
               pletykázni, amit a háta mögött az autóban beszélgetnek és az emberek véleménye
               egyhangúan az volt, hogy Paulette megőrült!</p>
            <p>- Hercegnők sem tudnának ellenállni ilyen ajánlatnak! - mondogatták a felháborodott
               kolléganők a mulatókban - és ez a vörös cigánylány megjátssza a megközelíthetetlent!
               Pedig...</p>
            <p>Ebben a pedigben - valljuk be - sok igazság volt, mert hiszen Paulette multja valóban
               nem volt éppen makulátlan. De hát lehet, hogy éppen ezért akart most vezekelni.</p>
            <p>Négy héttel utóbb azonban kiderült, hogy Paulette nem is volt olyan ostoba, mint
               amilyennek gondolták. Ekkor történt ugyanis, hogy ezen a hangulatos és parfőmös,
               tikkadt nyári éjszakán, amely Afrika tropikus emlékeit korbácsolta fel Mattisseban, a
               milliomos lesoványodva, remegve ült a Részeg Szívek páholyában Paulette mellett, aki
               olyan finom, légies, aranyos volt, hogy Mattisse majdnem eszét vesztette a
               kétségbeeséstől. A torka elszorult, szinte megfulladt, valami rettenetes indulat
               kezdett bontakozni benne. Megöli ezt az angyalbőrbe bujtatott vampirt. Megöli, azután
               öngyilkos lesz, mert így nem tud tovább élni. De ebben a túlfűtött, félig őrült
               állapotban váratlanul mentő ötlete támadt. Lassan egészen Paulettehez húzta a székét,
               megfogta kezét és az izgalomtól tikkadtan súgta:</p>
            <p>- Paulette... legyen a feleségem!</p>
            <p>A lány szemében diadalmas fény csillant meg. Visszaszorította a férfi kezét és azt
               mondta:</p>
            <p>- Ezt vártam!... Köszönöm!</p>
            
         </div>
         <div type="chapter">
            <head>III.</head>
            <p>Paulette a nagy sikerek szédületét érezte, amikor szinte szárnyal az ember, viszik,
               lendítik a feszülő izmok. Szinte csodálkozott, hogy nem masíroznak mellette friss
               indulókat harsogó katonabandák és természetesnek találta volna, ha fáklyákat
               lobogtatnak feléje a párisi éjszakában a meghódolt tömegek.</p>
            <p>Mindent elért, amit csak huszonöt éves korában sikerről álmodhat egy vöröshajú
               táncosnő, aki valahonnan homályos mélységből indult, savanyúszagú szegénységből és
               egyszerre királynője lesz az életnek!</p>
            <p>Milliói lesznek... milliói!</p>
            <p>Káprázó szeme előtt megcsillogott az arany, brilliáns ékszerek, a napfényes nizzai
               tenger, a yacht, az afrikai pálmaligetek...</p>
            <p>Mikor hazaért, komornája levelet adott át. Durva, trafikban vásárolt levélboríték,
               gyerekes, primitív írás.</p>
            <p>Az arca görcsösen rándult. Ez is most érkezett hát. Ez a végzetes, élete legtitkosabb
               szakáig nyúló levél, amelyre már két esztendő óta várt. Haragosan, kétségbeesve,
               jéggé dermedve várta... hiába! És most itt van, eléje hullt ezen a végzetes
               éjszakán.</p>
            <p>Úgy vetette rá magát, mint a jaguár meglesett áldozatára. Volt abban valami vérengző
               mozdulat, ahogyan feltépte a borítékot.</p>
            <p>Kedves leányom, Paula!</p>
            <p>Sok könnyes, átsírt éjszaka után írom neked ezt a levelet. Köztünk látszatra már
               régen megszakadt minden kötelék, de azért tudom, hogy sokszor gondolsz haza és én sem
               felejtettelek el. Gyakran szoktam érted imádkozni. De mégsem írtam volna most sem, ha
               nem a húgod boldogságáról lenne szó. Ilus menyasszony két hónapja, egy nagyon derék
               fiatal mérnök kérte meg a kezét. A fiatalembernek ugyan fix állása van, de nagyon
               szerény a fizetése. Ilussal együtt sem keresnek többet havi háromszáz pengőnél,
               amiből azonban szerényen mégis megélhetnek. De az esküvőt mégsem tarthatják meg, mert
               legalább egy szoba bútort, azonkívül kelengyét kellene vennem Ilusnak, hogy
               háztartásukat berendezhessék, de sajnos, az ehhez szükséges összeget nem tudom
               előteremteni. Körülbelül két-háromezer pengőre lenne szükségünk. Ettől függ húgod
               boldogsága.</p>
            <p>Kedves leányom, ezt nem azért írom meg, mintha könyörögni akarnék a pénzért.
               Egyszerűen tudomásodra hozom a dolgokat és most már reád bízom, hogy miképpen
               cselekedj. Nem akarok prédikációt tartani, nem beszélek életedről, az eseményekről,
               amelyek elsodortak, csak arra kérlek, szállj magadba és gondolj arra, hogy az ember
               semmivel sem vezekelheti le jobban vétkeit, mintha jót cselekszik. Ilusnak erről a
               levélről nem is szóltam. Nem akarok benne esetleg hiú reményeket kelteni. Szegény
               lány, nem ismernél rá, annyira leromlott a sok gondtól, mert halálra epeszti magát a
               bútorok meg a kelengye miatt.</p>
            <p>Remélem egészséges vagy, én mindenesetre tovább fogok imádkozni érted!</p>
            <p>Anyád</p>
            <p>Paulette keserűen mosolygott. Micsoda hideg, büszke szavak. És mégis mennyi
               megalkuvásba, elvek feladásába, megalázkodásba kerülhetett, amíg ezeket is leírta
               édesanyja.</p>
            <p>A karosszékbe ült és lehunyta szemét. Átélte újra a gyötrelmes perceket, amikor
               először közölte anyjával, hogy sziniiskolába iratkozik és görl lesz az egyik
               operettszínházban. Akkor negyven pengőt kapott egy üzletben, ahol kiszolgáló lány
               volt. Az anyja sikoltozott, átkozódott, megpofozta. Erre megszökött hazulról. Az
               üzletben már régebben megismerkedett egy gazdag kereskedővel, aki bizonyos feltételek
               mellett hajlandónak mutatkozott arra, hogy kitaníttatja táncosnőnek. Ezt a férfit
               kereste fel. Egy év mulva már Bécsbe szerződött.</p>
            <p>Onnan Berlinbe került, azután Párisba. Három év mult el és a három év alatt egyetlen
               levelet nem írt haza és egyetlen sor üzenetet sem kapott hazulról. Pedig majdnem
               meghasadt a szíve a nagy vágyakozástól. Időnkint mindig talált valami ravasz formát,
               hogyan tudassa címét és sikereit anyjával és hugával. De semmi visszhangjuk nem volt.
               Ez mérgezte meg Paulette életét. Ezért haragudott az egész világra, ezért gyűlölte a
               férfiakat, akik hízelgő szavakat duruzsoltak a fülébe és ajándékokkal halmozták
               el.</p>
            <p>És most váratlanul megjött a várva várt levél. Paulette mindig úgy gondolt erre az
               eljövendő percre, mint valami lelki megváltásra, amely tele lesz könnyes
               elérzékenyüléssel, édes összeölelkezéssel, egymásra találással és kölcsönös
               megbocsájtással.</p>
            <p>De egészen másképpen történt.</p>
            <p>Ez a levél felháborította, elkeserítette, végtelen csalódással töltötte el. Hát csak
               ennyi üzenni valója van édesanyjának három esztendő után? Pénzt kérnek tőle alig
               leplezett utálkozással. De hát mi jogon bánnak vele így? Tegnap talán még más
               hangulatban találta volna ez a levél, de ma... oh, azóta egész világ mult el! Ő is
               menyasszony, akár a húga, előkelő, társaságbeli dáma lesz, aki miniszterek
               fogadóestélyén fog megjelenni, aki a társadalmi tiszteletnek és hódolatnak olyan
               bőségét élvezheti, amilyenről az otthoniak nem is álmodhatnak.</p>
            <p>Hát nem, ezt így nem lehet elintézni!</p>
            <p>Nem fogja elküldeni a pénzt.</p>
            <p>És dacos dühvel darabokra tépte a levelet. Végleg szakít a multtal, semmi köze
               nincsen többé ahhoz a régi lányhoz, aki volt.</p>
            
            <p>Mattisse szüntelen mámorban élt. Paulette a maximumra fokozta szépségét és
               kedvességét, az afrikai már nem is tudott másra gondolni, csak rá. Örült a nem remélt
               nagyszerű változásnak, mert azt hitte, hogy ez szerelem. Nem sejtette, hogy Paulette
               csak az élet ellen lázad, az otthoniaknak üzent harcot, nekik akarja megmutatni,
               hogy a dédelgetett, makulátlan anyai kedvenc, az Ilus, milyen tehetetlen verébsorsban
               vergődik az ő segítsége nélkül, míg ő, a lenézett, a család kitagadottja csak azért
               is kiharcolt minden társadalmi sikert! Majd elküldi nekik az esküvőjükről készülő
               fényképfelvételeket, a lapokat, amelyek hasábokban fognak beszámolni a nagy
               eseményről.</p>
            <p>Mattisse augusztus végén akarta megtartani esküvőjüket. Addig még négy hetük volt.
               Ezt az időt bizonyos gyarmati üzleteinek gyors lebonyolítására akarta felhasználni,
               hogy azután zavartalanul tölthessen fiatal feleségével vagy egy esztendőt a földgömb
               különböző luxus fürdőhelyein. Vagy tíz helyre kellett utaznia és nagyon idegesítette
               a probléma, hogy magával vigye Paulettet is? Ez igen kényes kérdés volt, mert előre
               tudta, hogy reggeltől estig üzletfeleivel kell majd tárgyalnia és mit tegyen közben
               Paulette?</p>
            <p>Viszont sokkal féltékenyebb volt, semhogy Párisban magára merte volna hagyni. Úgy
               látszott, hogy Paulettet is rendkívül izgatta ez a kérdés, feltünően szórakozott és
               ideges volt, mint aki nagy benső harcot vív. És egy este azt mondta Mattissenak:</p>
            <p>- Jean, azt hiszem, megtaláltam a legjobb megoldást. Amíg távol leszel, arra a két
               hétre hazautazom Magyarországra az édesanyámhoz és hugomhoz!</p>
            <p>Mattisse arca boldog, széles mosolyra húzódott. Hát persze, hogy ez a
               legtermészetesebb és legmegnyugtatóbb megoldás. A vasútkirály valósággal
               elérzékenyült. No lám, ebből is látszik, milyen szolid, családias lélek a felesége. A
               jövendőbeli feleség hazavágyik édesanyjához és a húgához. Eddig még nem is beszélt
               róluk és Mattisse finom tapintattal sohasem feszegette ezeket a családi
               kérdéseket.</p>
            <p>- Nagyon helyes, kis szívem, utazz hozzájuk és ha majd a feleségem leszel és akarod,
               meghívhatod őket hosszabb vendégségre Párisba. Hadd ismerjem meg én is őket!</p>
            <p>- Drága vagy! - mondotta Paulette és megcsókolta a derék Jeant.</p>
            <p>És két nappal utóbb Budapestre utazott.</p>
            
         </div>
         <div type="chapter">
            <head>IV.</head>
            <p>A Dunapalota első emeletén három egymásba nyíló, a királyi várra tekintő, fényűző
               szobát bérelt Paulette. Mikor a boyok felhordták a rengeteg poggyászt és magára
               maradt, kiment az erkélyre és úgy nézett szét a korzó felett, mint egy királynő!</p>
            <p>Mikor még utoljára itt volt! Kopottan, reménytelenül, mint egy kis szürke veréb a
               ragyogó pávák és paradicsommadarak között. Csak irigy és elkeseredett nézője volt
               mindennek. Most pedig gőgösen és kissé gúnyosan nézte végig az erkély alatt hömpölygő
               sokaságot. Már megtanult látni, felismerte a talmi eleganciát, elégedetten gondolt
               arra, hogy a nők között, akiket látott, senki sem hordott drágább és elegánsabb
               modellruhákat. Mindegyiknél pompázóbb volt. És ott, túl a Dunán, a másik parton, az
               emeletes palotasor mögött még látszanak a lerombolt tabáni utcák, ahol régen
               elfelejtett fiúk súgták első buta szerelmes vallomásaikat a fülébe...</p>
            <p>Paulette e pillanatban nagyon meg volt elégedve magával, az élettel és főleg az
               ötletével. Azzal a kegyetlen, komisz kis ötletével, hogy személyesen válaszolja meg a
               széttépett levelet.</p>
            <p>Visszament a selyemtapétás szalonba és a kis rokokó íróasztal elé ült.</p>
            <p>Drága anyám,</p>
            <p>tudatom, hogy levele annyira meghatott, hogy vonatra ültem és Pestre jöttem, mert
               látni akarom mindnyájukat. Itt lakom a Dunapalotában, kérem, keressenek fel mind a
               hárman: anyus, Ilus és a vőlegénye. Természetesen minden kérésüket teljesíteni fogom,
               annál is inkább, mert senki a világon nem értheti meg hugocskám lelkiállapotát
               jobban, mint én, aki két hét óta szintén menyasszony vagyok. Vőlegényem Mattisse
               Jean, az afrikai vasútkirály, aki a világ egyik leggazdagabb embere és őrülten
               szerelmes belém. Anyus kezét csókolja és látogatásukat sürgősen várja </p>
            <p>Paula.</p>
            <p>Gonosz mosollyal dörzsölte kezét. Ez már finom, tökéletes visszavágás volt. Ők
               szégyelték eddig? Majd most fordítunk a dolgok sorrendjén. Ő az, aki nem mehet
               pirulás nélkül a józsefvárosi kis lakásba. Ilusnak mérnök a vőlegénye? Hát ő is
               férjhez megy. Olyan szédületes partit csinál, hogy a világ összes egyesített erényeit
               nem jutalmazhatnák különb férjjel.</p>
            <p>Becsöngette a boyt és elküldte a levelet.</p>
            
            <p>Csakugyan úgy érkeztek, mint ahogyan a középkorban a jobbágyok küldöttsége
               járulhatott a kegyúr elé. Mind a hárman vasárnapiasan kiöltözködtek és igen rosszul
               érezték magukat a puha perzsaszőnyeges, márványoszlopos, sejtelmesen megvilágított
               luxus szálloda halljában. Olyan idegenek, gyámoltalanok és elhagyottak voltak, mint
               az egerek. Amikor az első emeleti fejedelmi lakosztály fehérre zománcozott,
               bronzkilincses ajtaját a boy kinyitotta és a mennyezetig érő tükör ezüst
               visszfényében csipkefelhőkbe öltözve, brilliánsokkal tele aggatva, megjelent előttük
               Paulette, a kozmetika minden varázslatával felfokozott szépségben, a lélekzetük is
               elállt és a mama, aki már apróra kigondolta, hogyan fog lányához rohanni, hogyan
               öleli keblére, csak állt földbe gyökerezett lábbal. Moccanni sem mertek, hápogtak,
               hebegtek, nem voltak bizonyosak, hogy nem tévedés történt-e, csakugyan Paula az
               előttük álló tündérkirálynő?</p>
            <p>De már nem lehetett kétségük. Paulette kitárta karját:</p>
            <p>- Anyuskám! - sikoltotta és magához ölelte az elámult és elkábult öregasszonyt, aki
               valósággal belehullott a finom illatfelhőkbe, amely abból a csipkekölteményből
               áradt. Ebben a pillanatban Szücs Mártonné asszonynak úgy elpárolgott minden gőgje,
               fölényes méltósága, évek óta gyüjtögetett erkölcsi felháborodása, hogy a
               megilletődéstől alig merte visszacsókolni leányát és prédikációk, megbocsájtó
               malasztos szavak helyett csak ennyit tudott mondani: milyen gyönyörű lettél! Holott
               meg akarta mondani, hogy kegyetlen, szemérmetlen teremtés, amiért szegény kis hugát
               arra kényszeríti, hogy idehozza a vőlegényét és nyilvánvalóvá tegye, milyen
               szégyenteljes életet él jövendőbeli sógornője, hogy ilyen fene nagy gazdagságba
               keveredett. Szücsné egész éjszakán át sírt és tanácskozott Ilussal, hogy mégis jobb
               lenne letagadni Pista előtt Paulát, mert hátha a fiú úgy megbotránkozik, hogy
               visszalép a házasságtól?</p>
            <p>De nem botránkozott meg. Úgy nézett, hogy a szeme is majdnem kiugrott. Alázatosan és
               zavartan kezet csókolt és a haja tövéig elpirult, mikor Paulette temperamentumosan
               megcsókolta és azt mondta: szervusz sógor! Jó gusztusod van, nagyon szép kis lány a
               hugom, ámbár majd megmutatom, hogy szebb is lehet. Majd egy kicsit kiöltöztetjük és
               kikozmetikázzuk őnagyságát!</p>
            <p>Paulette úgy csacsogott, olyan közvetlen, aranyos, angyali volt, hogy a család
               olvadozott a gyönyörűségtől és a büszkeségtől. Most már dicsekedni szerettek volna
               Paulettel. Hogyne, hiszen ez egészen más, mint amit képzeltek. Igy szemtől szemben
               nyoma sem volt annak az ellenszenves bűnnek, amit az efféle megtévedt lányokkal
               kapcsolatban nagyít fel a fantázia. Ellenkezőleg, bájos volt és finoman úri,
               letompitott, elegáns modorú, aki mellett ők olyan lomposak és otrombák voltak, mint
               három medve. Azután megmutatta a vőlegénye arcképét. A Rolls-Royce-kocsit, amelyben
               együtt mennek a nagyoperába. A párisi palota jól sikerült fotografiáját. Amikor az
               ugandai farmot és a néger cselédséget is megmutatta, elkábult édesanyja halkan,
               dadogva azt mondta:</p>
            <p>- Bocsáss meg, Paulácskám... bocsáss meg!</p>
            <p>- No vőlegény úr, várjon, most jön a nagy varázslás! - nevetett Paulette, aki úgy
               látszik, meg sem hallotta a mama halkan motyogott szavait. - Gyere Ilus, átmegyünk a
               másik szobába. Addig a mama mulattassa Pistát. Vő és anyós nem kezdhetik meg eléggé
               korán megszokni egymás társaságát.</p>
            <p>Áthurcolta Ilust a szomszédos szobába és ott tetőtől talpig levetkőztette. Közben
               szakértően bírálta hugát.</p>
            <p>- A bőröd nem eléggé ápolt. Micsoda ujjaid vannak? Rémes, milyen közönséges
               körömlakkot használsz. No és a rúzsod? Olyan tőle a szád, mintha megdagadt volna.</p>
            <p>Majd én kitanítlak, hogyan kell festeni az arcodat. A hajadat sem ártana
               bronzoztatni. Most ez a divat. Próbáld fel ezt a kombinét. Szerencsére legalább nem
               híztál el. Hordani tudod a dolgaimat. Húzd fel a kis trottőr ruhámat!</p>
            <p>És mialatt egymás után adta rá a különböző dolgokat, festette, szempilláit húzogálta
               és púderezte, megkérdezte:</p>
            <p>- Szereted?</p>
            <p>Csak úgy közömbösen hangzott a kérdés, de majdnem megszakadt a szíve az izgalomtól,
               úgy várta a választ.</p>
            <p>- Imádom. Pista a legédesebb fiú a világon! És te is szerelmes vagy?</p>
            <p>Paulette arcán fáradt, fanyar mosoly játszott.</p>
            <p>- Csacsi vagy, abban a világban, amelyben én élek, ezt nem szokták a nőtől
               kérdezni!...</p>
            <p>De csak egy pillanatra komorodott el. A következőben már odaállította Ilust a tükör
               elé.</p>
            <p>- Van szerencsém bemutatni önmagának, hercegkisasszony!</p>
            <p>Ilus elsápadt. Olyan szépnek tünt fel maga előtt, hogy felsikoltott boldog
               meglepetésében és azután a varázslómester nyakába borult és össze-vissza
               csókolta.</p>
            <p>- Köszönöm... édes... aranyos nővérkém!</p>
            <p>És elfogultan, dobogó szívvel, szörnyű lámpalázzal indult a másik szoba felé.</p>
            <p>Tóth Pista ámulva nézte a belibegő jelenséget. A pirosítóval, korommal, rúzzsal,
               párisi ruhával ujjáalakított menyasszonyát.</p>
            <p>Nézte és abban a pillanatban szörnyű tragédia játszódott le benne.</p>
            <p>Ez nem az a lány volt, akit ő szeretett.</p>
            <p>Egy szánalmas, nevetséges és félszeg külvárosi kislány állt előtte, akit dámának
               öltöztettek ki. Micsoda nevetséges figura volt a nővére mellett. Milyen remekül volt
               kozmetikázva Paulette. Az arcára rakott minden színfolt illett az egyéniségéhez, a
               mozdulata, beszédmodora összhangban állt ruhájával és parfömjével. Lehelete
               árasztotta magából a gazdagságot és nagyvilágiasságot. És Ilus, aki e pillanatban
               éppen úgy ki volt festve és akin szintén vagyont érő modell ruha volt, olyan volt
               mellette, mint egy buta kis liba. Látszott rajta a parvenűség, hogy soha életében nem
               volt rajta jó ruha, hogy nem tudott kozmetikájához idomulni. Ameddig a maga szürke
               kis ünneplőjét hordta és olcsó rúzzsal kente az ajkát, megvolt az egyéni varázsa, a
               szegénység sápadt, holdvilág költészete, de most, mikor tündökölni akart, egyszerre
               szánalmas utánzó lett. Olyan volt, mint a nővére karikatúrája.</p>
            <p>- Nos, hogy tetszik a menyasszonya? - kérdezte Paulette huncutkodva.</p>
            <p>- Oh nagyon... természetesen! - dadogta Tóth és közben olyan pillantást vetett
               Paulettere, mint egy elérhetetlen bálványra. Rabszolgák nézhettek így mindenható
               úrnőjükre, ilyen alázatosan, reménytelenül, megsemmisülten.</p>
            <p>Paulette figyelmét nem kerülte el ez a forró szédület. Tetszett neki a naiv
               fiatalember barbár őszintesége, mellyel felcsodálkozott rá. És Ilust nézte, ahogyan
               ráfonódott a fiú karjára, határtalan imádattal, a győztes szerelmes édes
               símulásával.</p>
            <p>Amikor elmentek, Paulette felzaklatva vetette magát az egyik karosszékbe. Valami nem
               sikerült. Baj volt. Nem így képzelte mégsem ezt a találkozást. Láthatatlan tükröt
               tartottak eléje és ebben most egyszerre megpillantotta valódi énjét. Az anya egyetlen
               szemrehányó szóval sem illette, bámulták, becézték, hódoltak előtte és... sohasem
               érezte nyomorultabbnak magát, mint ebben a pillanatban!</p>
            <p>- Hazudtam... hazudtam nekik! - viharzott benne a nagy felismerés. - Nem értem sikert
               és nem vagyok boldog! Ő a boldog... ő a beérkezett, a húgom... Ilus... mert
               szerelmes!</p>
            <p>És újra maga előtt látta a huga szinte átszellemült piros kis arcocskáját, ahogyan
               odasímult a vőlegényéhez! És ő... még sohasem szeretett. Mindig csak a férfiak
               szerették. És most a befejezés... az öregedő, idegileg elkoptatott, féltékeny férfi,
               aki végigmulatta a világ minden lebuját és ki tudja, micsoda beteges vágy hajtja
               éppen hozzá?</p>
            <p>Ez a Tóth Pista... mint egy nagy gyermek, mint egy melegszemű szép kutya. Itt nőtt,
               ezen a talajon, ebben a másik világban, ahonnan ő elszakadt. Ilyen férfiról álmodott
               ő is, amikor még álmai voltak és nem kellett veronállal bódulatba ringatni magát.</p>
            <p>Egészen bizonyos, ezerszer különb férfiakkal találkozott már, mint ez a
               jelentéktelen, félszeg kis magyar mérnök. Szebb, elmésebb, elegánsabb, gazdagabb
               férfiak vallottak már neki szerelmet. És egyik sem érdekelte. És ez most mégis
               felzaklatta, nyugtalanná tette! Hogyan lehetséges ez? Teremtő Isten! Megőrült? Hiszen
               ez kész téboly!</p>
            <p>De mindenek van magyarázata. Talán az ő szerelmi élete nem is lehet más, csak ilyen
               nyárspolgári. Hiába örvénylett bele aranyhullámokba, Chanel-parfőmbe,
               Rolls-Royce-autóba... a vére megmaradt proletárnak, érzékei kielégítetlen
               nosztalgiával húzzák vissza az elhagyott régi világba!</p>
            <p>Vagy a hugán akar bosszút állni! Tőle akarja elrabolni vőlegényét. így fizet, mert
               megtagadják!</p>
            <p>Nem! Nem! - sikolt benne rémülten a tiltakozás. Nem akar bosszút, csak boldog
               szeretne lenni! Úgy akar ragyogni, égni, mint Ilus...</p>
            <p>- Nem lett volna szabad Pestre jönnöm! - rémült fel benne a gondolat és a telefonhoz
               rohant.</p>
            <p>- Portás, hová érdemes ma este menni? Mit játszanak a színházakban? És melyik a
               legjobb mulató...</p>
            <p>Ma este nem szabad tovább gondolkoznia és lefekvés után dupla adagot vesz be az
               álomporból.</p>
            
         </div>
         <div type="chapter">
            <head>V.</head>
            <p>Valami nem volt rendben.</p>
            <p>Ilus most is ragyogva kérdezte Pistától: szeretsz? És Pista mindig azt válaszolta:
               szeretlek!</p>
            <p>De a mozdulat, ahogyan megölelte, a csók bágyadtsága, a szó szintelen, hideg csengése
               ijesztő volt. Rémesek a szerelmes szavak, ha nem érezzük rajtuk a vérkeringés
               központi fűtését.</p>
            <p>Ilus ijedten figyelt fel. Nagy távolságokból és kerülő úton elindult a gyanu.</p>
            <p>Először még elhesegette magától a gondolatot és azt akarta elhitetni magával, hogy
               Pistának valami rejtett bánata van. Hivatali kellemetlensége, vagy ehhez hasonló.</p>
            <p>- Mi bánt, kedves?</p>
            <p>- Semmi!</p>
            <p>- Miért nem vagy hozzám őszinte?</p>
            <p>- Ha mondom, édesem!</p>
            <p>Nem akarta tovább faggatni. De mint egy ijesztő távoli villámlás, már felrémlett
               benne a félelem. Még nem tudta, hogy mitől fél, de nyugtalanság mérgezte a
               lelkét.</p>
            <p>Holott sohasem fényesedett körötte szikrázóbb szépségben az élet. Paula valósággal
               elárasztotta őket gavalléros ajándékokkal. Új ruhák, kalapok, divatos cipők,
               selyemharisnyák, ékszerek, szőrmék vándoroltak a szegényszagú kis lakásba, a
               szomszédok álmélkodva és elképedve dugták össze a fejüket, fel voltak háborodva,
               méltatlankodva pletykáztak, rágalmaztak, irigy falkákba verődve a lépcsőházban és
               folyosókon. Özv. Szücsné már olyan cifra és proccos volt, mint egy lipótvárosi
               bankámé. És Ilus? A bérkaszárnya szoba-konyha lakói megállapították, hogy biztosan
               színésznő lett belőle vagy másfajta erkölcstelen perszóna, akit kezdtek kinézni
               maguk közül. Különben már hírlett is, hogy felmondták a lakást. Nagyban megy náluk a
               rongyszedés. Háromszobás központi fűtéses lakást béreltek a Margithíd közelében.</p>
            <p>És minden délután autó jött Ilusért, elvitte a Dunapalotába, ahol már ötórai teára
               öltözve várta Paula. Egy kicsit pletykáztak, két fiatal nőnek rengeteg beszélni
               valója van, a divat és kozmetika témája, hála az Égnek, kifogyhatatlan És közben
               Paulette óvatosan, mosolyogva mindig megkérdezte:</p>
            <p>- Boldog vagy?</p>
            <p>- Imádom Pistát! - válaszolta Ilus.</p>
            <p>De a hangja kissé bizonytalanul csengett, az arcán árnyak suhantak könnyen és
               finoman. De Paulette mégis észrevette.</p>
            <p>Hat óra felé megérkezett Pista is. Vadonatúj fekete zakkót hordott és hozzá csíkos
               nadrágot. Egész havi fizetése rámehetett, Ilus tudta, hogy, nem az ő tiszteletére
               öltözött ki, hanem Paulette diktálta ezt az eleganciát. És más is történt, valami
               furcsa, nyugtalanító és szokatlan dolog. A mindig rosszkedvű, szórakozott, hallgatag
               Pista egyszerre felgyulladt, a különben eléggé egyszerű fiú szinte szikrázóan
               szellemes lett, hangos volt, nevetett, izgult, egész lénye felfokozódott valami
               különös benső tűz lázában.</p>
            <p>Táncoltak. Tango argentino. Epekedő szakszofon. Pista Paulettet kérte fel, előzőleg
               Ilussal táncolt.</p>
            <p>Ilus szinte eszméletlen rémülettel nézte őket. Micsoda tánc ez! Paulette, a táncosnő,
               a párisi éjszakák csillaga, ahogyan testével maga is muzsikálta a tangót, szinte
               perzselt a ritmusok felforrósult szépségében.</p>
            <p>Mindenki nézte, a férfiak felfigyeltek, mintha villamos ütés érte volna őket, a nők
               elragadtatva és irigyen figyelték.</p>
            <p>Ilus sírni szeretett volna. Az ő zavart és ügyetlen tánca, melynek nem volt parfőmje.
               A lámpaláza, állandó feszélyező érzése, hogy nem való ide a gazdag, előkelő
               társaságba. És a nővére! Mint egy külön világ! Mennyivel szebb, elegánsabb, hódítóbb,
               mint ő!</p>
            <p>És Pista!</p>
            <p>Tóth Pista mérnök, az ő vőlegénye, aki alig öt perc előtt hidegen és unottan tipegett
               vele a parketten, szótlanul, a mozdulatok unott gépiességével. Csak a lába mozgott,
               de a szíve, mintha elállították volna a dobogását, az egész ember be volt csukva,
               mint egy vasárnapi bolt, le volt húzva a redőnye, nem lehetett látni semmit az abban
               felhalmozott szép és értékes portékákból. De most megint fel volt húzva a redőny,
               ragyogott, fénylett a kirakat, mint egy ékszerészbolt, csupa szikrázó drágakő.</p>
            <p>Ilus iszonyúan erőlködött, hogy fel ne sikoltson és hangos sírásra ne fakadjon. Nem
               hazudhatott tovább magának, nem volt értelme az áltatásnak. Teljes nagyságában
               felismerte a veszedelmet. Pista Paulába szerelmes. És Paula...</p>
            <p>Nem mert tovább gondolkozni, ájulás környékezte. Fel akart ugrani, letépni magáról a
               nővérétől kapott gyönyörű ruhákat, valami retteneteset csinálni...</p>
            <p>De azért semmi sem történt, csak nagyon sápadt volt, mikor Paula és Pista visszajött
               az asztalhoz.</p>
            <p>- Nagyszerű volt! - mondotta Pista. - A sógornő tündérien táncol!</p>
            <p>- Kérlek, menjünk, nem érzem jól magam! - mondotta elhalványulva Ilus.</p>
            <p>Paulette meglepett pillantást vetett rá. Egy pillanat alatt mindennel tisztában volt.
               Ilus féltékeny. Dacosan ajkába harapott. Igy is jól van.</p>
            <p>- Menjünk a korzóra sétálni. A friss levegő jót fog tenni! - vélte Pista.</p>
            <p>- Nem, szédülök. Kissé le szeretnék feküdni Paula szobájában. Maga addig szórakozzon
               itt egyedül!</p>
            <p>Ebben maradtak és a két nővér kisietett a hallból.</p>
            
         </div>
         <div type="chapter">
            <head>VI.</head>
            <p>Amikor becsukódott mögöttük a szállodai szoba ajtaja, Ilusból egyszerre kitört a
               visszafojtott indulat. Halk, csukló sírás tört ki belőle. Paulette megrendülten állt
               húga előtt. A három év, amely közéjük zuhant és olyan messze sodorta húgától,
               egyszerre kisuhant életéből. Egy pillanatra ismét a régi testvér volt, aki a
               konyhában összebújva tanácskozza meg nővérkéjével filléres gondjaikat, naiv kis
               szerelmeiket.</p>
            <p>- Iluskám, mi történt, mért sírsz?</p>
            <p>Ilus dacosan rázódott fel. Mintha kicserélték volna, a szelíd, halk hangú, az élettől
               alázatossá taposott lány csupa lángoló indulat volt.</p>
            <p>- Mért jöttél - kiáltotta magánkívül - mért tettél szerencsétlenné?</p>
            <p>Paulette elképedve nézett rá.</p>
            <p>- Őrült vagy - mondotta - nem tudod, mit beszélsz! Jobb vagyok hozzád és többet
               tettem, mint bármilyen más testvér az én helyemben.</p>
            <p>- Igen, kivettél az állásomból, ajándékokba fullasztottál, de olyan gonosz
               uzsoraáron, amelyért életemmel fizetek!</p>
            <p>- Nem értelek, miről beszélsz?</p>
            <p>- Nagyon jól tudod! Elcsavartad Pista fejét. Elvetted tőlem...</p>
            <p>- Nem tudod, mit beszélsz...</p>
            <p>- Ne tagadd! Mindent láttam, ahogyan gyujtogattad, kacérkodtál vele tánc közben.
               Ahogy napok óta szédíted... Már utál engem. Hideg, kényszeredett minden szava. Rám se
               néz. Mért tetted ezt? Mit akarsz tőle? Nem hozzád való. Te mindent megkaptál az
               élettől. Szebb vagy, mint én, milliomos a vőlegényed, mért veszed el tőlem ezt az
               egyetlen boldogság-morzsát, amelyet én kaptam...</p>
            <p>Dermedt, mérgezett csend hullt közéjük néhány pillanatra, ahogy ellenségesen villant
               össze a szemük.</p>
            <p>Azután Paulette vállat vont.</p>
            <p>- Azt akarod, hogy tűnjek el ismét életedből? Megtehetem. Ezek után igazán nem tart
               vissza semmi. Elutazhatom, akár még ma este. Azt hiszem, tíz óra tájban indul egy
               vonat Bécs felé. De ez volna veled szemben a legnagyobb gonoszság. Te nem értesz a
               férfiakhoz. Ha én most hirtelen eltűnök, úgy ez a fiú soha életében nem tud engem
               elfelejteni és ahányszor hozzá fogsz símulni, rám fog gondolni, velem fog
               összehasonlítani és rólam fog beszélni.</p>
            <p>- Pista szeret engem! - kiáltotta kétségbeesetten Ilus.</p>
            <p>- Talán csakugyan szeretett. Nem tudom. Az ember néha szándékosan kábítja magát és
               elhitet magával bizonyos érzéseket. De egy bizonyos: most csakugyan én tetszem neki
               jobban. Beszéljünk nyiltan erről. Nem tehetek róla, nem akartam elcsábítani...</p>
            <p>- Hazudsz! Láttam, micsoda gonosz, kacér játékot folytattál vele!</p>
            <p>- Úgy viselkedtem, mint ahogyan a világ minden férfiával szemben viselkedik minden
               társaságbeli nő. Kedves voltam és jókedvű.</p>
            <p>- Ugrattad, szédítetted!</p>
            <p>- És ha azt mondom, hogy tévedsz... nem játszottam vele...</p>
            <p>Ilus megtántorodott. Arca egy fokkal még halványabb lett.</p>
            <p>- Hogy érted ezt? Mit akarsz ezzel mondani?</p>
            <p>Paulette kínzott mozdulatot tett.</p>
            <p>- Olyan nehéz értelmesen beszélni veled, Ilus. Ne haragudj, de egy kicsit ostoba és
               primitív vagy. Úgy beszélsz és gondolkozol, mintha színpadon képzelnéd magad. Még jó,
               hogy vitriollal nem fenyegetődzöl. Hogyan magyarázzam én meg neked, hogy a szerelmet
               nem lehet makacssággal, harccal és érzelmes hozzátapadással kicsikarni a férfiakból.
               Hogy az egy váratlan villamoskapcsolás, amelynek nincsenek törvényei, amit nem lehet
               és nem is kell előkészíteni. Ismétlem: eszemben sem volt magamba bolondítani Pistát.
               De ha megtörtént, úgy nincsen emberi erő, amely ezt jóvá tehetné. Hasztalan próbálna
               ő is küzdeni ellene, külsőleg talán rendbe jönne minden, de a vére minden cseppjében
               tovább is csak a szenvedély izzana.</p>
            <p>- Gyilkos! - hördült fel Ilus.</p>
            <p>- Micsoda nagy szavak! - mosolygott keserüen Paulette. - Ülj le, Iluskám és hallgass
               meg nyugodtan. Ne itélj könnyen és elhamarkodottan felettem. Nem ismersz. Nem tudod,
               micsoda embertelen gyötrelmeken, milyen szörnyű vesszőfutásokon át jutottam én idáig.
               Olyan magányosan kóboroltam esztendőkig a nagy városok éjszakáiban... kiöltözve és
               illatosan és minden este, sok esztendő minden végtelen éjszakáján frakkok és
               szmokingok gyilkos gyűrűjében utálkoztam. Minden vakító ingplasztron felett mohó és
               ellenszenves fej vigyorgott rám, emberek, akikhez semmi közöm nem volt, akik semmit
               sem tudtak rólam, csak azt, hogy csinos és kívánatos vagyok, akik nem törődtek azzal,
               hogy van-e gondom, hogy érzek, gondolkozom, szenvedek-e? Néztek, mint egy árut, mint
               egy kirakatba tett szőnyeget vagy más csecsebecsét. Te nem tudod, mi az, amikor
               ennyire megalázzák az embert, hogyan lehet tombolni, őrjöngeni a gyűlölettől és
               kétségbeeséstől...</p>
            <p>Hirtelen félbeszakította magát és szinte ellenségesen nézett Ilusra.</p>
            <p>- Mért beszélek én neked erről? Mért mentegetődzöm? Úgysem érthetsz meg. Gyűlölsz!
               Mit tegyek! Engem olyan kevesen szerettek igazán...</p>
            <p>- A vőlegényed...</p>
            <p>- A hiúsága van megsértve, izgatja, hogy nem érhetett el. Beleőrül, hogy akadályba
               bukkant. Ez felgyújtotta fantáziáját, őrületbe korbácsolta az idegeit. A szerelem...
               az más!</p>
            <p>- Igazad van, én nem értem a te finom meghatározásaidat, Paula. Csak azt tudom, hogy
               meg akarsz rabolni, feldúltad a boldogságomat...</p>
            <p>- Megmentettelek! Pista sohasem szeretett téged!</p>
            <p>- Hazudsz!</p>
            <p>Paulette fáradt mozdulatot tett.</p>
            <p>- Ah, menj vissza hozzá... mit bánom én! Holnap elutazom.</p>
            <p>Az ajtón kopogtak. Pista dugta be a fejét.</p>
            <p>- Jobban vagy már? - kérdezte.</p>
            <p>- Igen, már sokkal jobban van! - válaszolta Ilus helyett Paulette. - Azt hiszem, múló
               szédülés volt, talán nagyon meleg volt a teremben. Mindenesetre viselje majd gondját,
               kissé gyenge, érzékeny teremtés. Én holnap elutazom...</p>
            <p>- Elutazik? - hebegte Pista és szívéből kiszökött a vér. Nem tudta leplezni rettentő
               felindulását. - Hiszen azt mondta, még egy hétig marad...</p>
            <p>Ilus idegrohamot kapott a dühtől és kétségbeeséstől.</p>
            <p>- És ha azt mondta? És ha elutazik? Mért vagy úgy megrendülve? Mért sápadtál el?
               Szereted?</p>
            <p>Olyan brutális és szenvedélyes volt a támadás, hogy a férfi valósággal
               megtántorodott. Elszörnyedve, halálos zavarban nézett Ilusra.</p>
            <p>- No-no, ne rémüljön meg annyira, nincsen semmi baj! - igyekezett Paulette menteni a
               helyzetet. - Ilus féltékeny. Előfordul ilyen csacsiság fiatalok között.</p>
            <p>- Beszélj, mondd, hogy hazudik, hogy nem szereted őt, hogy csak engem akarsz! -
               kiáltotta szinte eszelősen Ilus.</p>
            <p>Paulette sajnálkozva nézte. Tudta, hogy a szerencsétlen mindent menthetetlenül
               elrontott. A férfi örökre kiábrándul abból a nőből, aki ilyen porig alázottan veti
               magát a lába elé.</p>
            <p>A férfi szinte lélektelenül fordult Paulettehez:</p>
            <p>- Bocsásson meg - dadogta.</p>
            <p>De nem fejezhette be. Ilus szinte tombolva ragadta meg a karját.</p>
            <p>- Miért kérsz bocsánatot? Ne állj szóba vele! Gyere, menjünk!</p>
            <p>És valósággal magával hurcolta a megrőkönyödött vőlegényét.</p>
            <p>Kint az uccán azonban elmúlt a bénító varázs, Tóth Pista egyszerre felszabadult, nem
               érezte azt az elfogultságot, mint Paulette jelenlétében.</p>
            <p>- Mit jelentett ez? Miket mondtál, mit tettél? - támadt indulatosan Ilusra.</p>
            <p>- Szívem - didergett meg a lány és szeme könnyekei telt meg - szeretlek, nem akarom,
               hogy elhagyj miatta!</p>
            <p>- Nagyon kínos és nagyon tapintatlan voltál! - válaszolta Pista és az arca, hangja
               csupa visszafojtott bosszúság, tehetetlen düh volt.</p>
            <p>- Ne haragudj, nem szabad haragudnod! - esdekelt Ilus. - Ugy-e mellettem maradsz és
               szeretsz? - kérdezte könyörögve.</p>
            <p>- Igen... természetesen! - válaszolta szórakozottan Tóth István. De már nem is
               figyelt a lányra, szerette volna lerázni, egyedül maradni és gondolkozni. Az érzések
               fergetegszerűen rohanták meg.</p>
            <p>Alig várta, hogy az autóbuszmegállónál valamilyen ürüggyel elbúcsúzzon.</p>
            <p>- Találkoznom kell a kollégáimmal. Tudod, minden hónapban társasvacsoránk van,
               amelyen az igazgatók is megjelennek. Ebben a hónapban kissé előbb tartjuk meg...</p>
            <p>Szinte boldog volt, mikor Ilus felszállt az autobuszra. Maga is elcsodálkozott, hogy
               így tud örülni. Meglepte, hogy ennyire terhére volt Ilus. A felismerés, hogy ennyire
               nem szereti. Most már határozottan tudta, hogy nem fogja feleségül venni. Eddig is
               sejtette, bújkált, lappangott benne az érzés, de most egyszerre ellenállhatatlan
               erővel robbant ki belőle.</p>
            <p>Menekülni fog. Nagyszerű látomások lobogtak fel előtte, bíbor szédület kábította.
               Valami nagy, mindent elsöprő isteni szenzáció lázában remegett. Csoda történt vele.
               Valóra vált a lehetetlen!</p>
            <p>Paulette szerelmes belé. Ez nem lehet kétséges. Ilus viselkedése nem hagyott kétséget
               efelől. Ezért kell Paulettenek hirtelen elutaznia. Miatta! Mert szereti!</p>
            <p>Tóth István ragyogó önérzettel húzta ki magát. Ilyesmit eddig csak regényben
               olvasott, vagy moziban látott. Hogy egy, az élet szélére sodort átlagos, kis, szürke
               emberbe beleszeret a világ legnagyszerűbb nője. Szép, gazdag, káprázatosan elegáns,
               egy vasútkirály menyasszonya!</p>
            <p>De hirtelen összecsuklott, a szívverése is elállt a rémülettől. Eszébe jutott, hogy
               Paulette az éjszaka elutazik.</p>
            <p>Határtalan düh viharzott fel benne. Mindennek Ilus az oka. A jelentéktelen, irigy,
               nyűgös nyafogó, tapadó kis teremtés. Ő üldözte el Paulettet!</p>
            <p>De ennek nem szabad megtörténnie! Most nem szabad érzelmeskedni. Csak semmi
               ellágyulás. Határozottan, erélyesen, azonnal kell cselekedni. Az élet egyszer
               csillogtat csak ilyen szédítő lehetőséget.</p>
            <p>Megfordult és gyors léptekkel ment visszafelé a Dunapalota felé.</p>
            
         </div>
         <div type="chapter">
            <head>VII.</head>
            <p>Paulette az ágya szélén ült és hosszú, ideges ujjai remegve siklottak végig a
               veronálpasztillákon. Még sohasem volt ennyire fáradt, elkeseredett, életúnt. Mintha
               hirtelen kilobbant volna benne minden életerő.</p>
            <p>- Elfogyott a benzin, kényszerleszállás! - mormogta és egy régi emlékre gondolt,
               amikor Genfből repülőgépen ment Párisba és útközben hirtelen le kellett szállniok,
               mert kifogyott a benzin. Akkor is ilyen napsütéses magasságból siklott le hirtelenül.
               - Olyan céltalan, olyan ostoba minden! - gondolta fanyarul. A végzete, hogy mindenkit
               boldogtalanná tesz. Mennyi gyűlölettel távozott Ilus...</p>
            <p>Tóth István! Tulajdonképpen őrület! Nem szép, nem érdekes, nem szellemes, koldus. És
               mégis!... Hát meg lehet ezt érteni? Szereti! Tetszik neki! Ez a buta, jelentéktelen
               ember. Azokkal a rajongó szemekkel. Ahogyan égett, remegett tánc közben, a néma
               imádata, az érzéseknek ez a furcsa szűzies ősisége! Kár volt Pestre jönni. Ostobaság
               volt felviharoztatni régen eltemetett érzéseket. Most már nagyon nehéz lesz újra
               megnyugodni, visszamerevülni a cinikus közönybe.</p>
            <p>De majd csak lesz valahogyan. Csak gyorsan el innen, mielőtt nem lesz késő! Ilus majd
               rendbe jön vőlegényével, a fiú ki fog magyarázkodni...</p>
            <p>Csomagolni kellene. De képtelen mozdulni. Olyan halálosan fáradt. Csengetni fog a
               szállodai inasnak. Majd az becsomagol...</p>
            <p>Kopogtak.</p>
            <p>Furcsa, gyáva kopogással. Ahogyan a titokban érkezők szoktak, akik nem akarják, hogy
               mások is meghallják a kopogást. Sürgetően, könyörögve. Magányos, szép asszonyok
               ismerik már ezt a kopogást.</p>
            <p>Paulette pillanat alatt talpra szökött.</p>
            <p>- Szabad!</p>
            <p>Tóth István lépett be.</p>
            <p>Halálos zavarral, az izgalomtól elfulladva álltak egymással szemben.</p>
            <p>- Bocsásson meg! - dadogta Tóth és remegő ujjai közül a földre csúszott a
               kalapja.</p>
            <p>- Miért jött vissza? Hogy mert visszajönni?! - kérdezte indulatosan Paulette.</p>
            <p>- Nem tudtam mást tenni,... kellett! Ha belehaltam volna, akkor is!</p>
            <p>- Ez gonoszság... Árulás szegény kis húgom ellen! Takarodjon innen. Hogy képzeli,
               hogy én egyedül fogadom magát?</p>
            <p>- Nekem mindegy... ha gyülöl is... én most már úgysem élhetek tovább. Ha elutazik,
               főbelövöm magam.</p>
            <p>- Zsarol?</p>
            <p>- Gyónok! Az igazat mondom. Az én életem zátonyra futott. A nagyapámnak még kétezer
               hold príma földje volt, az apám tönkre ment és én már koldús vagyok. De a véremben
               még a kiskirályok régi álma és vágya bujkál. Ezt én is csak azóta tudom, amióta magát
               megismertem. És most már nincsen visszatérés. Nem tudok többé megalkudni,
               belenyugodni a vigasztalan szürkeségbe. Felorkánlott az igazi természetem. Szeretem
               magát...</p>
            <p>- Legyen esze. Meg akarja ölni Ilust? Feleségül kell vennie.</p>
            <p>- Ez volna a legnagyobb becstelenség. Ha így venném el, szerelem nélkül. Ha folyton
               gyűlölnöm kellene, mert arra gondolnék, hogy ő állt kettőnk közé!</p>
            <p>- De hát hogyan gondolja ezt? Menyasszony vagyok... És maga nem érdekel. Érti?
               Távozzék. Vagy azt akarja, hogy csengessek és a pincérrel dobassam ki?</p>
            <p>Tóth dacosan leült egy székre.</p>
            <p>- Nem megyek. Kidobat? Botrány? Nagyon kis dolgok, amikor az ember élete legnagyobb
               pillanatát éli. Én most már csak addig létezem, ameddig ebben a szobában vagyok.
               Ezt jól tudja. Maga ért a férfiakhoz. Megérzi, mikor valaki komolyan beszél. Tudja,
               hogy a kezében tartja az életemet. Én nem értek nőhöz. Nem voltam sohasem szerelmes.
               Csak most. Nem kínálhatok magának pénzt és ékszereket. Nincsenek vasútjaim
               Afrikában. Csak érzéseim vannak. Ez a rongyos kis életem. Ezt adom magának.</p>
            <p>A szavai úgy hullottak a nőre, mint a forró láva. Paulette lehúnyta szemét, a pillája
               alól könny csordult ki. Nagyon szenvedett és nagyon boldogtalan volt.</p>
            <p>- Menjen, - súgta halkan, - hát nem látja, hogy nekem nem szabad, nem lehet boldognak
               lennem! Kérem, könyörgöm, ha igazán szeret, hagyjon magamra. Majd elmúlik, le fog
               csillapodni a nagy háborgása és szeretni fogja Ilust...</p>
            <p>- Csak magát szeretem!</p>
            <p>- Drága barátom... ez esztelenség, szerencsétlenné akar tenni mindnyájunkat?</p>
            <p>- Nekem minden mindegy. Ez a nagy pillanat, amikor mindent felteszek egy kártyára,
               amikor eldől az életem! Maga bátrabb, mint én, én csak ma este rázódtam fel abból az
               aléltságból, amelyben eddig éltem. De maga mindig harcolt, ezt az éjszakát várta
               öntudatlanul. Amikor találkozni fog valakivel... velem, aki nyomorult, eltaposott
               emberféreg voltam addig, amíg maga meg nem váltott!</p>
            <p>Paulette megrendülve hallgatta a férfit. No lám, milyen nagyszerű szavakat talál,
               hogy kigyulladt, mintha csakugyan a mesék varázslata történt volna vele. A
               jelentéktelen emberke megrázkodott, lehullatta kopott, elnyűtt bőrét és most
               kiragyogva, hódító és forró férfiassággal áll előtte.</p>
            <p>Micsoda éjszaka volt ez itt a szálló rokokó szalonjában, milyen fülledt, titkokat
               hozó. Paulette még sohasem érezte ezt a furcsa remegést, a riadt félelem és a
               józanságtól megfosztó vágy nagyszerű harcát. De még védekezni próbált.</p>
            <p>- Ha szeret, akkor most távoznia kell. Majd írni fogok, életjelt adok. Most mind a
               ketten őrültek vagyunk. Várjuk meg a holnapot, amikor józanabbul gondolkozhatunk...
               Ne nyúljon hozzám... hagyjon... nem akarom...</p>
            <p>De a tiltakozás belefulladt az első csókba. Nem is csók volt, hanem valami fájdalmas,
               rémült marcangolás, ahogyan a két ijedt száj, melyekben még tiltakozó szavak
               rekedtek, szinte viaskodva, a szenvedély gyilkos összecsapásával támadt egymásra.</p>
            <p>A telefon berregett.</p>
            <p>Átkozott, bűvöletet tépő hang.</p>
            <p>Mikor az extázis nagyszerű káoszából jeges zuhanyra ébredünk. Félszeg és groteszk
               lesz az előbb még nagyszerű mozdulat, a támadás isteni szemérmetlensége kínos zavarrá
               torzul. A győzelem piros muzsikája helyett a rémület dobol fel: valami borzalom
               következik.</p>
            <p>A telefon újra csenget.</p>
            <p>Nem lehet tovább habozni. Paulette sírni tudna dühös haragjában. Ilus lesz - gondolja
               magában - és szeretne meghalni, föld alá süllyedni, vádat és szégyent érez.</p>
            <p>- Halló, ki beszél?</p>
            <p>A férfi mozdulatlanul nézi, a szive vadul ver, ő is meg tudna halni, annyira kétségbe
               van esve.</p>
            <p>Paulette halkan felsikoltott. Meghatározhatatlan, furcsa hangon, amely zavart,
               indulatot takar, hazudik, nincsen határozott hangszerelése, mindenre
               magyarázható.</p>
            <p>- Maga az, Jean? - kiáltja és a szeme már rémülten villant Pista felé, közölte vele a
               veszedelmet. A férfi értelmetlenül bámult rá.</p>
            <p>- No de micsoda meglepetés! Oh, ez nagyon kedves... várjon egy pillanatig, mingyárt
               feljöhet! - mondotta hadarva és izgatottan.</p>
            <p>Lecsapta a hallgatót, a hajától a kisujjáig remegett.</p>
            <p>- Menjen, meneküljön! - kiáltotta magánkívül Pistának. - A vőlegényem van itt,
               repülőgépen érkezett Genfből. Meglepett.</p>
            <p>Mint a pöröly zuhant a szó a férfi agyára. Beleőrült. Tébolyult dac lángolt fel
               benne.</p>
            <p>- Nem megyek! - mondotta és állt égő szemmel, halálra váltan.</p>
            <p>Paulette hozzáugrott és megrázta a vállánál.</p>
            <p>- Térjen magához, hogyan képzeli ezt? Ne veszitse el józanságát! Ne tegyen tönkre!
               Mindent el fogok intézni. Találkozni fogunk. De most el kell tűnnie...</p>
            <p>- Ha az az ember belép, megölöm!</p>
            <p>Paulette idegrohamot kapott kétségbeesésében. A hangja szinte rikácsolt.</p>
            <p>- Ha nem megy el... mindenre képes vagyok. Segitségért kiáltok. Azt mondom, hogy
               erőszakkal rámtört... Menjen, menjen, mit akar még?</p>
            <p>- Mondja, hogy szeret. Hogy sohasem lesz ezé az emberé, csak az enyém!</p>
            <p>- Szeretem!</p>
            <p>- Esküdjön!</p>
            <p>Paulette homlokát kiverte a verejték. Már nem is élt. Tudta, hogy pillanatok
               választják el a katasztrófától.</p>
            <p>- Esküszöm!... Higyje el, hiszen láthatta az előbb. No menjen, legyen jó fiú, holnap
               telefonálhat...</p>
            <p>Az ajtó felé lépett és visszatántorodott.</p>
            <p>- Oh, már itt vannak, hallom, most szálltak ki a liftből!</p>
            <p>Végigsimította homlokát.</p>
            <p>- Elvesztem! - dadogta.</p>
            <p>Hirtelen a hálószoba ajtajához ugrott és felrántotta.</p>
            <p>- Rejtőzzön oda. Várja meg az alkalmas pillanatot. Mialatt mi beszélgetünk, szökjön
               ki halkan a folyosóra. Minden szobának külön kijárata van...</p>
            <p>És valósággal betuszkolta Tóth Istvánt.</p>
            <p>A következő pillanatban szélesen kitárta a szalon ajtaját és Mattisse elé
               sietett.</p>
            <p>- Féltékeny szörnyeteg - mondotta és már mosolygott, - titokban utazott utánam.
               Tetten akart érni...</p>
            <p>- Igen, egy kicsit csakugyan megbolondultam! - nevetett Mattisse. - Képzelje, egy
               fontos tárgyalás kellős közepén eszembe jutott maga és egy órával később repülőgépre
               ültem. Algirból Marseille-be röpültem és onnan Genfen és Bécsen át egyenesen
               Budapestre. Hogy van? Mintha megszépült volna...</p>
            <p>- Maga a világ legkedvesebb gavallérja...</p>
            <p>- Keveset írt. Ez is nyugtalanított.</p>
            <p>- Félbeszakitotta üzleti tárgyalásait?</p>
            <p>- Igen. Meggondoltam magam. Képtelen vagyok ilyen hosszu ideig maga nélkül lenni. Úgy
               határoztam, hogy előbb nősülünk. A nászútunkkal kapcsolatban felkeressük azt a néhány
               afrikai központot, ahol személyesen kell elintéznem a dolgokat. De miért ilyen hideg?
               Még meg sem ölel?! Nem örül, hogy itt vagyok?</p>
            <p>- Nagyon meghat a szerelme!</p>
            <p>- Ez minden? Meghatottságról beszél? És nem viszontszerelemről?</p>
            <p>Paulette kínpadra volt feszítve. Bármennyire figyelt titokban, nem hallotta a
               hálószoba ajtaját kinyílni, semmiféle nesz nem hallatszott a szomszéd szobából. Jeges
               rémület borzadt végig rajta. Talán csakugyan nem ment el. Lesben áll. Hallgatódzik,
               hogy ők ketten miről beszélnek? És ha most nyakába borul Mattissenak, rájuk tör és
               leszúrja vetélytársát!</p>
            <p>De nem lehetett haboznia.</p>
            <p>Duzzogva simult vőlegényéhez.</p>
            <p>- Megérdemled, hogy így fogadjalak! Hát illik rátörni a kis menyasszonyodra?
               Meggyanusítottál. Csak ne is tagadd! Meg sem mosakodtál, át sem öltöztél, úgy
               állítasz be, mint egy féltékeny férj és nem mint egy szerelmes vőlegény, akinek még
               illik adni a külsőségekre. Béreltél már szobát? Hol fogsz lakni?</p>
            <p>- Mit bánom én! Már szóltam a portásnak, ürítsék ki az egész emeletet. Csak mi ketten
               fogunk itt lakni. És most gyorsan egy csókot!</p>
            <p>- Még nem békültem ki!</p>
            <p>- Zsaroló! - nevetett Mattisse. - Hát jó bocsánatot kérek! És mert tudom, hogy ez nem
               elég, átnyujtom a váltságdíjat.</p>
            <p>Zsebébe nyult és egy ékszerdobozt halászott ki.</p>
            <p>- Ebből láthatod, hogy nem gyanusítottalak komolyan. Hiszen akkor nem ékszert, hanem
               revolvert tettem volna a zsebembe!</p>
            <p>Erre mégis csak meg kellett csókolni Mattisset.</p>
            <p>A férfi boldog nevetéssel ölelte magához Paulettet, aki azonban sietve
               kibontakozott.</p>
            <p>- Most menjen... öltözzön át, fürödjön meg! Majd együtt megyünk vacsorázni!</p>
            <p>- Jó, megyek már, maga kis zsarnok! - duzzogott Mattisse és az ajtó felé indult.</p>
            <p>Paulette sírni tudott volna izgalmában. Csak már kint lenne és átnézhetne a szomszéd
               szobába.</p>
            <p>Mattisse mégegyszer visszafordult.</p>
            <p>- Még egy búcsúcsókot, hogy erőm legyen az átöltözködéshez...</p>
            <p>És hosszan, szenvedélyesen tapadt az ajkára. Érezte, hogyan remeg, didereg karjában a
               nő, meglepte és boldoggá tette ez a felfedezés, amelyet viszonzott szerelemmel
               magyarázott.</p>
            <p>Szinte gyermekes örömmel valósággal kitáncolt a folyosóra.</p>
            <p>Paulette egyetlen ugrással a hálószoba ajtajánál termett és felrántotta.</p>
            <p>Nem csalódott. Tóth csakugyan ott állt halálra válva, görcsösen eltorzult arccal.</p>
            <p>- Miért nem mentél el, miért maradtál itt? - kérdezte lángolva Paulette.</p>
            <p>- Szereted! - dadogta Tóth. - A felesége leszel!</p>
            <p>Paulette sírni tudott volna.</p>
            <p>- Mindent elrontasz az ostobaságoddal! - kiáltotta indulatosan. - Bíznod kell bennem.
               Holnap kora reggel... mondjuk hétkor telefonálj... Kérd az én szobaszámomat.</p>
            <p>- Nem utazol vele?</p>
            <p>- Nem! De most ne kérdezz semmit, mind a ketten elvesztünk, ha csak egy percet is
               késel.</p>
            <p>A szalón felől gyanús zaj hallatszott. Az ajtó kinyílt, valaki járt a szobában.
               Paulette villámgyorsan benyitott.</p>
            <p>Mattisset pillantotta meg.</p>
            <p>- Bocsánat - mosolygott a férfi -, ittfelejtettem a kézitáskámat. Abban őrzöm a
               kulcsaimat... De miért olyan sápadt? Mi történt?</p>
            <p>- Megijesztett. Azt hittem, a szoba üres és lépteket hallottam. Az ékszer, amit
               ajándékozott, még itt fekszik az asztalon.</p>
            <p>- Ki van magánál? Kivel beszélt a másik szobában?</p>
            <p>Paulette érezte, hogy minden önuralmára szüksége van. Ájulás környékezte.</p>
            <p>- A szobapincér. Kérdezte, hogy mit akarok vacsorára. Minden este itthon szoktam
               étkezni. Megmondtam, hogy ma kivételes nap van, megjött a vőlegényem. Képzeld,
               gratulált!</p>
            <p>- Derék fickó! Megkínálom egy finom amerikai szivarral!</p>
            <p>És határozott léptekkel a hálószoba felé indult.</p>
            <p>Paulettenek elállt a szívverése.</p>
            <p>- Mindennek vége! - gondolta keserűen. - Vér fog folyni! - volt a második gondolata.
               - Az a megőrült fiú kést szúr belé vagy puszta kézzel fogja megfojtani.</p>
            <p>- Nem... ne menjen! - akarta mondani, de a szája csak némán mozgott.</p>
            <p>Mattisse benézett a hálószobába.</p>
            <p>- Üres! - mondotta és visszafordult. - Úgylátszik, már kiment!</p>
            <p>- Siessen... öltözzön már át! - toporzékolt Paulette, aki majdnem megőrült az
               idegességtől. Szeretett volna néhány pillanatra magára maradni, hogy összeszedje
               magát. Mattisse csodálkozva nézett rá.</p>
            <p>- Bocsánat! - mondotta kissé sértődötten.</p>
            <p>E pillanatban a folyosó felől különös, bizonytalan hangok hallatszottak. Valaki
               hevesen kiáltozott és egy másik hang, mintha csitítani akarta volna. A szóváltás
               egyre közelebbről hallatszott, izgatott szóbombái szinte berobbantak a szobába.
               Paulette tágra nyilt szemmel meredt az ajtóra.</p>
            <p>Aztán, mint valami pokoli rémség, felvágódott az ajtó és lihegve, fehéren, magából
               kikelve, a téboly semmivel sem törődő vak indulatában Ilus jelent meg a küszöbön és
               valósággal húzta, ráncigálta a sápadt és tehetetlen Tóth Istvánt.</p>
            <p>Iszonyú pillanat volt.</p>
            <p>Mattisse elszörnyedve döbbent vissza. Nem értette, hogy ez mit jelent? Ki ez a
               sikoltozó, örjöngő fiatal lány és mért hurcolja ide az ismeretlen férfit?</p>
            <p>Mért dermedt meg Paulette, mért vált hamuszürkére az arca?</p>
            <p>- Tudtam, hogy visszajön! - sikoltozta tombolva Ilus. - Éreztem. Nem tudtam aludni.
               Felkeltem és ide jöttem. Lesben álltam a szálloda előtt. És most tetten értem. Mered
               tagadni? Elcsábítottad...</p>
            <p>Paulette összeszedte magát. Végső erőfeszítéssel, mint aki a meredek szélén zuhanás
               közben még elkap egy faágat.</p>
            <p>- Hogy mersz így berontani hozzám? - kiáltotta szikrázó szemmel. - Nem látod, hogy
               nem vagyok egyedül. Ez az úr Jean Mattisse, a vőlegényem...</p>
            <p>Ilus megtántorodott, mint akit fejbevágtak. Csak most vette észre az idegent, aki
               ámulva és megbotránkozva nézett rá. Ez a váratlan szereplő egyszerre megzavarta. A
               világ omlott össze körülötte. Tóth Pista csakugyan visszajött, talán leselkedett,
               megpróbált Paulettehez bemenni, de egészen bizonyos, hogy nem találkozhattak. Hiszen
               itt van a nővére vőlegénye.</p>
            <p>Irtózatos szégyent érzett.</p>
            <p>- Én nem értem... nem tehetek róla... minden arra vallott, az volt a látszat...</p>
            <p>- Mit akar ez a hölgy? És mit beszél? - kérdezte Mattisse idegesen Paulettetől.</p>
            <p>- Ne haragudjon Jean, ez a csacsi lány a kis hugom... és ez a vőlegénye! Valamin
               összevesztek... a kis lány szörnyen féltékeny és engem kért fel, hogy tegyek
               igazságot!</p>
            <p>Ilus sírva fakadt. Az arca égett. Valamit ő is tudott franciául és most összeszedte a
               nyelvtudományát és szepegve fordult Mattissehoz.</p>
            <p>- Kérem... ne tessék haragudni... én igazán nem vagyok olyan szörnyeteg, mint
               amilyennek látszom... és nagyon örülök, hogy megismerhettem magát...</p>
            <p>Olyan kedvesen, annyi kislányos naivsággal mondta ezt, hogy Mattisse hangosan
               felkacagott.</p>
            <p>- Óh, kérem, el vagyok ragadtatva! Mindig hallottam, hogy a magyarok milyen
               temperamentumosak! Ez az igazi szenvedély! Ezt csak Spanyolországban találhatjuk,
               Délolaszországban és az önök szép hazájában...</p>
            <p>- Ne beszéljen butaságokat, Jean! - mosolygott Paulette.</p>
            <p>- Paulette egyelőre még nem féltékeny ennyire rám! - tréfálkozott tovább Mattisse. -
               Mindenesetre irigylem a vőlegényét, kisasszony, hogy ön ennyire szereti. Szerencsés
               fickó! - intett mosolyogva Tóth felé.</p>
            <p>Tóth mereven, halványan állt. Nem értette, hogy mért nem omlik össze a világ.</p>
            <p>- Remélem, holnap jobb kedvben fogjuk egymást viszontlátni - folytatta Mattisse. -
               Majd együtt töltjük az egész napot. Végigautózunk a városon, megmutatják a
               szépségeit...</p>
            <p>Ilus és Tóth sietve visszavonult. A helyzet Mattisse minden kedvessége ellenére is
               rendkívül kínos volt.</p>
            <p>Tóth minden izében remegett a felindulástól.</p>
            <p>- Remélem, - mondotta, mikor az utcára értek, - hogy a történtek után természetesnek
               fogod találni, hogy mi ketten többé nem találkozhatunk!</p>
            <p>Ilus nagyon alázatos, összetört, nyomorult volt.</p>
            <p>- Miért haragszol? Hiszen csakugyan visszajöttél... Egyedül akartál lenni Paulával.
               Nem tudhattad, hogy megjött a vőlegénye!</p>
            <p>- Nem igaz... nem szerelmeskedni akartam. Rólad akartam beszélni vele. Panaszkodni
               akartam különös viselkedésed miatt. Meg akartam kérni, hogy beszéljen a lelkedre.
               Józanítson ki... De most már semmivel sem törődöm. Nem akarlak többé látni...</p>
            <p>- Ezt mondod? Ilyen egyszerűen? És ha megölöm magamat?</p>
            <p>- Fenyegetéssel akarsz magadhoz kötni? A legsilányabb nők szokása. Akikben nincsen
               önérzet, büszkeség. Ennél mégis csak többre tartalak.</p>
            <p>Ilus felvetette fejét. Arca csupa könnyes fájdalom volt. Mint egy szenvedő Madonnáé.
               Megalázta, eltaposta, aki az istene volt. Komiszul, hidegen, részvétlenül.</p>
            <p>- Menj! - mondotta és a hangja olyan volt, mint egy haldokló sóhajtása. - Nem fogok
               többé az utadba állni.</p>
            <p>Egy autó reflektora villant a szemükbe. Alig tudtak félreugrani. Csak egy villanás
               volt az egész, de azért mind a ketten felismerték a bent ülőket. Cilinder, frakk,
               bunda, diadém. Mattisse és Paulette.</p>
            
         </div>
         <div type="chapter">
            <head>VIII.</head>
            <p>Félkilenc felé kábultan, az álom édességétől nyügözve ébredt Mattisse. Nagyszerű este
               volt. Már nem tudta bizonyosan, melyik mulatóban táncoltak és pezsgőztek. Mattisse
               sohasem hitte, hogy Pesten ilyen remek lokálok vannak, hogy hamisítatlan amerikai
               jazz játszik, valódi négerek énekelnek és táncolnak és a lányok olyan szépek, mintha
               csak egy amerikai revűből vágták volna ki őket.</p>
            <p>De minden emlék felett mint valami rózsás köd lebegett Paulette parfőmje és a
               mosolya. Még sohasem volt ilyen kedves és elérzékenyült.</p>
            <p>- Köszönöm Jean, hogy ilyen jó hozzám, hogy utánam jött Pestre. Maga túlságosan
               elkényeztet. Félek, hogy nem érdemlem meg!</p>
            <p>- Még sokkal többet szeretnék tenni magáért, - válaszolta Mattisse sugározva.</p>
            <p>- Különös, - mondta álmodozva Paulette. - Jobban szeretném, ha kevésbé szeretne.
               Senki sem méltó ennyi rajongásra. Maga túlsokat vár tőlem Jean, a trópusokon
               tanulhatta ezt a szertelen fantáziát. Meglátja, csalódni fog!</p>
            <p>- Már eddig is többet adott nekem, mint valamennyi asszony, akivel eddig
               találkoztam.</p>
            <p>A zene kitünő volt, Mattisse szenvedélyesen szeretett táncolni. Szinte eggyé olvadtak
               a zene buja ritmusában, annyi szenvedély sugárzott ki belőlük, hogy a többi táncos
               önkéntelenül felfigyelt és őket nézte.</p>
            <p>Mikor visszamentek a páholyukba, Paulette azt mondta:</p>
            <p>- Nekem most kellene az életből eltünnöm, Jean. Mert soha több szépséget és mámort
               nem fogok tudni adni magának, mint ebben a pillanatban, mikor érzem, hogy tökéletesen
               boldog...</p>
            <p>- Bolondokat beszél, kedvesem! - nevetett a férfi. És a háta mögé hajolva a nyakába
               csókolt.</p>
            <p>Hajnalban mentek haza. Mattisse nem is tudott mindjárt az autóba szállni. Egy kicsit
               gyalog mentek, a férfi szinte kicsattant a túlfűtött boldogságtól, élvezte a hűs
               szellőt, amely friss illatot hozott a budai hegyek felől.</p>
            <p>A szálloda halljában mégegyszer szerelmesen megölelte menyasszonyát.</p>
            <p>- Egy hét mulva én leszek a legirígyeltebb embere a világnak. Akkor már a feleségem
               lesz. Talán ne is utazzunk el. Tartsuk meg Pesten az esküvőnket. Még egyszer végig
               akarom élni ezt a nagyszerű éjszakát. De nem így akarom befejezni, ilyen kétségbeejtő
               búcsúzással. Mondja legalább azt, hogy szeret!</p>
            <p>- Szeretem!</p>
            <p>- Gondolni fog még rám elalvás előtt?</p>
            <p>- Gondolni fogok!</p>
            <p>Mattisse még sokáig nem tudott elaludni. A pezsgő, a szerelem, a még idegeiben remegő
               jazz kellemes bódulatban tartotta.</p>
            <p>És reggel, mikor kinyitotta a szemét, mosolygott.</p>
            <p>Paulettere gondolt, az előtte álló nap kellemességeire. Az órájára pillantott. Néhány
               perc mulva kilenc. Egy kissé korai idő az éjszakai életet élők számítása szerint. De
               egy hajnali köszöntést meg lehet azért kockáztatni.</p>
            <p>Felemelte a telefont és Paulette szobáját kérte. Hallatszott a csengetés berregése,
               de senki sem válaszolt.</p>
            <p>- A nagyságos asszony nincsen a szobájában! - mondotta be gépiesen a szállodai
               telefonközpont.</p>
            <p>Mattissenak pompás ötlete támadt. Ha nem alszik, akkor már szabad kísérletet tenni
               egy látogatással.</p>
            <p>Gyorsan felöltözködött és néhány perc mulva kopogott Paulette szobaajtaján. Senkisem
               válaszolt. Türelmetlen mozdulattal megnyomta a kilincset. Az ajtó kinyilt.</p>
            <p>- Halló Paulette! - kiáltotta jókedvűen.</p>
            <p>Csend.</p>
            <p>Most már ideges lett. Türelmetlen mozdulattal sietett a hálószoba ajtajához és
               benyitott. Majdnem felkiáltott örömében. Paulette ott ült a karosszékben, uccai
               ruhában, felöltözve. De, úgy látszik, elaludt. Vagy túlságosan elmélyedt
               gondolataiba, mert még az ajtónyílásra sem fordult meg.</p>
            <p>- Halló Paulette! - kiáltotta mégegyszer Mattisse és feléje sietett.</p>
            <p>Az ülő alak megrezzent és olyan mozdulatot tett, mintha fel akarna emelkedni.
               Ugyanakkor Mattisse már eléje került és zavart mozdulattal hökkent vissza:</p>
            <p>- Óh bocsánat, kedves kisasszony, azt hittem, hogy nővére ül itt! Jó reggelt
               mademoiselle Ilus. Hol van Paulette?</p>
            <p>A fiatal lány mintha válaszolni akart volna. Az ajka megmozdult, de képtelen volt
               megszólalni. Visszaroskadt a karosszékbe. Mattissenek csak most tűnt fel, hogy
               milyen vértelen sápadt.</p>
            <p>- Mi baja van? - kérdezte ijedten.</p>
            <p>- Semmi - egy kicsit megszédültem... majd elmúlik!</p>
            <p>- De hát mi történt? - kérdezte most már egyre növekvő idegességgel Mattisse. - Hová
               ment Paulette? És ön miért jött ide ilyen kora reggel?</p>
            <p>Torkára fagyott a szó, mert észrevette, hogy Ilus megbillen a széken és eszméletlenül
               hanyatlik hátra. A csengőhöz ugrott, hogy a pincért hívja. De ugyanakkor elhaló
               hangot hallott:</p>
            <p>- Kérem, ne hívjon senkit! Kerüljük a botrányt... nem akarom, hogy a lapok írjanak
               róla.</p>
            <p>- De hát miről van szó? Az Isten szerelmére, beszéljen! Hiszen látja, hogy majdnem
               megőrülök!</p>
            <p>A szerencsétlen fiatal lány megfogta Mattisse könyörögve előre nyújtott kezét és
               görcsösen sírni kezdett. Egy eltiport élet minden tragédiája jajdult ki ebből a
               szívettépő sírásból.</p>
            <p>Mattisse megdöbbenve nézett rá, azután egyszerre mindent megértett. Eszébe jutott az
               előző esti féltékenységi jelenet. Borzalmasan világosodott meg előtte az igazság.</p>
            <p>- Megszöktek! - kiáltotta szíven sebezve.</p>
            <p>A lány nem tudott felelni. Csak a fejével bólintott.</p>
            <p>Vannak szörnyű pillanatok, melyekben világok omlanak bennünk össze. Gyilkos erővel
               söpörnek végig a szívünkön és kitépnek belőle minden rajongást, muzsikát, végig
               orkánlanak az agyunkon és elojtják a fantázia lobogó lángjait, elsápasztják a
               gondolat izzó színeit.</p>
            <p>Ez a rettentő csalódás sziklák ormáról zuhantatta le Mattisset.</p>
            <p>És mint a zuhanó emberekkel szokott történni, előtte is lepergett a másodperc egy
               töredéke alatt egész élete. Világosan látta az öncsalást, amelyben élt, megérezte
               létének minden nyomoruságát, gazdagságának és hatalmának minden hazugságát. És
               ugyanakkor valahonnan végtelen távolból új, ismeretlen hangokat hallott, melyek a
               gőgje, az önzése alól szakadtak fel...</p>
            <p>Sírni kezdett.</p>
            <p>Még sohasem sírt. Abban a lázas rohanásban, amellyel végigszáguldott a
               tőzsdecsatákon, vállalkozási panamákon, a vér és arany tébolyult hömpölygésében, nem
               ért rá érzelmeskedni. Benne semmi sem szólalt meg halkan, szordinósan, mindig a
               legmagasabb indulatokra voltak korbácsolva az idegei, a szerelme sem volt édesbús
               epekedés, hanem vad érzékiséggel túlfűtött vak vágy, amely szenvedélyesen tört a
               célja felé.</p>
            <p>De most egyszerre megállt az őrjöngő száguldás. Valami motorhiba történt, elnémult a
               szívet és agyat zsibbasztó zúgás, ijesztő csend támadt.</p>
            <p>S e csendben sírást hallott. A saját sírását.</p>
            <p>A magáraeszmélés félelmetes és drámai perce volt ez.</p>
            <p>Hát ezért volt ötven év minden halálos erőlködése, ezért tett tönkre embereket és
               korbácsolt agyon négereket. Ezért hazudott, verekedett, csalt, ezért lihegett a pénz
               után. Azt hitte, mindent elért, fent van a hatalom legszédítőbb ormain...</p>
            <p>És akkor egy nő... egy vöröshajú kis táncosnő, egy képmutató, gonosz teremtés,
               amilyen tucatjával található minden nagyváros minden mulatójában, egy mozdulatával
               földre teríti!</p>
            <p>Ez volt hát valójában a hatalma, varázsereje, férfiúi értékének igazi mértéke.</p>
            <p>Micsoda szánalmas nyomorúság, elviselhetetlen szégyen!</p>
            <p>Felállt és az ablakhoz támolygott. Lenézett a városra. A korzó népesedni kezdett, a
               Dunán hajókürtök búgtak.</p>
            <p>Szinte ijedten tántorodott vissza.</p>
            <p>Mi köze van neki ehhez a városhoz? És a világ minden városához? Milyen célja, értelme
               lehet ezentúl életének!</p>
            <p>Ijesztő, hogy milyen egyedül, magárahagyottan áll.</p>
            <p>Most világosodott meg benne kérlelhetetlenül a szörnyű igazság: őt senki sem
               szereti!</p>
            <p>Nincsen egyetlen ember, akihez az összeomlás tragikus percében hozzá kapcsolódhatna.
               Aki részvéttel ölelné magához, aki véle tudna könnyezni...</p>
            <p>És ekkor megint érezte annak a sápadt, gyenge kis kéznek az érintését.</p>
            <p>Ilus!</p>
            <p>A boldogtalan kis ex-sógornő, aki ugyanannak a drámának a szenvedő hősnője, mint
               amely őt is halálra sebezte...</p>
            <p>- Óh, je suis si malheureuse! - jajdult ki Ilusból. - Olyan boldogtalan
               vagyok!...</p>
            <p>- Ne sírjon, kedves! - mondta Mattisse.</p>
            <p>És olyan furcsa, érthetetlen volt, hogy ő most vígasztal valakit. Mintha valami
               langyos fuvalat simogatta volna végig megdermedt szívét.</p>
            
            <p>Az autó százkilométeres tempóban rohant valahol az országúton.</p>
            <p>Két menekülő, az élet lázas forradalmárja simult egymáshoz. Kalandorvérük hajszolta
               őket ismeretlen városok felé. Két egymásra talált szerencsejátékos, akik minden nap
               mindent felraknak egy tétre, mert életüket csupán ez az izgalom fűti. Nem mernek
               érezni, gondolkozni, örökké szomjazva és lázasan vetik magukat a kábulatba. Mindegy,
               hogy mi adja a kábulatot. Játék, kokain, ölelés, bűn! Mindegy. És mindegy, hogy van-e
               pénzük, vagy nincsen. A pénz szétfolyik ujjaik között, ha pedig nincs pénzük,
               ragadozókká válnak. Nincs erkölcsük és nincs éjszakájuk. Életük minden pillanatában
               tudják, hogy elveszett, halálra ítélt emberek, akiknek csak rövid, szűkre szabott
               idejük van a teljes megsemmisülés, leleplezés, gyalázat, koldusbot előtt.</p>
            <p>De mit bánják ezt?</p>
            <p>Nem szabad gondolkozni. És csak minél több pezsgő, coctaille, kokain... Paulette és
               Tóth István sem gondolkozott. Átölelkezve ültek az autó párnáin és mámorosan élvezték
               a rohanást. Mintha új világ felé vágtattak volna. A motor fülsiketítően zúgott. Így
               jó ez, legalább nem hallatszik mögöttük a város lármája. Az a kaotikus zaj, melynek
               bizarr egyvelegjében ott jajjong, keveredik két kijátszott, megcsalt ember zokogása
               is. De jó, hogy nincsen a szívüknek antennája, melyen most felsikoltana ez a két
               vádoló sírás. Két elárvult ember szörnyű vádirata.</p>
            
            <p>Két hónap mult el. Enyhe, napsugaras őszi napok köszöntöttek a budai hegyekre. Vörös
               és rozsdabarna színekben virultak a hegyoldalak. A Svábhegy halk, előkelő délelőtti
               csendjében ilyenkor mesék zsonganak, finom és édes hangulatok bontakoznak ki a fák
               között, amilyenekben sohasem gyönyörködhetik a városi ember, mert azokért ide kell
               felkapaszkodni a hegyek közé.</p>
            <p>És akkor az ember egyszerre kezdi felfedezni önmagát. Csodálkozva látja, hogy mennyi
               nagyszerű, ismeretlen érzés bújt meg eddig benne, az életöröm, egészség és a
               törtetésnélküli csendes napok simogató édessége borul a lelkére.</p>
            <p>Turistaruhás férfi állt a szanatórium kapujában és türelmetlenül kémlelte a
               vadgesztenyefákkal szegélyezett fasort, ahol az autónak fel kellett bukkannia. És a
               kocsi még be sem fordult a kanyarulatnál, már megismerte és meghallotta a motor
               zúgását. Tudta, hogy ő fog érkezni.</p>
            <p>Fiatal, elegáns, szürke angolkosztűmös lány ugrott ki a kocsiból.</p>
            <p>- Olyan nehezen vártam! - mondta szemrehányóan a férfi. - Hiszen jól tudja, hogy
               nincsen lassabban múló idő, mint mikor a beteg az orvosára vár! Mit csinált kis
               doktorom?</p>
            <p>- És maga Jean?</p>
            <p>- Ma éjszaka először aludtam kitünően. Álomporok nélkül, frissen, egészségesen.
               Képzelje Ilus, az előbb énekeltem. Buta kis nóták jutottak az eszembe, melyeket még
               gyermekkoromban fütyürésztem. Valami határtalan, mosolygó boldogság borított el. És
               gondolkozni kezdtem, hogy mitől van ez? És minél tovább gondolkoztam, annál
               világosabban ismertem fel az igazságot, hogy én itt fent a hegyen rettentő utat
               tettem meg. Nagyobbat, mint mikor Párisból Afrika legmélyébe utaztam. Mert én most a
               régi életemből egy újba utaztam. És hogy ez így lehetett, hogy megint tudok örülni,
               hogy a vér ismét megindult az ereimben... azt egyedül és kizárólag az én drága kis
               orvosomnak köszönhetem...</p>
            <p>Ilus csendesen lehajtotta fejét.</p>
            <p>- Igen - mondotta halkan - csakugyan vannak a boldogságnak olyan furcsa, titokzatos
               birodalmai, ahová csak kettesben zarándokolhat el két nagyon sokat szenvedett,
               meglepett ember... És mi, Jean, ilyen zarándokúton vagyunk!</p>
            <p>A férfi nem válaszolt. Kinyújtotta karját és magához ölelte a lányt. Nem volt
               közöttük harc, lihegő izgalom, ez a csók friss volt és egészséges, mint a köröttük
               zengő hegyek, az aranyló nap, és a soha nem hervadó fenyvesek. Mind a ketten tudták,
               hogy találkozni fognak, hogy a nagy kerülő út, amelyen elindultak, véget ért és most
               már együtt fognak haladni egész életükben.</p>
            <p>- Szeretlek! - mondotta a férfi.</p>
            <p>- Imádlak! - válaszolta a lány.</p>
            <p>És mind a ketten érezték, hogy ismét igazat mondanak.</p>
            <p> VÉGE.</p>
            
         </div>
      </body>
	</text>
</TEI>