<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU10875" xml:lang="hu">
    <teiHeader>
        <fileDesc>
            <titleStmt>
                <title>Holttenger</title>
                <author ref="viaf:59887709">Makkai Sándor (1890-1951)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Bajzát Tímea Borbála</name>
                </respStmt>
            </titleStmt>
            <extent>
                <measure unit="words">106628</measure>
                <measure unit="pages">213</measure>
                <measure unit="vols">3</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>Holttenger</title>
                    <date>2012-07-30</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/10800/10875"/>
                    
                    <respStmt>
                        <resp>Original Electronic Edition</resp>     
                        <name>Sápi Sándor</name>
                    </respStmt>
                </bibl>
                <bibl type="printSource">
                    <title>Holttenger</title>
                    <author>Makkai Sándor</author>
                    <pubPlace>Budapest</pubPlace>
                    <publisher>Révai</publisher>
                    <date>1936</date>
                    
                    <ref target="https://mek.oszk.hu/10800/10875"/>
                </bibl>
                <bibl type="firstEdition">
                    <title>Holttenger</title>
                    <author>Makkai Sándor</author>
                    <date>1936</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="long"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-08-10"/>
        </revisionDesc>
    </teiHeader>
    <text>
        <body>
            <div type="group">
                <head>I. RÉSZ</head>
               <div type="chapter">
                    <head>I.</head>
                    <p>Dr. Katona László segédlelkész vacsorázni indult a Szent György-téren
                        hervadozó parkon keresztül. A lombok már másodszor hulldogáltak a háború
                        kezdete óta s dacára a német császár közmondássá vált ígéretének, hogy „mire
                        a lombok lehullanak, otthon leszünk”, ez a keserves dolog egyre
                        reménytelenebbül húzódott tovább s tovább. Igaz, hogy a Hőfer-jelentések
                        szerint mindenütt és folytonosan győztünk, itthon azonban a távol
                        villogó-dörgő, diadalmas haditényekkel egyenes arányban nőtt a piszok és
                        nyomorúság.</p>
                    <p>Megjelentek a kenyérjegyek, zsírjegyek és mindenféle jegyek. De kenyér
                        helyett valami tintakék kocsonya nyúladozott a tányér mellett, a zsírt pedig
                        már mindenki csak az igazi nevén, margarinnak hívta. A szép fehér kockacukor
                        helyett először kristályt adtak a fekete mellé a kávéházban, szürke
                        üvegszilánkocskákhoz hasonlót, ami hosszas kavarás után is törhetetlenül
                        recsegett az ember foga között. De miután ezt sokat morogták az élvezők,
                        egyszercsak megunta és eltűnt, helyet adván egy szennyes és büdös masszának,
                        ami apró sárga nyüvekből képződött s a nyers cukor zord nevét viselte.
                        Dacára ennek, nem ropogott, sőt gyorsan és engedelmesen szétolvadt a
                        feketében, viszont kocsikenőcsöt csinált belőle s szemérmetlenül illatozott.
                        Ami magát a kávét illeti, már régesrég nem volt kávé, hanem sok egyéb.
                        Igazán csak kegyeletes emlékezésből itták a legkitartóbb törzsvendégek, hogy
                        a tradíció meg ne szakadjon a mult és jövő között.</p>
                    <p>Ezek kicsiségek. Katona László például könnyen túltette magát rajtuk. De ami
                        a városból, az ő áhítattal rajongott városából lett, az mind
                        elviselhetetlenebbül gyötörte. A tiszta, csendes, úri város, a gyönyörű
                        fasorok, üde virágágyak, hallgatag kis paloták, méltóságos öreg temp­lomok
                        és szép komoly iskolák messze földön híres otthona, melynek levegője a
                        magyar szellem finomságától és előkelőségétől illatozott, most erjedő
                        szagoktól bűzölögve, porral, szeméttel teleszórva, minden tenyérnyi helyen
                        dinnyehéjjal, cigarettavéggel borítva, lezüllöt­ten fetrengett a
                        hulladékokkal telített, betegen szivárgó folyó partjain. Bár az este sötétje
                        jótékonyan elfödte a piszok egyre dagadóbb tengerét. Katona László még
                        szomorúbb volt, mint nappal. Úgy érezte, hogy nemcsak beszennyezték, hanem
                        meg is vakították a szerencsét­len Város-hercegnőt. Csak minden ötödik,
                        hatodik villanypóznán szomorkodott egy-egy apró körtécske. Megfoghatatlan,
                        hogy a világítással miért kell spórolni, hiszen a villanyáramot nem
                        Olaszországból szállítják és nem vagonírozzák a harcterekre, derék
                        katonáinknak, akikért az itthonlevőknek illik nélkülözni. A főispán úr, meg
                        a polgármester úr azonban, úgylátszik, egész terjedelmében szószerint
                        igyekezett végrehajtani a kormány rendeleteit az általános takarékoskodás
                        tárgyában. A katonák mindenesetre helyeselték ezt az intézkedést, mert a
                        vak­sötétben zavartalanul ostromolhatták a kapuk alatt, vagy a park zugaiban
                        a Katikat. Lászlónak ugyancsak vigyáznia kellett, amíg a parkon
                        áttapogatózott, hogy akaratlanul bele ne avatkoz­zék a hadsereg műveleteibe,
                        melyek a teljes és végleges hódítás jegyében folytak minden talpalatnyi
                        helyen.</p>
                    <p>Alapjában véve mindez magától értetődő és nagyon természetes következménye
                        volt annak a ténynek, hogy Ferencz József „mindent meggondolt és
                        megfontolt”. Ebben a „mindenben” bizonyára csak puszta véletlenségből nem
                        foglaltatott benne Katona László személye és az életről való elképzelése.
                        Tény azonban, hogy a császár fenkölt elhatározása teljesen össze­kuszálta a
                        fiatalember terveit.</p>
                    <p>Mikor hét évvel ezelőtt egy messzi kis vidéki középiskola első tanulójaként
                        leérettségizve először került bele a nagy egyetemi központ légkörébe, tele
                        volt az ifjúság nagyotakarásával. Nem kisebb cél tündöklött fel előtte, mint
                        ennek a gyönyörű, titokzatos városnak meghódí­tása. Ezen a kultúrájára
                        méltán büszke Olimpuszon egyenesen az istenek közé törni fel, miért is
                        látszott volna lehetetlennek előtte? Tizennyolcéves volt, a vallástanár, a
                        magyar irodalom­tanár és a történettanár szerint kiváló tehetségekkel
                        megáldott s tele harcikedvvel, az elhiva­tott­ság prófétai
                        bizonyosságával.</p>
                    <p>Igaz, hogy csak egy viselő s egy fekete ruhája volt hozzá és pénze semmi, de
                        nyilvánvaló, hogy minden ösztöndíj és pályatétel egyenesen érette létesült s
                        alig várja, hogy benne találja meg óhajtott elnyerőjét. Később ugyan
                        merültek föl kisebb nehézségek. Kiderült, hogy van­nak más nagyrahivatottak
                        és tehetségek is, továbbá, hogy léteznek szeszélyes professzo­rok, akik nem
                        hajlandók egy csapásra behódolni. De egészében mégis minden úgy sikerült,
                        ahogy megálmodta. Nagy diadal volt, hogy teológus létére az egyetemen is
                        legyűrhette azokat a büszke tanárjelölteket, akik a prófétafiakra
                        hagyományos gőggel néztek le s az még na­gyobb, hogy a világ legtündöklőbb
                        csillagai, a jogászok, kénytelenek voltak, ha csak a negye­dik évben is, de
                        elismerni szellemi fölényét s az Egyetemi Kör elnökéül való megválasztásához
                        hozzájárulni. A „Haladjunk” című egyetemi ifjúsági lap kétségtelenül az ő
                        cikkei, novellái és versei révén emelkedett arra a magaslatra, hogy a
                        leányok is érdemesnek tartsák elolvasni. Március tizenötödike és október
                        hatodika tulajdonképpen csak akkor váltak nemzeti ünnepekké, mikor az
                        ifjúság nevében ő szónokolt az aulában.</p>
                    <p>De mindezeknél a külső győzelmeknél fontosabb volt az, hogy az egyetem
                        szellemi óriása, a megközelíthetetlennek tartott csodálatos filozófus
                        tanítványává fogadta, barátságára méltatta és még nem volt huszonkétéves,
                        mikor ennél a rettegett hatalomnál megszerezte a filozófia doktorának címét
                        és rangját. Minden úgy volt, mint a mesében. Az élet kapuja megnyílt előtte
                        s már láthatta magát az egyetem magas katedráján, mint a nemzet jövendő
                        szellemi vezetői­nek oktatóját és mesterét. Ezerkilencszáztizennégy június
                        huszonnyolcadikán délelőtt, az egyetem évzáró ünnepén, az aulában, a teljes
                        professzorátus, a királyi felséget képviselő államtitkár és díszes közönség
                        jelenlétében tündöklött föl ujján a király gyűrűje, mely eljegyezte
                        holtigtartó házassági szövetségre a tudomány géniuszával. És megkapta a nagy
                        állami ösztöndíjat, mely szeptember elsején folyósíttatik a M. Kir. Vallás
                        és Közoktatásügyi Miniszter Úr által, külföldön folytatandó filozófiai
                        tanulmányok céljára.</p>
                    <p>Még reszketett a város levegője dicsőségének fényétől, mikor délután öt
                        órakor óriási fekete pillangók lepték el a tornyokat, a középületek és
                        paloták homlokzatait. A rekkenő nyári hőségben fagyos szél sivított végig az
                        emberek gerincén. A szerb diák Katona László szívén keresztül lőtte ki a
                        végzet fekete golyóit... És Ferencz József császár és apostoli király
                        „min­dent megfontolt és meggondolt”. Kitört a világháború.</p>
                    <p>Katona László okleveles lelkész lévén, nem részesült abban a tisztességben,
                        hogy a szellem fegyverei helyett puskával a vállán, csukaszürke
                        angyalbőrben, fölvirágozva és énekelve ki­vo­nulhasson az állomásra
                        valamelyik menetszázadban, a katonabanda Prinz Eugen-indulójá­nak vidám
                        pattogása és a lelkes honleányok kendőlobogtatása között. Elesett attól a
                        dicsőség­től is, hogy a kiváló császári hadvezetés következtében eleshessék
                        azokban a szép galíciai har­cokban, ahol - amint széltében-hosszában
                        beszélték - a beásott orosz rajvonalak elé oszlo­pok­ban vonultak föl a
                        magyar századok és ezredek, szégyennek minősíttetvén minden fedezék-keresés.
                        Ellenben jónak és célszerűnek találtatott, hogy mindjárt a tánc elején
                        kieresszenek a magyar vérből, amennyit csak lehet, nehogy túlságos könnyű
                        legyen a győzelem. E helyett kapott egy szép levelet, magának a miniszternek
                        aláírásával, hogy a beállott körülmény­változás, illetve a még be nem
                        látható fejlemények következtében nem látván célszerűnek magyar ifjak
                        külföldi tanulmányainak folytatását, egyelőre egy évre felfüggeszti az
                        állami ösztöndíj kiutalását, remélvén, hogy addig a nemzet igazságos ügye
                        stb. stb.</p>
                    <p>László szemei előtt összefutottak a betűk. Háromszor is végigment rajtuk,
                        amíg meg tudta érteni s azután még vagy háromszor, amíg el tudta hinni a
                        valóságot. Behunyta a szemét, úgy hallgatta a szívében összeomló jövendő
                        robaját. Mintha végső ítéletet trombitáltak volna a fülébe, egyszerre sivár
                        bizonyossággal tudta, hogy soha nem fog külföldre jutni, hogy örökre vége
                        van minden nagy ábrándnak s a szellem csúcsai végkép eltűntek a háború
                        vérködében.</p>
                    <p>Betegen, süketen, vakon lézengett néhány hétig a megbolondult, ordítozó,
                        kavargó városban. Aztán megjelent a sorozóbizottság előtt, önként
                        jelentkezvén harctéri szolgálatra. Az ezred­orvos éppen előtte vigasztalt
                        egy rövidlátására hivatkozó embert azzal, hogy sokkal jobb, ha nem látjuk
                        azokat a fene muszkákat, amikor felénk rohannak, mert az borzasztó és
                        alkal­mas­nak nyilvánította a reszkető jámbort. Őt azonban csak felületesen
                        tapogatta körül s kijelen­tette, hogy az izmai fejletlenek, nem bírja el a
                        harctéri megpróbáltatásokat. Szép, hogy önként akar a hazáért vérezni, de
                        legnagyobb sajnálatára kénytelen alkalmatlannak nyilvánítani.</p>
                    <p>László ezt a visszautasítást brutális ökölcsapásnak érezte. Nem is tudja,
                        hogy szédelgett ki a bizottság elől. Arca lángolt a szégyentől. Amíg
                        hazatámolygott, nem mert az emberek szemé­be nézni, mert az az érzése volt,
                        hogy mindenki tudja gyalázatát és szembeköpi. Bezárkózva, ruhástól
                        hánykódott az ágyán egész nap és éjszaka, étlen-szomjan s a harctérre való
                        ki­szökéstől az öngyilkosságig mindenféle bolond gondolat átnyargalt rajta.
                        Közben pedig bután, megállíthatatlanul folytak a könnyei, még akkor is,
                        mikor álomba szédült s másnap arra ébredt, hogy a párnái egészen át vannak
                        itatva velük. A szellem birodalmából kizárták, a testi fegyverre
                        méltatlannak találták. Nincs mihez kezdenie, nincs miért élnie tovább.</p>
                    <p>Valamikor aztán arra rettent föl hasztalan tépelődéséből, hogy veszettül
                        dörömbölnek az ajtóján. Nagynehezen szánta rá magát, hogy kinyissa. Gúnyosan
                        mosolygó fiatalember lépett be, még nála is fiatalabb. Elegánsan öltözött,
                        vékony, magas fiú, szatírarcú, csillogó szemű. Görbe Mefisztó-orrán nagy
                        bagoly-pápaszemet villogtatott s borotvált barna arca fénylett a csúfondáros
                        jókedvtől. Désy József, a püspök úr titkára, egyébként veszedelmes, tiltott
                        gondo­latokkal telített fejű fiatalember, Ady-rajongó, keleti nyelvész és a
                        lengyel pálinkák kiváló szakértője.</p>
                    <p>- Nem sült el? - kérdezte vonagló szájjal. - Vagy elsült, de nem talált?</p>
                    <p>László nagyon szerette ezt a különös fiút. Titok maradt, előtte, hogy mi
                        sodorta a papi pályára. Mindenben ellentéte volt annak, amit a kegyes
                        hagyományok és a megszokás előírt a lelkipásztorok számára. A hit tételeit
                        fölényesen és enyhe gúnnyal kezelte. A prédikációról lesújtó véleménye volt.
                        Hogy a népnek az igazi evangéliumot hirdesse valaki, erre a gondo­latra
                        harsányan szokott nevetni. És mégis kitűnő s szenvedélyes diák tudott lenni,
                        mindig veretlenül első a maga évfolyamán s a kollokviumai műélvezetszámba
                        mentek, tanárok és tanulótársak számára egyaránt, annyira mélyen, teljesen
                        értette át és fejezte ki a teológiai stúdiumok lényegét. A bibliai és keleti
                        nyelvek s ezeken keresztül a vallástörténet volt a kedvenc tanulmánya. Mint
                        László, ő is éppen külföldre készült, amikor a háború kitört. De ő cseppet
                        sem vette tragikusan, hogy lemaradt. Rándított egyet a vállán s mint első
                        diák, habozás nélkül fogadta el a püspöktől felajánlott és kitüntetésszámba
                        menő titkárságot. László nem tudta mire vélni ezt a dolgot. Jóska sohasem
                        titkolta, hogy megveti a magas egyházi méltóságokat, a püspöki titkárokról
                        pedig különösképpen úgy nyilatkozott, hogy azok szük­ségszerűleg szemforgató
                        és képmutató talpnyalók. Mikor ezt László a szemére vetette, Jóska csak
                        kacagott:</p>
                    <p>- Miért ne nyaljam? - rándított a vállán. - Elvégre ez a legelőkelőbb talp,
                        amit jelenleg nyalni lehet. És tudod, nem szeretem a nélkülözést meg a többi
                        háborús erényeket. Az ő asztalánál mégis csak jobban táplálkozhatom, mint a
                        teológia konviktusában. Különben is biztosíthatlak, hogy az öregúr minden
                        kívánságomat teljesíteni fogja.</p>
                    <p>Ilyen léhán beszélt Jóska, de azért mégis csak ő volt az, aki nem bírta
                        tovább a bizonytalan­ságot, hogy mi történt Lászlóval s eljött hozzá, mert
                        sejtette, hogy baj van.</p>
                    <p>- Mi sült vagy nem sült el? - kérdezte László rosszkedvűen.</p>
                    <p>- Természetesen a revolver, - mondta Jóska - amivel főbelőtted magadat,
                        amiért nem mehettél külföldre. Azért jöttem, hogy lefogjam a szemeidet,
                        melyek az öngyilkosok szokása szerint megtörten és mereven bámulnak a
                        mennyezetre. De látom, korán jöttem, vagy talán későn...</p>
                    <p>- Teljesen mindegy, hogy látszólag élek, - legyintett László. - Ami hátra
                        van, annak úgy sincs már értelme.</p>
                    <p>- Mivelhogy mindenben egyetértek veled, - bólintott Jóska - indítványom a
                        következő: a Három Disznóban rendkívül finom lengyel pálinkát fedeztem fel.
                        Ettől eltekintve, mit gondolsz, miért hívják Három Disznónak s miért van
                        csak kettő a cégérére festve?</p>
                    <p>- Mert a harmadik te vagy, aki közéjük elegyedsz, - kacagta el magát
                        önkénytelenül László.</p>
                    <p>- Talált. Ennélfogva fölkérlek, vállald a disznópásztorságot, hogy turkálás
                        közben tilosba ne tévedjek. Ma este utánad jövök és mossuk le jersebinkával
                        a szívünkről ezt az egész külföld-piszkot. Ha megengeded, feltámadásod,
                        illetve elhalálozásod bizonytalan időre való elhalasz­tá­sának alkalmára,
                        meghívnám a fiúkat is... Most tehát szüntesd be a rosszpofavágást, légy
                        szíves mosdjál meg, öltözz föl úriemberhez illően és kiáltsd velem
                        háromszor: nagy a püspök és Désy Jóska az ő prófétája!</p>
                    <p>Addig s addig, hogy László csakugyan elment a Három Disznóba s ezen az éjjel,
                        a lengyel pálinka tüzében kiérlelték Jóskával, hogy a hadseregen bosszút
                        állandó, László jelentkezzék a püspöknél tábori lelkészi szolgálatra. Ott
                        kifejlett izmok nélkül is azonnal századosi rangba kerül az ember s
                        lepipálja az összes marha ezredorvosokat.</p>
                    <p>De ahogy Jóska a bekövetkező kudarc után áhítatos szemekkel mondotta, a
                        Kizmet könyvé­ben máskép volt megírva. A püspök hallani sem akart a László
                        tábori lelkésszé való kinevezé­séről.</p>
                    <p>- Ismerem én magát, édes lelkem, - mondta kegyesen. - Tudom, hogy maga nem
                        aféle tábori pap lesz, aki az ezredes úr ebédjét rendezi s a hadtáp mögött
                        kullog. Azzal pedig semmit se használ az anyaszentegyháznak meg a hazának,
                        hogy a lövészárokba viszi a bőrét kilyukasz­tani. Különben is, ennek a
                        háborúnak hamarosan vége lesz. Maga Tisza István izente ezt nekem, aki régi
                        bizalmas barátom. Legyen csak türelemmel, amíg megnyílik az útja külföldre s
                        addig is folytassa tanulmányait. Maga a tudományával használhat, magának a
                        jövendőért kell élni. Mivel pedig élni kell, máskép gondoskodom magáról.
                        Éppen most fordult hozzám a Mátyás király-intézet igazgatója, hogy adjak
                        hitoktatót az iskolájába. Oda fog menni. Holnap mindjárt jelentkezzék is az
                        igazgató úrnál.</p>
                    <p>- Alázatosan köszönöm Főtiszteletű Uram, - hebegte László - de...</p>
                    <p>- De, - kapta föl a szót az öreg püspök - az az egy kikötésem van, hogy semmi
                        modern teológiát ne oltson be az új generációba. Hitet adjon, fiatalember,
                        és az Isten felséges csodáit mutassa nekik. Nem filozófiát, kedves barátom,
                        hanem alázatos hitet... Mert maguk fiatal­emberek, - pattant föl hirtelen,
                        szokása szerint dühbe jőve az istentelen modern gondolkozás fölött - azt
                        hiszik, hogy a gyermeki hit elavult dolog s az Isten helyett az észben
                        bizakodnak... Pedig ezt a nagy tűzvészt is azért engedte támadni az Úr, hogy
                        megégjen benne az elbizako­dottság s az ember visszatérjen az ő
                        jópásztorának kezéhez... Így, kedves barátom. És most Isten áldása legyen a
                        munkáján!</p>
                    <p>Jóska az egész felemelő oktatás alatt, szerényen állván gazdájának háta
                        mögött, leírhatatlan kacsintásokkal kísérte a bölcs szavakat.</p>
                    <p>László szóhoz se juthatott többé. Meg kellett hajolni a főpásztori intézkedés
                        előtt s elment jelentkezni az igazgatóhoz.</p>
                    <p>Először Malom tanár úrhoz utasították, minthogy ő az igazgató úr titkára.
                        Malom tanár úr apró, gömbölyű emberke volt. Ahogy székében kuporgott az
                        íróasztal előtt, kurta lábait a szék lábaihoz fonta, minthogy távolról sem
                        érték a földet s a tanár úr így biztosította egyensúlyát és méltóságát.</p>
                    <p>László belépett s meghajolt előtte. A kicsi tanár cvikkere fölött
                        rápillantva, rögtön a tárgyra tért:</p>
                    <p>- Hogy hívják? Kik a szülei? Hány és miféle osztályt végzett? Miért akar ebbe
                        az iskolába lépni?</p>
                    <p>- Bocsánat, - mondta László fülig pirulva és a zsebébe nyúlt, hogy a
                        kinevezési okmányát fölmutassa.</p>
                    <p>- Hagyja csak, - intett feléje a pennaszárral Malom tanár úr - az okmányait
                        később veszem számba. Először az adatokat mondja be, de siessünk kérem,
                        siessünk, mert a beiratkozásokat ma délre be kell fejezni.</p>
                    <p>- De kérem, - szólt közbe László tiltakozva - én Doktor...</p>
                    <p>- A doktor urat keresi? Hát még nem volt a doktor úrnál? Hja, barátom, ha
                        maga még a fel­vételi értesítést se olvasta el, mely szerint először orvosi
                        vizsgálatra kell jelentkezni, akkor...</p>
                    <p>- Doktor Katona László vagyok! - csattant ki Lászlóból a méreg. - Értse meg
                        kérem, hogy én nem növendék vagyok, hanem hitoktató! Itt a kinevezésem!</p>
                    <p>Ezzel kikapva zsebéből és szétnyitva a kinevezést, nyomatékosan odatolta az
                        emberke cvikkere alá.</p>
                    <p>Malom tanár úr egy pillanatig merengve nézett Lászlóra, aztán az írásra.
                        Elolvasta, megint föl­pillantott, megint elolvasta. Végre a fejére ütött.
                        Gyorsan lecsavarta lábait a székről, le­ugrott, mindkét kezecskéjét László
                        felé nyujtotta s mivel a meghajlást gömbölyded hasa kifo­gásolta, a fejét
                        billentette előbb jobbra, aztán balra.</p>
                    <p>- Ezer bocsánatot kérek, kedves kolléga úr!... De az iroda, amint tetszik
                        látni, sötét... Persze kérem, nem ez az igazi... Az igazi amott van az
                        iskola új palotájában!... Ez valami istállóféle volt, kérem... De az iskolát
                        elvették hadikórháznak és minket ideszorítottak... Hát ezért, kérem...</p>
                    <p>- Nem tesz semmit, - legyintett László. - Azért jöttem, hogy az igazgató
                        úrnál jelentkezzem. Lesz szíves bejelenteni?</p>
                    <p>- Hogyne, hogyne! - udvariaskodott Malom tanár úr. Aztán megint merengő
                        pillantást vetett Lászlóra s fejét ingatva motyogta:</p>
                    <p>- De milyen fiatal... De milyen fiatal...</p>
                    <p>Míg Malom tanár úr az igazgatónál volt, három-négy növendék is benyitott
                        beiratkozásra.</p>
                    <p>- Hol van a tanár úr? - kérdezték elfogulatlanul Lászlót, nyilván azonos
                        tévedésben a tanár­kával.</p>
                    <p>Lászlót rettentően bosszantotta a dolog. Elfordult, nem felelt. A növendékek
                        meglökdösték egymást. Vihogtak. Majd adja lejjebb is! - gondolták
                        magukban.</p>
                    <p>Az igazgató úr vörös, szeplős arcú, nagy rőtbajúszú, lángszínű sörtehajú,
                        szúrósszemű, felettébb tekintélyes méltóság volt. Az állami pedagógia
                        mindentudása és az igazgatói min­den­hatóság sugárzott róla.</p>
                    <p>- Malom tanár úr mondta, hogy a püspök úr őméltósága önt küldötte hozzánk
                        hitoktatónak. Megvallom, szerettem volna, ha idősebb, tapasztaltabb lelkészt
                        kapunk. A nevelés nehéz és körültekintést igénylő feladat.</p>
                    <p>- A püspök úr rendelkezett velem, - hebegte László pirosra gyúlva - és én
                        igyekezni fogok megfelelni a bizalmának... Egyébként királygyűrűs filozófiai
                        doktor vagyok.</p>
                    <p>- Á, maga az? - bólogatott az igazgató kimérten. - Szép, szép. Csakhogy én
                        nem szeretem a filozófusokat. Más az elmélet és más a gyakorlat. Filozofálni
                        könnyű, de élő lelkeket formálni annál bajosabb... Na meglátjuk,
                        meglátjuk... Malom tanár úr megmutatja az órabeosztást. Mindenekelőtt arra
                        kérem tiszteletes urat, hogy az órákat hajszálnyi pontossággal tessék
                        megtartani... Minden mulasztást szigorúan ellenőrzök és azonnal bejegyzek
                        magamnak. Legfőbb kötelesség a pontosság!</p>
                    <p>László azt hitte, hogy ha még egy percig tart ez a nagyképű kitanítás, a
                        dolog tettlegességgé fog fajulni. Teológiai és egyetemi professzorai a
                        legnagyobb gyöngédséggel és a legtermésze­tesebb barátsággal bántak vele.
                        Nevét a királygyűrűs kitüntetés folytán az ország valamennyi újságja
                        közölte. Társai úgy néztek föl reá, mint tekintélyre. Soha életében nem
                        találkozott még ilyen felfújt vörös hólyaggal, aki hatalmával és
                        tekintélyével akarja legőgölni.</p>
                    <p>Szerencséjére Malom tanár úr ismét megjelent az igazgató úr kegyes színe
                        előtt valami dolog­ban s erre ő sietve visszavonult, alig érintvén a hidegen
                        feléje nyujtott mindenható jobbkéz körmeit.</p>
                    <p>Ezzel megkezdődött a pokoljárás, melyhez képest százszorta szívesebben
                        vállalta volna a „háború poklát”, amiről az újságok annyit locsogtak.</p>
                    <p>Bár reggelenként úgy loholt az iskolába, mintha kengyelfutó volna, soha nem
                        tudta megelőzni az igazgató urat, aki az illető osztály ajtója előtt várt
                        reá órájával a kezében, melyet László hite szerint legalább egy perccel
                        mindig előre vitt, hogy szemrehányó tekintettel és tekintélyes
                        figyelmeztetéssel fogadhassa őt. Az igazgató úr ezenkívül az általános
                        pedagógiai összemű­ködés fontos érdekére hivatkozva, sűrűn látogatta László
                        óráit, noha ez a többi hitoktató véle­ménye szerint teljesen jogtalan
                        beavatkozás volt részéről. Zord jelenléte, szemöldökráncolása, piros
                        lángnyelvekhez hasonló bajuszának félelmetes mozgatása, megtestesült
                        rosszalást kife­jező egész lénye állandóan zavarba hozták a fiatalembert és
                        sokáig félszeggé tették a fiúkkal szemben. Pedig tanítványai hamarosan
                        megszerették, csillogó szemmel figyeltek magyaráza­tára s feltűnő
                        szorgalommal készültek a leckékre.</p>
                    <p>Az igazgató úr órák után megjegyzéseket fűzött a tanításhoz.</p>
                    <p>- Tiszteletes úr prelegál, - mondta rosszalólag - holott Herbart óta tudjuk,
                        hogy a tanítást kérdve-kifejtő módszerrel kell végezni, azaz arra kell
                        törekedni, hogy az ismeretlen anyagot kérdezősködés útján a már ismertből
                        építsük föl. Tiszteletes úrnak a kérdezési módja is kifogásolható. A jó
                        kérdésnek olyannak kell lennie, hogy arra csak egy és határozott feleletet
                        lehessen adni. Tiszteletes úr nem állott a tanterem balátlójában, minélfogva
                        a világosság nem esett teljes fénnyel az arcába s így a növendékek nem
                        láthatták rajta a tanítás által föltételezett lelki érzelmek tükröződését.
                        Tiszteletes úr túlságosan közvetlen a növendékeihez, érett embe­rek­ként
                        kezeli őket s ezzel árt a tanári tekintélynek, mely megkíván bizonyos
                        fensőbbséget és távolságot. Tiszteletes úr így, tiszteletes úr úgy...
                        Tapasztalataimról mindenesetre köteles­ségemnek tartom jelentést tenni a
                        püspök úr őméltóságának.</p>
                    <p>Később gonoszabb formát öltöttek ezek a beavatkozások.</p>
                    <p>- Kételkednem kell a tiszteletes úr hithűségében - jelentette ki az igazgató
                        úr egy alkalommal. - Magam is hű tagja vagyok az egyháznak és így komolyan
                        aggódom, hogy tiszteletes úr kétel­kedésre neveli a rábízottakat.</p>
                    <p>- Mi kifogása van igazgató úrnak? - kérdezte László, kínosan feszengve.</p>
                    <p>- Tiszteletes úr azt mondotta, hogy Mózes könyveit csak az iránta való nagy
                        tiszteletből nevezik a Mózesének, de nem ő szerezte őket. Így azt kell
                        hinnem, hogy a Tízparancsolatot se Mózesnek diktálta az Úr a Sinai-hegyen,
                        hanem valaki később találta ki. Tiszteletes úr azt mondta, hogy nem mind a
                        százötven zsoltárt írta Szent Dávid. Ebből az következik, hogy megrendül a
                        növendékek hite a sokszázados hagyomány igazságában. Tiszteletes úr még azt
                        is mondta, bár elismerem, hogy nem a maga meggyőződéseként, hogy némelyek
                        szerint az Úr Jézust azért nevezik názáretinek, mert nem Betlehemben, hanem
                        Názáretben született. Ebből arra lehet jutni, hogy az Úr Jézus születésének
                        története, a mi hitünknek alapja, nem történet, hanem legenda...</p>
                    <p>- Mindebben sok igaz van - válaszolt László. - A modern bibliakritika ennél
                        sokkal mélyebb­reható dolgokat is bebizonyított. De ezek szerintem nem
                        érintik a hit lényegét. Ellenkezőleg, én azt hiszem, hogy a történeti
                        igazságok tisztázása a hit lényegének tisztább fölfogására vezet,
                        megszabadítván azt azoktól a tapadványoktól, melyek miatt a mai ember olyan
                        ked­vet­lenül és kételkedve nézi a vallást s az egyházat...</p>
                    <p>- Ez lehet a maga véleménye, de nem az enyém és bizonyára nem a Püspök úré -
                        mosolygott az igazgató sötéten. - Majd meg fogom kérdezni tőle.</p>
                    <p>Az ismétlő-iskolába haszontalan külvárosi kölykek jártak, akiket csak
                        erőszakkal lehetett oda­kényszeríteni. Lászlónak sikerült egy ideig lekötni
                        ezeknek a kis fenevadaknak érdeklődését a bibliai történetek színes
                        elbeszélésével. De hamar megúnták ezt is, éktelenül lármáztak, dörömböltek,
                        a hátulsó padokban pedig verekedtek is. A legnagyobb csatazaj közepette
                        nyitott be egyszer az igazgató úr. A lurkókban megfagyott a vér s egy
                        pisszenés se hallatszott többet az óra végéig, amíg az igazgató úr a
                        katedrán trónolt s László kényszeredetten folytatta a tanítást.</p>
                    <p>De óra után, az igazgató irodájában, ahová Lászlót bekérette, négyszem
                        között, kitört a többé vissza nem tartható összecsapás:</p>
                    <p>- Tiszteletes úr nem tud fegyelmezni! Fiatalságánál fogva nem is alkalmas a
                        fegyelmezésre! Tiszteletes úr nem való még arra, hogy tanítson! Ennélfogva
                        indítványozni fogom a ki­cseré­lését.</p>
                    <p>- Magam is kérni fogom, - jelentette ki László - és mivel elhatároztam, hogy
                        távozom, többé nem akarom titkolni, hogy tisztában vagyok, ha okait nem is
                        értem, az igazgató úr irányom­ban való abszolút rosszindulatával. Kérem,
                        vegye tudomásul, hogy amiért fiatal ember létem­re mindeddig elhallgattam
                        jogtalan és illetéktelen beavatkozásait a munkámba, ez távolról sem jelenti
                        azt, hogy önt tisztelném és nagyrabecsülném.</p>
                    <p>Az igazgató lángoló arccal emelkedett föl helyéről. Minden szeplője külön
                        parázsként gyúlt ki széles ábrázatán.</p>
                    <p>De László most már túl volt mindenen. Fölcsattanó hangon kiáltotta:</p>
                    <p>- Igenis tisztában vagyok önnel, igazgató úr. Egyre jó volt az itteni
                        gyötrődésem: beláttam az állami pedagógia rejtelmeibe. Vegye tudomásul:
                        felfuvalkodottságában csak arról tett bizony­ságot, hogy nem tudta, kivel
                        van dolga. Talán fáj, amit mondok, de megmondom, hogy önt minden
                        hatalmaskodásával együtt régen a feledés pora fogja takarni, mikor az én
                        nevemet országszerte ismerni fogják és éppen azok a tanárok hivatkoznak majd
                        rám és tanítanak majd az én szellememben, akik ma kénytelenek az ön elavult,
                        üres irányítása mellett rabszolgai munkát végezni. Alás’ szolgája, igazgató
                        úr!</p>
                    <p>Az igazgató nem tudott válaszolni. Bizonyára igaz volt, hogy nem tudta kivel
                        van dolga. Csak bíborlott, pukkadozott. Mire észbekapott, László már eltűnt
                        a becsukódó ajtó mögött.</p>
                    <p>Ahogy most a parkon átvonszolta magát, ismét végiggondolta ennek a keserves
                        esztendőnek gyötrelmeit s tépelődve kereste tettének belső igazolását.
                        Lelkiismerete semmiképen nem vádolta. Magát a munkát a legjobb szándékkal s
                        mind fokozódóbb szeretettel végezte. Az igazgató bábáskodásával szemben tőle
                        telhetőleg türelmes volt. De ezzel a rőt vaddisznóval az Isten angyala se
                        tudott volna kijönni. Végkép elsorvad az önérzete, ha végre is ki nem tör s
                        meg nem mondja neki a magáét. Igaz, hogy ezzel eldobta magától a kenyerét,
                        elvesztette a püspök jóakaratát, lázadó, megbízhatatlan fiatalembernek
                        bizonyult, éppen olyannak, amilye­nek ellen a püspök folytonosan dühöngött.
                        De mégis fölszabadultan lélekzett, hogy megtette és saját maga előtt
                        visszanyerte már-már elveszített önbecsülését. Az első érzés szinte
                        mámo­rító volt. Láncokat tépett szét, zsarnokot tiport meg, kivívta a
                        szabadságot. Most már, hogy az elégtétel gőze elszállóban van, jelentkezik
                        valami tompa szúrás is... Mert ez az első önálló megbízatás nemcsak
                        szégyennel és megalázottsággal járt. Eddig túlságosan is elborította lelkét
                        ez a kín, úgyhogy csak most kezd föltisztulni a szeme előtt mindaz, ami a
                        folytonos vesszőfutás között mégis kedves és szép volt.</p>
                    <p>Mintha az október-eleji hűvös lehellet, amit a havasok árasztanak a városra,
                        egyszerre elfujná a szívéről a nyomasztó fellegeket s feltisztulna előtte a
                        táj, jelenik meg szemei előtt az a sok kedves gyermekarc ott az intézet
                        elemi iskolájában, a mesére táguló nagy gyermekszemek, s hallja az édes
                        vékony hangocskákat, amelyek lelkesen zengik a dicséreteket és zsoltárokat.
                        Meleg lesz a szíve körül és elmosolyodik, amint egyszerre megérti, hogy ezek
                        az apróságok titkos összeesküvésben állottak vele az igazgató úr zord és
                        félelmes lénye ellen. Valahányszor betoppant közéjük, a kicsik megdermedtek,
                        gépiesen darálták a leckét, közben félénk pillan­tásokat vetve Lászlóra,
                        hogy vajjon az ő érdekében helyesen viselik-e magukat? De mihelyt a
                        viharfelhő elvonult, egyszerre megélénkültek, követelték a mesét, énekelni
                        akartak és százféle módon mutatták ki a hozzá való ragaszkodásukat. A nagy
                        növendékek között is egész csomó akadt, akik barátjukat szerették benne,
                        bizalmas kérdéseikkel keresték fel s boldogan csatla­koztak hozzá az utcán,
                        hogy elkísérjék valahová, mellette lépkedhessenek sétái alatt s közben
                        kiöntsék előtte szívüket és gondolataikat. A távoli elméletek világában
                        töltött évek után végre mégis ez az esztendő volt számára az élettel való
                        találkozás első alkalma. Gyermekek és serdülő fiúk meleg, hánykódó, sokszor
                        zavaros, de valódi lelkével találkozott s a nagy távoli igazságok ilyenkor
                        kezdtek tényleg működő, életet formáló erőkként megmutatkozni neki.
                        Teológiai elvontságok zörgő páncélaiból, megfoghatatlan ködéből ezeken a
                        zsenge lelkeken keresztül villant föl előtte a Gyermekek Barátjának élő,
                        isteni és mégis emberi alakja s a bizalomnak, őszinteségnek, szeretetnek
                        ezekben a közvetlen és naiv szívdobbanásaiban hallotta meg először a valódi
                        evangélium tiszta harangszavát. Nem volt-e ez sokkal több, drágább,
                        áldottabb, mint amennyire fájó és megalázó lehetett annak az egy keménykérgű
                        farizeus-léleknek minden komiszkodása? Nem kellett volna-e nyugodtan
                        továbbszenvednie azt a kicsit, ezért a nagyért?... Nem ez lett volna-e a
                        kereszthordozás törvényének első és leg­kisebb próbája, amit alázatosan
                        elviselni s nem lehányni és megszökni előle, volt a felnem­ismert isteni
                        parancs?</p>
                    <p>...És valóban hálátlan lenne, ha most megfeledkezne arról, hogy a tanárok
                        között is többen voltak, akik mindig mellette állottak, legalább maguk
                        között neki adtak igazat s vigasztalták és bátorították. A kicsi Malom
                        igazán megható, ahogy most visszagondol reá. Az első szeren­csétlen
                        találkozás óta, mindig szégyenkezve tévedéséért, kézzel-lábbal igyekezett
                        kifejezni előtte nagyrabecsülését, barátságát. Nem fogja elfelejteni azt a
                        téli délutánt, amikor csak ketten maradtak a sötét tanári szobában. A kicsi
                        ember, talán abban a biztonságérzetben, hogy az arcát nem lehet látni,
                        meglepetésszerűen, zuhogva öntötte ki magából, természetesen a lehető
                        leghalkabb suttogással, az igazgató úr felséges személye iránti tökéletes
                        undorát és gyűlöletét. Kisűlt, hogy Malom tanár úr mindent megfigyel,
                        mindent tud és teljes rokonszen­vével áll László mellett, hiszen maga is, de
                        még fokozottabb mértékben, szenvedi, személyi titkári minőségben, ugyanazt a
                        tűrhetetlen jármot.</p>
                    <p>De ennél még sokkal érdekesebb sült ki Malom tanár úrról. Szó szerint tudta a
                        László doktori értekezését, melyből áhítattal elő is adott néhány részletet,
                        „pompás”, „fenomenális”, „kor­szak­alkotó” felkiáltásokkal fűszerezve. Mert
                        Malom tanár úr titkos filozófus volt, éspedig László nagy meglepetésére igen
                        alapos készültségű, szenvedélyes filozófus, aki azonban félénk kövér
                        nyulacska létére megrémült a saját gondolatainak veszedelmes szépségétől és
                        amint mondta, nemhogy leírni, de még saját maga előtt hangosan kiejteni is
                        rettegne őket, mert mit szólna mindezekhez az igazgató úr, ha valahogy
                        megtudná?... Ettől kezdve nagy barátok lettek s hol az egyik, hol a másik
                        kereste föl vacsora után a barátját s mivel Malom tanár úr magától
                        érte­tő­dőleg agglegény volt, senki és semmi nem zavarta meg a késő
                        éjszakába nyúló beszélge­téseket, vitatkozásokat. Lászlónak, nem tagadhatja,
                        nagy vigasztalására szolgált sivár életében ennek a különös emberkének
                        barátsága, akitől bizony sokat tanult is s nem egyszer elszé­gyelte magát,
                        mikor a kis kövér tisztelettel és szerény indítványképpen eléjeterjesztett
                        olyan gondolatokat, amelyek mélyen belevilágítottak a saját problémáiba.
                        Malomka sohase fogja semmire vinni a világban, ez bizonyos, mint a
                        kétszer-kettő. De annál meghatóbb és tanulsá­go­sabb, hogy ez csöppet sem
                        zavarja meg a tudományok királya iránti hódolatában. Magának és magáért
                        filozofál. László elpirult önmaga előtt, mikor ezt megállapította, mert
                        ebben sokkal igazabb filozófuslelkület nyilvánult meg, mint az ő
                        királygyűrűs, egyetemi katedrás ambíciói­ban. Így ez a barátság nagyban
                        hozzájárult az ő lelki elmélyüléséhez... Hogy fog búsulni s milyen árva lesz
                        ezután ez a kerek gombácska, az igazgatói tölgyfa tövében!</p>
                    <p>- Alaposan eligazítottam a dolgomat! - sóhajtott fel László, az őszi
                        csillagokra nézve, melyek könnyesen ragyogtak a fekete égbolton. - Mi is
                        lesz most már velem? - nyilallt bele hirtelen a félelem. Egyszerre elöntötte
                        tehetetlenségének, kivetettségének fagyasztó rémülete. Tudomá­nyos
                        kiválóság, egyetemi katedra, hírnév, véres gúnyolódásként vigyorogtak a
                        szemébe és semmivé foszlottak az éjszakában. Nem maradt más, mint egy
                        renitens elcsapott segédlelkész, egy senki és semmi, aki fázósan
                        összehúzódva kopott überciherében, kilépett a Szent György-téri parkból,
                        hogy a zsebében szégyenkező utolsó két koronából még egyszer
                        megvacsoráz­zon, mielőtt végképpen befejezné a komédiát.</p>
                    <p>A Futóné kiskocsmája sunyin meglapulva gubbaszkodott két nagy bérház között.
                        Így, kívülről megpillantva, határozottan rossz benyomást keltett. Alacsony,
                        vedlett falán barlangnyílásszerű ajtólyuk sötétlett, két apró vasrácsos
                        ablak között, ami korhadt koponyára emlékeztette az embert. A teteje
                        ellenben, reves, fekete zsindelytető, magasra fölnyúlott és széles eresszel
                        borult az ablakokra, mint a halál tótkalapja, melyben mocskos fehér tollként
                        meredezett az otromba kémény. Ha azonban belülkerült az ember s áttörte
                        magát a léckerítéses söntésen, kicsi, nyájas szobácskákba nyithatott,
                        melyekben fehér függönyök, tiszta abrosszal terített asztalok, fényesre
                        sikált padló, kedélyes olajnyomatok, kakkukos óra, barátságos
                        csempe­kályhák, ragyogó villanylámpák mosolyogtak.</p>
                    <p>Futóné egy mázsát és tizenkét kilót nyomott. Ajkait a harcsáéhoz hasonló
                        ritka, hosszú és fekete bajusz-szálak ékesítették. Arcának két piros cipója
                        között orr és szemek, mint lényeg­telen alkatrészek, tűntek el. A hangja
                        félelmetes trombitarecsegés volt, de a szíve puha, mint a vaj. Rettentően
                        szidta a kosztpénzzel örökös hátralékban maradó törzsvendégeket, de azért a
                        hitelt úgy nyujtotta nekik tovább és tovább, mint a rétestésztát. Szilárd
                        üzleti és etikai elvek alapján állott. Csak diplomás embernek adott
                        „abonát”. Állhatatosan lenézte azokat a kifőző személyeket, akik diákoknak,
                        egyetemi hallgatóknak és hasonló csirkefogóknak adtak kosz­tot. A diploma
                        volt a szívét megnyitó aranykulcs. Ebben azonban messzemenőleg demokra­tikus
                        elveket vallott. Mindegy volt neki, hogy miféle, csak diploma legyen, amely
                        után rendes havi fizetés jár, akármilyen kicsi is. Ő már elhatározta, hogy
                        életét a diplomások összessé­gének szenteli. Mert néhai Futó úr is diplomás
                        ember volt, bárha diplomájának mineműsége, valamint egész személyisége
                        elveszett a múlt bizonytalan ködében. Az élő nemzedékből senki sem ismerte
                        Futó urat anyagszerűségében. Csak bizonytalan szelleme lebegett a konyha
                        gőzei­ben, mikor az „abonáns” jelentkezett és kötelességszerűen bemutatta
                        diplomáját Futóné­nak, aki ehhez a szertartáshoz törhetetlenül ragaszkodott
                        s szigorúan végignézvén az írást, a ceremóniát mindig ezekkel a szavakkal
                        fejezte be: „Helyes. Nálam nem zabálhat akárkifia. Csak diplomás úriember.
                        Mert a boldogult uram is diplomás úriember volt.”</p>
                    <p>Rebesgették ugyan, hogy akadtak eléggé el nem ítélhető léhűtők, akik
                        marha-passzust, báli meghívót, himlőoltási bizonyítványt mutattak be diploma
                        gyanánt, mivelhogy Futóné nem tudott olvasni. A forma és a pecsét iránt
                        azonban finom érzéke volt s ha néha be is csapta valaki, a legtöbb hamis
                        próbálkozót a kondérból kikapott fakanállal hajkurászta ki az ajtón.</p>
                    <p>A háború elvitte Futóné kosztosainak legjavát, de ő nem volt hajlandó minden
                        jött-mentet csak azért befogadni, mert az asztalok megürültek. Hűségesen
                        őrizte az eltávozottak helyét s nem egy asztalhoz úgy voltak odatámasztva a
                        székek, mint „foglalthoz”. Mikor megbizonyo­sodott, hogy az egyik
                        asztaltársaságból valaki hősi halált halt, Futóné kivétette az illető
                        székének ülőlapját s úgy támasztotta az asztalhoz.</p>
                    <p>Ennél a derék asszonyságnál étkezett az a kis társaság, amelynek Katona
                        László is tagja volt. Néhány segédlelkész, egy-két tanár, egy kezdő fogorvos
                        s egy üzletvezetőségi tisztviselő alkotta az asztali kört. Désy Jóska, mióta
                        püspöki titkár lett, csak vacsora utáni feketére szokott benézni, holott
                        azelőtt Futóné kedvence volt. Fizetni sohase fizetett, viszont minden
                        étkezés után kezet csókolt az asszonyságnak és mondott neki valami szépet
                        vagy furcsát, amivel elbájolta. Jelenleg a hétszázötvenedik feketét rójja be
                        neki Futóné egy saját találmányú írásjelekkel alkotott hitelkönyvbe, mert
                        nem az a fő, hogy Jóska fizessen, hanem az, hogy a követelés szabályszerűen
                        fenntartassék.</p>
                    <p>Mikor László alaposan megkésve belépett, az egész asztaltársaságot együtt
                        találta. Ott volt már Jóska is, sőt még egy vendég is akadt, volt
                        asztaltárs, aki most falusi pap s a városban járván, benézett a régi
                        cimborákhoz.</p>
                    <p>Mikor László megpillantotta ezt az embert, egyszerre fölengedett a belső
                        fázása, meleg öröm áradt el benne s vidáman kiáltotta el magát:</p>
                    <p>- András...</p>
                    <p>Kiáltására az asztal mellől fiatal bölénybika tápászkodott fel. Fekete
                        hajának vastag nyírott szálai mint megannyi drótszög, meredeztek alacsony
                        homloka fölött. Ez a homlok négyszög­letes, széles, lapos bronzlemezként
                        ragyogott. Alatta apró, éles, koromfekete szemek villogtak busa szemöldökök
                        árnyékában. Lapos orra, lekonyuló bajusza, vastag szája, hátracsapott álla a
                        messzi Keletet juttatta az ember eszébe. Csak az arcszíne volt ettől a
                        típustól eltérő: egész­séges, barnapiros, üde. Vállai púpszerűen domborodtak
                        kurta, vastag nyaka fölé, hatalmas mellkasa rengett, mint a kovács
                        fujtatója.</p>
                    <p>- Lacikám! - ordította el magát s odarobogva, nagyszálfa-karjaival magához
                        ölelte Lászlót, csattanó csókot nyomva mind a két arcára.</p>
                    <p>László a nyakát fogta át karjaival, mert a vállait nem érte volna keresztül.
                        S ő is viszonozta a csókokat.</p>
                    <p>Ez volt Mezei András, a teológiai évek alatt mindvégig szobatársa, áhítatos
                        csodálója és elválhatatlan kísérője. Jelenleg egy eldugott falu papja a
                        Mezőségen.</p>
                    <p>- Meg ne edd vacsorára, te behemót! - szólt oda Jóska az asztal mellől,
                        fölpillantva egy könyvről, amelynek margójára arab betűket firkált
                        ceruzájával.</p>
                    <p>A fiatal óriás mennydörgésszerű robajjal kacagott, felkapta Lászlót s ölben
                        vitte az asztalhoz, gyöngéden letéve az asztalfőn álló székébe, ő maga
                        melléje telepedett s azonnal nekiesett a félbehagyott paprikás
                        szeletnek.</p>
                    <p>A többiek futólag üdvözölve Lászlót, tüstént belemerültek a megszakadt
                        vitatkozásba, melytől már előbb hangos volt a szoba. Ákos úr, az
                        üzletvezetőségi tisztviselő, öklével verve az asztalt, folytatta:</p>
                    <p>- Igenis, én mindent tudok... A vasút vezetősége előtt nincs titok...
                        Abszolút megbízható hír­hozóink vannak. Nem mondom, a tavaly fene rosszul
                        álltunk. De akkor, úgy-e, hallgattam?... Nem akartalak megrémíteni. -
                        Suttogóra vált hangon mondta: - A tavaly év végén úgy állott a dolog,
                        barátaim, hogy egy-kettőre elvisz minket az ördög. Az oroszok egyszerűen
                        lehenge­reltek. Itt voltak a Kárpátokban, már Kolozsvárt, meg Pestet
                        fenyegették. Ostoba generálisok mészárszékre vitték a magyar ezredek
                        színe-javát. És a szerbek, igenis a szerbek úgy elverték Potioreket és
                        Frankot, mint a kétfenekű dobot... De az akkor volt! - emelte fel a hangját.
                        - Ma, Gorlice, Przemysl, Lemberg, Ivangorod, Kovno, Brestlitovsk és Vilna
                        után nincs többé muszka-veszedelem. Ne adjátok tovább, de elárulhatom, hogy
                        Szerbia ellen most indul a meg­semmisítő offenziva. Porrá fogják törni,
                        porrá. Most már Bulgária is az inába harap neki. És mit szóltok ahhoz, hogy
                        a szószegő taliánok egy lépést se tudtak tenni még az Isonzónál, csak
                        hullanak, mint a legyek, haszontalanul? Az öreg Hindenburg is keményen
                        tartja magát nyuga­ton s nem ad föl egy tenyérnyit sem az elfoglalt francia
                        földből... Olyan Isten nincs, hogy lebírjanak minket... A háborúnak
                        legkésőbb karácsonyra vége lesz!</p>
                    <p>László csak félfüllel hallgatta ezeket a tüzes szavakat s nem ügyelt az
                        ellenmondásokra, amelyekkel társai csak azért hergették Ákos urat, hogy
                        nagyobb és nagyobb tűzbe gurítsák.</p>
                    <p>Jóska egyszer gúnyosan pillantott Ákos úrra, odaszólva:</p>
                    <p>- Ne bömbölj, te negyvenkettős... Nem tudom élvezni miattad ezt a perverz
                        arab mesét, amely többet ér összes hadvezéreink minden győzelménél...</p>
                    <p>Ezzel ismét elmerült az olvasásba, csak néha kaccantva egyet. Mezei András
                        félszemmel Jóska felé döfve, rámordult:</p>
                    <p>- Még mindig a régi disznó vagy, Jóska fiam?</p>
                    <p>Jóska csak legyintett.</p>
                    <p>- Mi szél hozott erre, Andriskám? - kérdezte László szeretettel simogatva a
                        bölény karját. - Egészen megvigasztaltál, hogy megláttalak... Ma rossz napom
                        volt...</p>
                    <p>- Mi?... Miért? - horkant föl András, hatalmas falatot nyelve.</p>
                    <p>- El vagyok csapva... Azaz lemondtam... Jobban mondva, otthagytam mindent...
                        Majd el­mondom, de előbb te beszélj: mit keresel itt?</p>
                    <p>András nagyot sóhajtott:</p>
                    <p>- Sok bajom van énnekem, Lacikám... Felgyűltek, mert onnan az Isten háta
                        megül nagyritkán bujhatok ki. Ma Szilveszter, egy hájfejű zsentri, különben
                        a patrónusom, méltóztatott beko­csikázni s kegyesen maga mellé vett... A
                        tanfelügyelőnél voltam.</p>
                    <p>- S ott miért?</p>
                    <p>- Edithkéért.</p>
                    <p>- Látod, még mindig nem ismerem... Nem szép tőled, hogy őt is nem hoztad
                        valahogy be...</p>
                    <p>- Csak az kellett volna! Nem tudod te, fiam, mi az a Mezőség!... Ha százszor
                        menyasszonyom is, mindenféle disznóságot kerepelnének rólunk, ha egyszer
                        ketten jönnénk a városba.</p>
                    <p>- Miért nem veszed már el?</p>
                    <p>- Ó, te haza bölcse!... Sze’ ebbe tapodok folytonosan... Most is ezért jártam
                        a tanfelügyelőnél. Az ördög vigyen el Lacikám, megint szinte szembekacagtam
                        a hájfejűt... Mert mindig eszembe jut, ha látom, hogy mikor egyszer nagyon
                        el voltál keseredve valamin, azt mondtad: kioperáltatom az agyamat és
                        elmegyek tanfelügyelőnek!...</p>
                    <p>- Ezt nem az egész testületre értettem, - védekezett László. - Csak erről az
                        egyről vettem a példát, bánatomban!</p>
                    <p>András szörnyű mancsával szelíden a hátára vert s olyan édesdeden kacagott,
                        ahogy csak ilyen nagytestű, együgyű gyermeklelkek tudnak. De aztán megint
                        elkomorodott:</p>
                    <p>- Hát értsd meg, azt akarom, már két éve azt akarom, hogy ez a nyavalyás
                        tanfelügyelő igazítsa el a dolgomat Edithkével. Csináljon valamit, hogy
                        helyezzék át Virágosról, az én falumba, Tóvölgyre, egyik iskolától a másik
                        iskolához. Mindössze egy marha nagy kopasz hegy van kettőnk között s a
                        gyalogútja nem több két kilométernél. És mégis annyi, mintha a föld túlsó
                        oldalán lenne tőlem.</p>
                    <p>- De meddig akartok így várni?... Miért nem mond le inkább arról a tanítónői
                        állásról?...</p>
                    <p>András búsan hümmögött:</p>
                    <p>- Nagy-okos leány az, Lacikám. Pedig elég kicsi hozzám képest s csak húsz
                        esztendőske. De az esze legalább tízannyi, mint az enyém, amivel különben
                        nem mondtam sokat, úgy-e? Hát imádja a tanítást. Meg azokat a kis piszkos
                        parasztkölykeket. Aztán tudja, hogy az én fizeté­sem éppen csak annyi,
                        amennyit megérdemlek s nem akar lemondani a magáéról.</p>
                    <p>- Pedig nem helyes, - bölcselkedett László - ha az asszonynak ilyen
                        lekötöttsége van. Majd ha jön a gyermek, úgyse tudja folytatni.</p>
                    <p>András megsodorta a bajuszát s szélesen vigyorgott. A szemével ügyetlen
                        kísérletet tett egy ravasz kacsintásra:</p>
                    <p>- Jó, jó, Lacikám. Ne gondold, hogy éppen földbuta vagyok. Én is tudok ravasz
                        lenni. Most nem bírok vele, hagyom, hogy makacskodjék, teljék kedve. De ha
                        megjön a gyermek!... Nem egy gyermek, hanem sok-sok, egyre-másra! -
                        feszítette ki a mellét gőgösen - akkor én leszek az úr, dehogy hagyom
                        kínlódni a gyermekeim anyját!... De most még muszáj...</p>
                    <p>- Nos, a tanfelügyelő?</p>
                    <p>- Hímezett, hámozott. Én a végin már ordítottam. Ettől megijedt. Hogy most
                        bajos, makogta, de a jövő tanévre egészen bizonyos... Hát egy évig még várni
                        kell, ha megkámforodok is.</p>
                    <p>Búsan horgasztotta le a fejét, aztán nagyot lélekzett s vizespohárnyi bort
                        küldött le a torkán egy korttyal, szomorúan legyintve utána.</p>
                    <p>- Nagyon szereted a kicsit? - érdeklődött László meleg részvéttel.</p>
                    <p>András mind a két markával az asztalba kapaszkodott, hátravetette magát a
                        reccsenő széken, felnézett a mennyezetre s akkorát sóhajtott, hogy a
                        villanykörte lángja megrebbent tőle lég­mentes üvegházában. Szólni azonban
                        nem szólt egy szót sem.</p>
                    <p>László jónak látta abbahagyni a témát s a maga baját beszélni el.</p>
                    <p>- Milyen kár, - dörmögte András, - hogy te ilyen felhőkavaró filozófus vagy,
                        egyetemi tanár-csemete s nyavalyás városi penészvirág. Ha tisztességes, buta
                        falusi ember volnál, mint én, egyszeriben megmondanám, mit csinálj... És be
                        gyönyörű volna, Lacikám, amire gondol­tam!... Tyű, az áldóját! - vágott az
                        asztalra - milyen szédítő bolondság, amire gondoltam!...</p>
                    <p>- Mondd csak ki, András. Aligha mondhatnál bolondabbat, mint amik az én
                        fejemben kava­rognak ma este. Ha a temetőről beszélnél, az volna a
                        legjobb,</p>
                    <p>- Olyanforma... Olyanforma! - nevetett András. - Nem volna kedved
                        eltemetkezni? Szívesen megásnám a sírodat.</p>
                    <p>- Az a kérdés, hogy hol?</p>
                    <p>- Hát idehallgass, Lacikám! Persze előrebocsátom, hogy marhaság és úgyse
                        lehet belőle semmi... De hát azért vagyunk együtt, hogy tréfálkozzunk... Hát
                        idehallgass: Nemcsak a tan­betyárhoz jöttem én ma, hanem dicső esperesemhez
                        is, mivelhogy én többet nem bírom beszolgálni Virágost... Az a falu, tudod,
                        amelyikről beszéltem, ahol Edithke makacskodik... Csak az a dög hegy van
                        közöttünk... Egyszóval Virágoson üres a papi állás. Az öreg Forgó addig itta
                        a gróf borát, amíg vízibetegségben elhalálozott a tavaszon. Eddig én
                        szolgáltam be, de van nekem elég bajom otthon, aztán meg a kollégák rágják a
                        fülemet, hogy csak Edithkéért vállaltam. Hát van benne valami, de most már
                        elég volt... Virágosra új pap kell, ezt akarom az esperessel megbeszélni.
                        Hát oda eltemetkezhetsz, ha akarsz. De mondtam, hogy csak tréfa az
                        egész!...</p>
                    <p>Jóska abban a pillanatban felütötte fejét a könyvről. Gúnyosan mosolygott
                        Lászlóra.</p>
                    <p>Lászlót elöntötte valami dacos forróság.</p>
                    <p>- Hát nem tréfa! - kiáltott fel. - Nem is kérdem, hogy milyen az a hely, hogy
                        mi a jövedelme, hogy milyen buták a parasztjai, hogy hány méter mély a sara
                        és egyáltalán semmire se vagyok kíváncsi!... Ezennel vedd tudomásul, András,
                        hogy elmegyek Virágosra papnak!...</p>
                    <p>András hitetlenkedve csóválgatta a fejét, nevetett s harsányan kiáltotta a
                        vitatkozó társaság felé:</p>
                    <p>- Ide füleljetek, komák! Ez a század legjobb vicce! Katona László
                        királygyűrűs doktor és egyetemünk leendő dísze Virágosra jön falusi
                        papnak!...</p>
                    <p>A viccek és tréfák, amik erre fölhangzottak, csak bőszítették Lászlót:</p>
                    <p>- Becsületszavamra elmegyek! - jelentette ki halálos komolysággal.</p>
                    <p>- Miért is ne mennél? - vetette oda Jóska. - Az igazi nagyság nem az
                        extenzivitásban van, hanem a mélységben. Sehol se lehet jobban elmerülni az
                        értelem, képzelet és hit viszonyának izgató problémájába, mint ott, ahol
                        igazán el lehet merülni... Csak arra kérlek, mikor majd lovat-kocsit veszel,
                        légy szíves értem küldeni, hogy meglátogathassalak...</p>
                    <p>De László úgy nézett vissza reá és körül a többieken, hogy a társaság
                        megdermedt.</p>
                    <p>Ákos úr ünnepélyesen kijelentette:</p>
                    <p>- Megbolondult, vége.</p>
                    <p> </p>
                </div>
               <div type="chapter">
                    <head>II.</head>
                    <p>László és András együtt távoztak el a Futóné kocsmájából. A társaság akkor
                        már túltette magát a László őrültségén és ismét belemerült a hadjárat
                        intézésébe. Jóska szemmelláthatólag szeretett volna Lászlóhoz csatlakozni,
                        de ő megkérte, hogy hagyja most egyedül Andrással és tegye el a vicceit
                        későbbre.</p>
                    <p>- Így hát kénytelen leszek megelégedni, erre az éjszakára, a kis tibeti
                        hercegnővel, akinek szerelmi kalandjait kissé már únom - jelentette ki Jóska
                        szomorú mosollyal és hazaballagott.</p>
                    <p>A két barát célnélküli bolyongásba fogott az éjszakai városban, majd
                        kikanyarodtak belőle a régi sétatér csodaszép öreg fasorai alá s ott járva
                        fel-le, László lassanként kivájt Andrásból, amit csak lehetett, a virágosi
                        dolgokról. Időbe telt, amíg meggyőzhette a lomha mackót, hogy a tréfának
                        indult dolgot nagyon is komolyan veszi s percről-percre inkább látja, hogy
                        számára nincs más megoldás. Elmenekülni, elrejtőzni, semmivé lenni és a
                        semmiből nőni valamivé, ha lehet.</p>
                    <p>- Értsd meg, - mondta izgatottan, - hogy magasabb küldetésben jártál ma,
                        mintsem gondolod. Nagyon is könnyű volt eddig számomra minden. Az akadályok
                        úgyszólva maguktól dőltek le, az ajtók varázsszóra pattantak föl előttem.
                        Most, hogy egyre-másra jöttek a pofoncsapások, végre ráébredtem, hogy a
                        katona doktornak igaza volt: fejletlenek az izmaim a harcra. De nemcsak a
                        testiek, hanem a lelkiek is. Ahogy erről a dologról beszéltél, mint a
                        villámlás, ciká­zott belém, hogy mit kell tennem. Nem várhatok itt tovább a
                        jobb időkre, nem támaszkod­hatom a püspök és tanáraim jóindulatára, nem
                        élhetetlenkedhetem megalázva ebben az elron­dított városban. Bele kell
                        vetnem magamat magába az életbe, az igazi küzdelembe. Éppen, mert sohase
                        láttam semmi olyant, mert egyáltalában nem vagyok rá alkalmas, mert teljesen
                        ellenkezik mindazzal, aminek eddig éltem, szóval mert szinte
                        elképzelhetetlen, kell a mély­ség­be ugranom s ott legalól, az elveszett,
                        reménytelen sárban próbálnom meg, hogy egyál­talán élni-, vagy halnivaló
                        vagyok-e?...</p>
                    <p>András hümmögve csóválgatta a fejét, de mikor végre látta, hogy komoly a
                        dolog, ő is fordított egyet rajta:</p>
                    <p>- Hátsze’ ne gondold, Lacikám, hogy búsulok. Dehogy is búsulok. Akkora öröm
                        ez nekem, mint a virágosi hegy. De csípj egyet rajtam, hogy lássam,
                        csakugyan nem álmodom?... Hogy mi megint összekerülnénk, egymás mellé, mint
                        régen!... Ihaj. Atyaúristen!...</p>
                    <p>S mintha csak most térne végképpen az eszéhez, topogva egyet, megállott,
                        viharosan magához ölelte Lászlót, hogy a csontjai ropogtak belé s könnyek
                        szöktek a szemébe.</p>
                    <p>- De mondd már, hogy bizony Isten!...</p>
                    <p>László mondta és erre András nagyot szusszanva kezdett lelkesedni:</p>
                    <p>- Ha így van, akkor ne beszéljünk mélységbeugrásról, reménytelen sárról, meg
                        efféle ostoba mende-mondákról, amivel a teológiai tanár-palánták
                        sajnálkoznak a magamfajta tökfilkókon... Miért volna a falu reménytelen?...
                        Ez a büdös kőrengeteg, ez nekem a reménytelen, Laci­kám... Meglátod, hogy
                        milyen nagyszerű gondolataid támadnak majd a virágosi erdőben, amely a
                        Mezőség büszkesége és gyönyörűbb, mint a legszebb filozófiai rendszer. Sár
                        ugyan van bőviben, különösen októbertől májusig, de attól csak a nyavalyás
                        városiak riadoznak, akik elfelejtik, hogy sárból lesz a kenyér. A nép se
                        mind csupa barom, ne hidd, a paraszt is csak úgy tud érezni, mint az úr, ha
                        nem is tudja olyan cifrán kibeszélni. Írni, olvasni falun is tud, aki
                        arravaló. És majd hamar piros lesz ez a fehér képed ott a széltől, naptól.
                        Végre egészséges ember leszel, nem ilyen leánylábú, karú, vékony városi
                        féreg. Ha akarod, nem is leszel egye­dül. Mi Edithkével csak örvendhetünk,
                        ha megengeded, hogy körülötted forgolódjunk. Engem ugyan ismersz,
                        elhallgatlak akár száz esztendeig is, ha sokat nem is szólhatok a
                        tudomá­nyod­hoz, de meglátod, hogy Edithke milyen okos beszélgető. Azzal
                        akár a legnehezebb filozófiá­ról is beszélgethetsz. Nem is értem, hogy
                        honnan tud a világon mindent? Persze, vannak kicsi bajok, mindennapi
                        semmiségek, amik falun fontosak. De azokban majd eligazítalak, ne félj, mert
                        az effélékben mégis csak én vagyok a professzor... Csakhogy még mindig attól
                        félek, megbánod reggelig!</p>
                    <p>- Ha még egyszer kételkedni mersz bennem, - mondta László meghatottan, -
                        földhözváglak!</p>
                    <p>- Ne, ne! - tiltakozott András. - Inkább elhiszem. Boldog vagyok, Lacikám,
                        tán akkor se voltam boldogabb, mikor Edithke, megszánva makogásomat, a
                        szemem közé kacagta, hogy ő is éppen azt akarja mondani: nem bánja, vegyem
                        el feleségül!</p>
                    <p>E közben észrevétlenül fölkanyarodtak a sétatér fölött emelkedő magas domb
                        oldalára, melynek tetejéről annyiszor nézték diákkorukban a város
                        tornyainak, háztetőinek, nyüzsgő utcáinak színes látványát. Most az egykor
                        tiszta szerpentinutakat korhadó falevelek, szennyes papirosdarabok, rothadó
                        piszok fedték. A tetőn épült kedves, tarka kilátó fedelét kikezdte az eső s
                        félig elhordta a szél. Egy lelket sem találtak odafönn, ahol régente késő
                        éjszakákig bolyongtak a fiatal szerelmespárok. De talán még jobb volt így,
                        hogy csak ketten, magukban álltak ott a csöndes, hűvös őszi éjszakában, a
                        gyér lángokkal pislogó, sötétségbe borult város fölött.</p>
                    <p>Találgatták, hogy melyik lámpa melyik utcában, miféle téren, micsoda épület
                        előtt ég. És lassanként kirajzolódott előttük diákéveik tündérvárosa,
                        napfényesen, illatosan, frissen ragyogva föl fekete-piszkos lárvája
                        alól.</p>
                    <p>...A nagyszerű lovasszobor, melynek nyergébe egy vidám éjszakán András
                        fölültette Lászlót, fogadásból, míg a többiek szemtelenül rendőrért
                        kiáltoztak. Alig volt ideje lekapni onnan s a karjai között tartva nyargalni
                        el vele a sípolva közeledő, összefutó rendőrök elől... A főtér gyönyörű
                        virágágyai, melyekből hajnalosan, nagy kockázattal virágcsokrokat loptak
                        össze a primadonnának, aki a jogászokéval szemben a filozopterek és
                        teológusok bálványa volt. Itt kapták egyszer, a szobor előtti padon
                        szenderegve Temethy nagytiszteletű urat, aki valami vidám társaságban
                        öblögette és gyakorolta híres baritonját az éjjel. A lelkész úrnak másnap a
                        nagy király szoborképét hozta levelezőlapon a posta, ezzel a legfelsőbb
                        kézirattal: „Kedvelt szolgánk, királyi Felségünk színe előtt bemutatott
                        hajnali hódolatát kegyesen vettük és állandó hajlandóságunk felől
                        biztosítjuk...” Az éjszakai virslis bódéja, mely apró kerekeken állott s
                        melyet egyszer jókedvükben végiggurítottak a főutcán, belül az ordítozó
                        virslissel és sarkukban a szintén ordítozó rendőrséggel... Az ősi
                        kereskedőházak, melyeknek aranybetűs cégtábláit a legfurcsább módon
                        kicserélték farsangi éjszakákon... A Rákóczi-kávéház, melyben Kicsi Gyurka
                        húzta kedvenc nótáikat, míg Désy Jóska édesen aludt a billiárdon... A
                        Vígadó, ahol az egyetemi ifjúság báljai viharzottak... A gyönyörű színház,
                        melyben ők, az állóhelyek és a kakasülők győztes megszállói, végképpen
                        biztosították a nívót, a csiszlikek kiszorításával... A déli korzó, amelyen
                        borzongva csodálták a meseszép nőket... A sötét kis sikátorok, melyeknek
                        csukott ablaktáblájú, vörös lámpával világított éjjeli tanyái eleinte annyi
                        titokzatos újdonságot ígértek a vidékről föltóduló fiúknak s hamarosan annyi
                        undort, csalódást és rossz emléket okoztak nekik... Utcák, utcák, utcák, a
                        város legtávolabbi széléig, melyekben alkonyati sétáikon barangoltak,
                        belesve az ablakokon, azzal az izzó kíváncsisággal, hogy az elkapott
                        pillanatfelvételeken át behatoljanak mások titkaiba, az élet valóságos
                        sodrába, maguk elé képzelt jövendő jóllétbe, boldogságba... De aztán egészen
                        más, komoly, magasabb világot jelentő helyek emelkedtek mindezek fölé: az
                        egyetem óriási, méltóságos négyszöge, a IV. számú nagy terem, ahol sokáig
                        értelmetlen tisztelettel hallgatták a híres bölcsész száraz fejte­getéseit,
                        melyeknek mély, élő lelke csak néhányuk előtt, csak hosszú, kitartó küzdelem
                        után nyiladozott föl, míg a többség megelégedett azzal, hogy az első
                        sorokban ülő diákkisasszo­nyokhoz intézett verseket csempészett,
                        kézről-kézre, a mély áhítattal figyelő címzetthez... Az egyetemi könyvtár
                        templomi csöndességű nagy olvasóterme, ahol minden könyvet odahoztak az
                        embernek, amit csak kívánt s ahol doktori disszertációkon dolgoztak,
                        rojtosszélű nadrágban az igaziak s Boccaccio és az Ezeregyéjszaka
                        illusztrált díszkiadásait tanulmányozták az álkutatók... És mindenekfelett
                        az „istenszagú” teológia imaterme, ahol a püspök magas és félelmetes
                        adhortációit a fiatal, lánglelkű professzor művészi hasonlatoktól csillogó,
                        merészen újszerű prédikációi feledtették el velük... A tantermek, melyekben
                        végigdrukkolták a héber nyelvleckéket és a rettegett kollokviumokat, a kert
                        az épület mögött, az udvar mélyén, mely­ben részeg méhek gyanánt keringve
                        szedegették be a kurzust, vizsga előtt az utolsó órákban s a szűk,
                        levegőtlen cőtusok, melyekben végetnemérő viták és beszélgetések között
                        szövögették a jövendő álmait... Ott van a négyszázesztendős gótikus
                        nagytemplom is, melyben az ifjúság őszinte barátja, viszont a teológiai
                        professzorok örök ellensége, a bikahangú esperes úr dörögte prédikációit
                        olyan megdöbbentő új igazságokról, mint az, hogy: az élet küzdelem...</p>
                    <p>Ebben a keretben hajtott ki László és András barátságának különös fája.
                        Más-más világból jöttek. László egy finomlelkű, nagyműveltségű özvegy
                        édesanya gondozó karjai közül, olyan családból, melynek férfitagjai
                        nemzedékeken keresztül a tudomány és irodalom munkásai voltak s egyetlen,
                        idősebb testvére jelenleg is tanára egy ősi kollégiumnak. András elsőnek
                        bújt ki az anyaföldből, melyet névtelenül elvesző ősei és apja-anyja is
                        fáradhatatlanul túrtak reggeltül-estig, valamelyik apró falucska határában.
                        Szokás szerint a tiszteletes úr fedezte fel a falusi iskolában állítólagos
                        tehetségeit s vette rá az öreg parasztot, hogy a fiából urat, azaz papot
                        neveltessen. Andrásnak mind a mai napig semmi komoly kedve nem támadt a
                        do­log­hoz, de a kihasználatlan paraszti ész s az elpusztíthatatlan őserő
                        kedvetlenül is végigcsinálta mindazt, amit kívántak tőle. Sohase volt rossz
                        tanuló és sohase erőltette meg magát, hogy különb lehessen. Ha éppen akarta,
                        megértett s megtanult mindent, de nem nagyon akarta és lomha közönnyel
                        viseltetett a szellem követelményeivel szemben. László nagyratörő volt,
                        gyors képzeletű, érzékeny és mindenben a szellemet kereső.</p>
                    <p>Az első beosztásnál szobatársak lettek a teológián s mindvégig azok is
                        maradtak. Miért, miért nem, talán az ellentétek vonzásánál fogva, az első
                        pillanattól kezdve megszerették egymást. Lászlót mindig elbűvölte a
                        kivételes testi erő látványa, őmaga sohase feszítette meg esetlen izmát sem,
                        hogy fizikai erőt fejtsen ki. Valahogy kezdettől fogva lemondott önmagáról
                        ebben a tekintetben. Kisgyermekkorától mindig az ész fölényével győzött
                        társai felett. És mivel ezen a módon mindig sikerült megszégyenítenie a
                        nyers erőt, önmagára nézve nem tartotta fontos­nak. De sohasem vetette meg
                        másokban, sőt inkább úgy csodálta, mint valami rejtelmes, megfoghatatlan
                        titkot, amely előle örökre el van zárva. Néha végignézve vékony, fehér
                        kar­jain, értetlenül rázta a fejét, hogy miként lehetséges valakinek ezekből
                        a gyönge végtagokból pattanóizmú, félelmetes buzogányokat fejleszteni. A
                        test teljesítményei sportban, tornában, fizikai erőkifejtésben olyasféle
                        áhítattal töltötték el, amilyennel a primitív ember nézhette a titokzatos
                        Anima működését a maga Sámsonjaiban és Herkuleseiben. András, mint az
                        ilyenek rendszerint, csendes, szelíd viselkedésű, kissé hanyag tartású ember
                        volt, szinte bocsánat­kérőleg hordozta magában ezt a rendkívüli erőt, mint
                        aki igazán nem tehet róla. Hiszen éppen az volt László előtt érthetetlen,
                        hogy András semmit se tett testi erejének fejlesztésére. Spor­thoz, tornához
                        szikrányi kedvet nem érzett. Csak ahhoz értett, amihez a parasztok:
                        szántani, ásni, kapálni, kaszálni, petrencét hányni, aratni, csépelni. Mikor
                        ezekről beszélt, kigyúlt és megszépült az arca. Arról hallgatott, hogy
                        ezekben öt-hat ember dolgát végezte, ha vaká­ciókon hazavetődött. Itt, a
                        főiskolában csak búsan ődöngött fel-alá, heverészett az ágyán, néha nagyokat
                        ivott bánatában, de azt se mulatságból, inkább azzal a nekibúsúlással, hogy
                        ha már hozzáfogott, alaposan temesse el az eszét. Az az egy-két,
                        szorultságból történt ténykedése, amellyel rendőrt, csiszliket
                        harcképtelenné tett, inkább gépiesen történt, sohase dühösen vagy
                        hetvenkedve. Ezért volt ő csoda a László szemében.</p>
                    <p>De ugyanez az eset állott az András részéről is, Lászlóval szemben, önmagára
                        nézve szükség­telennek érezte a szellemi erőkifejtést. Maga csodálkozott a
                        legjobban, ha néha önálló gon­dolatok ébredtek a fejében, ő is egyszerűen
                        lemondott önmagáról szellemi tekintetben. De mint valami csodát, bámulta meg
                        az értelem és fantázia gyors, rugalmas, mélyrehatoló, színesen fölrakétázó
                        ragyogásait, valahányszor László beszélt neki és ő áhítattal hallgatta.
                        Ugyancsak sokáig meregette a szemeit egy-egy könyvre vagy jegyzetre, míg
                        eszének lustán­forgó kerekei lassan megőrölték a szöveget az értelem
                        lisztlángjáig. Megértette, de számot adni róla alig tudott. Meg nem
                        foghatta, hogy László miféle ördöngősséggel tud végignyar­galni egy vaskos
                        köteten s mindjárt úgy kiszippantani belőle s vissza is adni a lényeget,
                        olyan világosan, hogy a gyermek is azonnal megérthette?</p>
                    <p>Gyönyörködtek egymásban, mint kiegészítő felek. Elválhatatlanok voltak.</p>
                    <p>Elmultak az egyetemi évek, a nélkül, hogy valaki is észrevehette volna a
                        messzi háttérben fölemelkedő viharfelhőket. A politika, igaz, nagy
                        hullámokat hányt és az egyetemi ifjúság ősi szokás szerint hol záptojással,
                        hol dicshimnuszokkal nyilvánította a maga pártállását. De az események igazi
                        jelentősége olyan messzi és hihetetlen volt, hogy meg nem zavarhatta ezeknek
                        a boldog éveknek harmóniáját.</p>
                    <p>Ezen az estén úgy néztek vissza ebbe a közeli multba, mint réges-rég letűnt
                        mesevilágba.</p>
                    <p>László mégsem ezt a megcsúfolt, beteg, vak várost nézte a magasból, nem tőle
                        búcsúzott, hanem attól a régitől, melyben az élete gyökerezett s úgy érezte,
                        hogy mindaz, ami azóta tör­tént, csak rossz álom, amelyet el fog felejteni s
                        hősies vágyat érzett magában, hogy ott, ahova megy, álmainak tündérvárosát
                        építse újjá.</p>
                    <p> </p>
                </div>
               <div type="chapter">
                    <head>III.</head>
                    <p>Újvári Gábor esperes úr az ifjúság bálványa volt. Főbüszkeségeként emlegette,
                        hogy falusi papból lett az első város lelkipásztora és a központi
                        egyházmegye kormányzója. Nem úgy jutott a tekintélyhez és méltósághoz, mint
                        a teológiai tanárok, akik soha életükben nem próbálták meg, hogy mit tesz az
                        egyszerű nép között kínlódni, magával az élettel viaskodni s a sárból,
                        szegénységből küzdeni föl magukat vezetőhelyre. Ezek a kényeskedő, fölényes
                        professzorok mindjárt az iskolapadokból kiszaladtak egy kicsit külföldre,
                        ösztöndíjon s ott belenyalva a nyugati tudomány és nagyképűség felszínébe,
                        zölden-zavarosan, de annál felfúvalkodottabban hazafordultak hogy megírva
                        egy „Bevezetést” valamelyik teológiai tudományszakba, mindjárt bele is
                        üljenek a csúfolódók székébe, ítélvén elevenek és holtak felett. Hogy
                        nevelhetnének ezek lelki vezéreket a nép számára. - dörögte az esperes úr
                        minden adott alkalommal, - holott fogalmuk sincs népről, faluról s nyavalyás
                        német elméleteket akarnak ráhúzni az erdélyi falucskák életére? Ezek a
                        teológia-professzorok, - nehéz volna meg­mondani: szándékosan-e, vagy csak
                        elméleti lényük folytán, - egészen kihozták a sodrá­ból a gyakorlat e derék
                        férfiát, aki pedig valójában a legjobb szívű ember volt, családját, híveit,
                        főleg pedig a szegény diákokat önzetlen szeretettel pásztoroló atya. De
                        folytonosan úgy érezte, hogy a „tudósok” lenézik, amiért faluról került fel.
                        Ez a félelme tekintélyének foko­zott védelmére ingerelte s néha bizony
                        túlzásokra ragadta.</p>
                    <p>Ilyenkor afféléket mondogatott, hogy ő a maga részéről minden elméletet
                        otthagyott annak­idején a teológián, még a zsidó bibliáját is elásta papi
                        vizsga után a teológia kertjében, hogy semmiféle tudományos kísértetbe ne
                        eshessék s csakis gyakorlati igazságokat prédikált abban a kis faluban,
                        ahová megválasztották. Jóllehet az osztály első tanulója is vele együtt
                        pályázta meg, az atyafiak jobban tudták, ki való nekik, mint a jeles fiút
                        ajánló professzorok. De ő is jobban tudta a másiknál, hogy mi imponál a
                        népnek. Hórihorgas, vékonypénzű legényke lévén, fölvett vagy három mellényt,
                        hogy „mejje” legyen, ami nélkül a paraszt semmitse remél a paptól. Vigyázott
                        arra is, hogy „jó kiadása” legyen s tele tüdővel bömbölte el Révész Bálint
                        és Gulyás Benő zengő frázisait a kikelet szépségéről s a hazaszeretet
                        csodáiról. Nem is kényeskedett, mint a másik: nyájasan parolázott a
                        presbiterekkel, dicsérte az édesanyákat s megcsókolta a kis kölykek maszatos
                        arcát. Természetesen egyhangúan választották meg.</p>
                    <p>- Nagy tudomány a falusi papság, fiaim, - szokta mondani a káplánjainak és a
                        csodájára járó teológusoknak - De nem teológiai tudomány. Azt kell tudni,
                        hogy kinek mi a gyöngéje, az érdeke, ki mire kényes, mire büszke, mitől fél.
                        Ismerni kell a sógorság-komaság ágát-bogát. Csak arra vigyázz, hogy mindig
                        ők akarják, amit te akarsz. Iskola, gazdakör, szövetkezet, politika mind a
                        te kezedben fusson össze, de mindegyikben legyen valaki más, aki azt hiszi,
                        hogy ő csinálja s neki virágozza a dicsőséget. Leginkább arra ügyelj, hogy a
                        megyei urakkal jóba légy, ez a gyarapodásod, haladásod kulcsa. Bolond az a
                        pap, aki nem tudja, hogy a nép érdeke kívánja meg ezt. Mert mit használ a
                        népnek, ha az ő szájaíze szerint ordítoznál a hatal­masok ellen? Míg ha
                        velük tartasz és téged tekintenek bizalmasuknak a faluban, magadnak is, a
                        népnek is mindenféle jót kieszközölhetsz: olcsó vetőmagot, kölcsöngépet,
                        vasúti megálló­helyet, postát, előnyös földbérletet, csendőrörsöt,
                        fináncmentességet, hitel- és fogyasztási szövetkezetet,
                        szűzdohányszabadalmat, mindent, ami csak előnyére válhatik önmagadnak és a
                        faludnak is. Ha ott maradsz, szépecskén meggyarapodhatsz, ha meg nagyobbra
                        termettél, úri barátaid megnyitják útadat a város felé, esperességhez.
                        Persze, hogy a prédikációban, meg mindenütt, ahol a szádat kitátod, csakis a
                        szeretetről beszélhetsz, mert arról ismerik meg az emberek, hogy Jézus
                        tanítványa vagy. Így szokott beszélni az esperes úr és ilyenkor még
                        magasabbnak látszott, mint rendesen. Pedig általában magas volt és sűrű
                        fekete szakálla, melyet nagyon büszkén hordozott, félelmessé tette a
                        megjelenését.</p>
                    <p>Ilyen elvek mellett Újvári nagytiszteletű úr egyenesen a maga diadalának
                        tekintette, hogy Dr. Katona László végre belátván a teológiai professzorok
                        semmiségét és a tudomány hiába­valóságát, falura kívánkozik.</p>
                    <p>- Végre egy egészséges idea! Gratulálok, kedves fiam. Az élet, a tapasztalás
                        a nagyság egye­düli útja. Gondom lesz reád, hogy beajánljalak a mezőségi
                        uraknak. Nagy hatalom azok; az egész vármegye sorsát a kezükben tartják. Ha
                        kedvükre fogod viselni magadat, a maga idejé­ben úgy fogsz visszatérni ebbe
                        a városba, mint valami hódító. Mindenben mögötted fognak állni és meglátod,
                        hogy nagyra viszed majd a közéletben.</p>
                    <p>László megköszönte a pártfogást s kérte, hogy minél hamarabb üsse nyélbe a
                        dolgot.</p>
                    <p>- Meglesz, meglesz - dörögte az esperes. - A gróffal már meg is van, mert őt
                        most elfoglalja a politika s reám bízta, hogy megfelelő papot küldjek az ő
                        tetszésére. Még ma írok az intéző­jé­nek, annak a szava dönt a
                        presbitériumban. Van jó oldala is a különben szomorú valóságnak, hogy a falu
                        izgága része a harctéren, az otthonmaradottak pedig az urak markában. A
                        jegyző­nek is írok, egy kis nyomás tőle sem fog ártani. Ha éppen szükséges,
                        a főbíró is barátom, megmozgatom őt is. Reá előre fölhívom a figyelmedet,
                        Lovass-familia, a Mezőség legna­gyobb zsentri-családjából való, rokonságban
                        a Gáborffyakkal, Szilveszterekkel, akik ott a kiskirályok. Örvendeni fognak
                        hogy végre művelt, tudós fiatalember kerül abba az unalom­völgybe. Ne félj,
                        mától fogva az én fiam vagy, hadd pukkadjanak ott a teológián, meg­muta­tom
                        én nekik, hogy mit jelent valakit igazán támogatni. Tőlük, meg a püspöktől
                        éhenhalhattál volna.</p>
                    <p>De az esperes úr nemcsak beszélt, hanem cselekedett is. András levelekkel a
                        zsebében ereszkedett haza s jól a begyébe szedte az esperes utasításait. Egy
                        hét mulva már jelentette, hogy küldöttség érkezik vasárnapra, meghallgatni a
                        leendő tiszteletes úr prédikációját. Termé­szetesen az esperes kikötötte,
                        hogy László az ő templomában mutatkozzék be a kiküldöttek­nek.</p>
                    <p>- Majd templomozás után úgy intézem, - mondta, - hogy bejöjjenek hozzám s
                        megismerkedj velük. A templomban tégy csak úgy, mintha nem is tudnál róluk.
                        Ez a törvényes forma. De azért csakis nekik beszélj s nehogy valami magas
                        filozófiát prédikálj. Csak úgy fiam, mint ahogy én szoktam. Dícsérd a
                        harctéren küzdő vitéz fiaikat, jövendöld meg az igazságos ügy győzelmét,
                        ríkasd meg őket az özvegyekkel és árvákkal s a hangodat ne kíméld.</p>
                    <p>László megköszönte a jótanácsokat s nekiült a prédikáció megírásának.
                        Nehezebben ment, mint ahogy gondolta, éppen azért, mert nagyon könnyűnek
                        kellett lennie. Háromszor is újra írta, de az esperes úr még harmadszor is
                        kifogásolta szinte a felét. Itt is, ott is kihuzigált belőle egy-egy szót
                        vagy kifejezést, jó lapos mondásokkal helyettesítve. Végre pénteken délre
                        el­készült s attól kezdve vasárnap reggelig László azzal foglalkozott, hogy
                        szószerint betanulja s hatásosan elzengje. Erős inger kínozta, hogy az
                        egészet kiköpje a szájából s deklamálás közben hol a sírás, hol a kacagás
                        fojtogatta az önútálattól. Folytonosan Désy Jóska gúnyos arcát látta maga
                        előtt, aki elől szigorúan eltitkolta, hogy mire készül.</p>
                    <p>Maga a vasárnapi istentisztelet valahogy úgy folyt le, mintha álmában történt
                        volna. Nem volt egészen magánál, a sok emberfej a magas szószék alatt
                        összefolyt a szemei előtt s úgy hallotta a saját hangját, mintha mély víz
                        alól hangzana föl hozzá valaki másnak teljesen idegen szónoklása. Az volt a
                        meggyőződése, miközben reszkető inakkal lebotorkált a szószékről, hogy
                        gyalázatosan szerepelt és tökéletesen elrontotta a dolgot.</p>
                    <p>Nagy volt a csodálkozása, mikor a papi székbe ülve, az utolsó ének alatt az
                        esperes megmar­kolászta a kezét s odadörmögött:</p>
                    <p>- Győzelem!...</p>
                    <p>László kivörösödött szégyenében.</p>
                    <p>Templomból jövet az esperes előreküldte az irodába azzal, hogy a
                        kiküldötteket majd ő betereli a lakásba. Lászlónak csak ebben a pillanatban
                        jutott eszébe, hogy a kiküldöttekről tökéletesen megfeledkezett. Ahogy
                        templombamenet a küszöböt átlépte, mintha forró tóba ugrott volna. Rémlett
                        neki, hogy kereste őket egy pillanatig a szemével, mintha valami falusi
                        atyafiakat látott is volna egy szemvillanásig, de aztán összeolvadtak,
                        eltűntek előle a közön­ség soraiban, melyek széthúzódtak a tekintete előtt,
                        mint színes gumiszalagok. Az irodában egy székbe esve, két kezébe fogta a
                        fejét s nyögött, mint a lázbeteg.</p>
                    <p>Hallotta aztán az esperes hívó szavát az ebédlőből, felállott s
                        áttámolygott.</p>
                    <p>A szobában három ismeretlen ember állott, várakozással nézve az ajtóra.</p>
                    <p>Az egyik úr volt. Úrnak kell mondani, mivelhogy nem paraszti ruhába
                        öltözködött. Minden­kép furcsa látvány. Úgyszólva csak feketére sült
                        gömbölyű fej, mely minden látható nyak nélkül folytatódott egy fekete
                        gumikabát harangjában, ami pontosan a földig ért. A kabát olyan merev és
                        csillogó, mintha kemény bádog lenne s László megesküdött volna reá, hogy a
                        belebújt embert ez a kemény lemez tartja fönn, míg ő felhúzott lábakkal
                        pihen benne. A kerek fejből vörös krumpliorr és torzonborz bajusz meredt ki.
                        E tünemény jobb- és baloldalán két falusi ember állott, csizma- és
                        ködmenszagot árasztva. Az egyik hosszúhajú, öreg paraszt, csupa ránc és
                        ragya, a másik középkorú, nagyfejű, de értelmes tekintetű, keményvágású
                        férfiú.</p>
                    <p>Az esperes a harangjellegű emberre, majd László felé intve, bemutatta őket
                        egymásnak:</p>
                    <p>- Vajda Mihály intéző úr. Dr. Katona László lelkész úr.</p>
                    <p>A bádogkabát ujjából redves fekete kéz nyúlt László felé, a mostoha időket
                        gyászoló körmökkel. László megfogta. Ugyanakkor érezte is, hogy milyen
                        nevetséges a saját keskeny fehér keze abban a rettentő mancsban. Az intéző
                        is odapillantott s a szája széthúzódott.</p>
                    <p>- Örvendek - mondta érdesen. - Nagyon jó volt, tiszteletes úr. Én meg is
                        értettem s gondolom János bá’ s Dávid is meg, egy-két szót belőle.</p>
                    <p>A fejével jobbra-balra döfött, a két paraszt felé.</p>
                    <p>Az öreg János bá’ bölcs nyugalommal szólalt meg:</p>
                    <p>- Jó mejje van a tiszteletes úrnak s gyönyörű szavai. Különösen, ahogy azt
                        mondta: Mezo­potámia. Aztat sohase fogom elfelejteni. De a többiből is
                        megmaradt a fejemben egy s más: hogy a háború az Isten leckéje. Keserves
                        lecke, nekem is öt házas fiam tanulja, tova Galiciában.</p>
                    <p>- Ne felejtse el keed a gyászoló hitveseket, meg a szegény árvákat se,
                        akikről a tiszteletes úr olyan gyönyörűen prédikált - vetette közbe Dávid, a
                        másik paraszt. - Jól csinálta a tiszteletes úr: az asszonyok úgy fognak
                        sírni, ha majd hallják, mint a sűrű eső. Köszönjük a nagytisz­teletes
                        esperest úrnak, hogy ilyen igazi papot szerzett nekünk!</p>
                    <p>- Úgy-e hogy? - dördült belé az esperes. - De megbecsüljék aztán, kurátor úr.
                        Mert ilyen papja az egész Mezőségen egy falunak sincs. Mehetett volna
                        akármelyik városba, maradhatott volna itt is, ha kedve tartja, nagy úr
                        lehetne belőle a tudománya után, de ő Krisztus Urunk jóvitéze, aki ott akar
                        harcolni, ahol a legtöbb a szegénység és szomorúság, a mi drága népünk
                        között, a maguk kicsi falujában.</p>
                    <p>Az atyafiak megértőleg bólogattak. János bá’ kijelentette:</p>
                    <p>- Szent, hogy úgy van, ahogy esperest urunk mondja. Csakhogy attól félek, nem
                        marad nálunk a tiszteletes úr, ha meglátja a sárt, meg a kicsi házikókat
                        benne. Bárcsak ne úgy volna, de inkább hiszem, hogy úgy lesz.</p>
                    <p>- Miért lenne úgy? - szólalt meg László is. - Sár nélkül nincsen kenyér. Aki
                        fél a sártól, az ne nyúljon a kenyér után.</p>
                    <p>Az embereknek nagyon tetszett a szó.</p>
                    <p>- Ez már igazság - fordult Dávid az intézőhöz. - Mit szól hozzá, tekintetes
                        úr?</p>
                    <p>- Nem kell itt szólani semmit - válaszolta az intéző. - Ha ő egyszer eljön,
                        el kell vinni szó nélkül. A többit meglátjuk. Térjünk a dologra, atyafiak.
                        Mikor költöztethetjük a papunkat, esperes úr?</p>
                    <p>- Előbb meg kell választani - magyarázta az esperes. - Be kell küldeni a
                        választási jegyző­könyvet. Még azután is kell két hét, hogy hátha
                        megfellebbezi valaki. Ha nem, akkor vihetik s a beiktatást én magam fogom
                        végezni. Arra meghívjuk a környék urait is.</p>
                    <p>Az intéző arca előbb kiderült, aztán beborult.</p>
                    <p>- Nagy dicsőség, - mondta, - ha az esperes úr megtisztel bennünket. De ebben
                        a nehéz időben baj is, mert ha az urakat meghívjuk, el is kell lássuk őket.
                        Az nagy költség.</p>
                    <p>- Csak a legegyszerűbb keretekben, kérlek - fordította hirtelen tegezésre a
                        szót az esperes. - Bölcs ember vagy, tudod, hogy ilyen időkben nem is illik
                        murit csapni. De viszont ismerem az egyház iránt való buzgóságodat is.
                        Tudom, hogy te vagy a legbüszkébb, amiért ilyen papot adok nektek, el se
                        viselné úri lelked, hogy csak úgy belopjuk oda. A gróf úr is, ha itthon
                        lenne s megkérhetném, biztosan rendelkeznék. Nyugodtan bízom az egészet a te
                        bölcs belátásodra.</p>
                    <p>Az intéző diadalmasan pillantott a két parasztra, azok meg áhítattal reá.
                        Mégis csak igazi úriember, gondolták, hogy ez a nagy esperes tegezi.</p>
                    <p>- Kérlek alásson, kérlek alásson - dörmögte az intéző ellágyulva.</p>
                    <p>László mind rosszabbul érezte magát. Mintha vásári barom lenne, amelyre
                        alkudoznak.</p>
                    <p>Az esperes megszánta:</p>
                    <p>- Melegszívű, derék emberek a virágosiak, - mondta neki. - Meglátod, milyen
                        szeretettel fogadnak. Vajda barátom pedig igazi atyai segítőd lesz... Derék
                        emberek, derék emberek...</p>
                    <p>Dávid, a kurátor szintén belemelegedett:</p>
                    <p>- Igaza van a nagytiszteletes úrnak - erősítette sűrű fejbiccentéssel. -
                        Derék emberek a virágo­siak, tiszteletes úr, meglássa. Nagyon jó emberek,
                        csak ne kérjen tőlük semmit az ember.</p>
                    <p>Miután a kiküldöttek eltávoztak, a következő napokat László a faluraköltözés
                        előkészületeivel töltötte. Először is elfogadta az esperes úr által
                        felajánlott kölcsönt, a majd kiutalandó lelkészi államsegélye terhére. E
                        nélkül meg sem mozdulhatott volna s bár tudta, hogy az esperes ezt egyúttal
                        a teológiai tanárok bosszantására is cselekedte, mégis hálát érzett iránta,
                        mert hiszen gyámoltalan állapotában ő volt az egyetlen, aki szeretettel
                        sietett segítségére.</p>
                    <p>Most aztán eljött az ideje, hogy Désy Jóskának is beszámoljon a helyzetről,
                        őt kérte meg, hogy segítsen neki könyveit, jegyzeteit összeválogatni,
                        bepakolni, egy-két szobára való szerény bútort vásárolni, a szabónál
                        jótállani palástért, ruháért s mindenekfelett fedezni és helyeselni
                        elhatározását a megbotránkozók előtt.</p>
                    <p>Jóska mély töprengésbe merülve, rendszerezte magában a feladatokat. Mindent
                        elvállalt, csak azt az egyet kötve ki, hogy az esperestől kapott pénz egy
                        tizede, mint a Szentírásban előírt kultuszi hányad, fordíttassék a
                        búcsúáldomás szertartására. Amibe László készségesen bele­egyezett.</p>
                    <p>Mindent kielégítőleg eligazítottak. Jóska fölényesen viselte magát, mint
                        rendkívüli gyakorlati érzékkel is fölruházott lángész. Legbüszkébb azonban
                        arra volt, hogy Radó úrtól, a papír­keres­kedőtől olcsó áron mindenféle
                        minőségű, színű és nagyságú írópapírmaradékot vásárolt Lászlónak, egész
                        ládával, néhány koronáért, amire akár száz kötet opus doctumot lehet majd
                        írni. Mikor Radó megtudta, hogy László kicsoda és hova megy, még egy
                        félládányi papirost zúdított a tetejébe ingyen, nagyot húzott a mindig
                        kezeügyében tartott konyakosüvegből s megértőleg mondta:</p>
                    <p>- Jól teszi, doktor úr. A tudomány múzsája ma csak a falu idillikus csődjében
                        tárja ki ölét szerelmesének. Magam is szellemi ember vagyok, ha lehetne,
                        szívesen követném a példáját. A háborús város tönkreteszi az ember
                        idegeit.</p>
                    <p>Így szólván, fenékig ürítette a konyakosüveget.</p>
                    <p>Alig egy hét múlva hivatta Lászlót az esperes.</p>
                    <p>- Üdvözöllek, kedves fiam, mint Virágos törvényesen megválasztott
                        lelkipásztorát. Itt a jegyzőkönyv, amit Mezei András ma juttatott el
                        hozzám.</p>
                    <p>László remegő kézzel vette át az írást. A bevégzett tény előtt mégis
                        megtorpant. Most dőlt el az életem, - didergett végig rajta.</p>
                    <p>A választási jegyzőkönyv bizonyítása szerint „Mezei András tóvölgyi lelkész,
                        mint esperesi kiküldött elnöklete alatt tartott választói gyűlés, az elnöklő
                        lelkész meleg ajánlása és Vajda Mihály intéző úrnak a városban járt
                        küldöttség nevében előadott lelkes jelentése alapján, Dr. Katona László
                        lelkész urat egyhangú lelkesedéssel és közfelkiáltással a virágosi
                        egyház­község lelkipásztorává választotta, fölkérvén a nagytiszteletű
                        esperes urat, hogy a lehető legrövidebb idő alatt méltóztassék az új lelkész
                        beiktatását nagybecsű személyében maga elvégezni, mit nemcsak Virágos minden
                        egyes lelke, hanem az egész környék népe óhajtozva vár. Több tárgy nem
                        lévén, a gyűlés véget ért. Kelt mint fent. Mezei András lelkész, esperesi
                        kiküldött, elnök s. k. Kerekes Edith tanítónő, h. jegyző s. k.”</p>
                    <p>László csak most, ahogy ezt a nevet olvasta, nézett végig a jegyzőkönyv
                        sorain. Fínom vonalú, gyöngéd, kerek betűk, az András Edithkéjének
                        kezeírása, egyszerre megtelt előtte meleg élettel, vigasztaló, hívogató
                        biztatással. Mégsem lehet a legutolsó hely az, ahol valaki ilyen szívvel-írt
                        betűket vet. Sohase látta ezt a leányt, még csak arcképet sem mutatott róla
                        András, lehet, hogy nem is volt neki, de ez az írás úgy hatott Lászlóra,
                        mint egy neki ajánlott kedves fotográfia. Érthetetlen bolondság, de ahogy
                        annak az ismeretlen leánynak kezeírásával látta maga előtt a jegyzőkönyvben
                        a saját nevét, melynek kezdőbetűit a kedves kéz finoman kicifrázta, különös
                        meghatottságot érzett s az a gondolat villant föl benne, hogy leendő faluját
                        azért hívják Virágosnak, mert ez a leány ott lakik.</p>
                    <p>Összerezzent, amikor az esperes egy levelet tolt eléje:</p>
                    <p>- Olvasd már el ezt is, mert nem árt, ha tudod, ki hogyan vár téged?</p>
                    <p>Ezt a levelet is Edith írta, az esperesnek. Ahogy olvasta, kimelegedett tőle:
                        „Nagytiszteletű Esperes Úr, mint a harctéren távollevő igazgató-tanító
                        helyettese, ez alkalommal én voltam a lelkészválasztó gyűlés jegyzője. Van
                        szerencsém a jegyzőkönyvet tisztelettel fölterjeszteni és engedje meg
                        nagytiszteletű esperes úr, hogy bár nem tartozik ide és bizonyára nem is
                        fontos, mégis kifejezhessem hálás köszönetemet, hogy egy ilyen gyűlésen
                        résztvehettem s én írhat­tam le először hivatalosan azt a nevet, amelyik
                        bizonyára örök büszkesége lesz ennek a ron­gyos kicsi falunak, talán nem is
                        fogja soha megtudni, hogy mekkora büszkesége. Köszönöm az esperes úrnak,
                        hogy egy ilyen kiváló tehetségű embert küld ide, mint Dr. Katona László. A
                        vőlegényem, Mezei András lelkész, mindent elbeszélt róla nekem. Tudom, hogy
                        miért és mekkora áldozatot hoz, amikor eltemeti magát közénk. Annál nagyobb
                        boldogság, hogy mi egy ilyen ember közvetlen közelében élhetünk ezután,
                        legalább addig, amíg bizonyára ismét itthagy majd bennünket, hogy hozzá
                        méltó szerepet kapjon az életben. De mi, a vőlegényem meg én, mindent el
                        fogunk követni, hogy az esperes úr által reánk bízott drága kincset
                        gondozzuk, kényeztessük, elviselhetővé tegyük neki a falu egyhangúságát és
                        szomorúságát s megvédelmezzük a falusi durva élet ütései ellen. Nagy
                        szeretettel várjuk. Nagytiszteletű esperes úrnak mély tisztelettel alázatos
                        szolgája Kerekes Edith tanítónő.”</p>
                    <p>Nem tehetett róla, de mikor az esperesre fölnézett, könnyek gördültek a
                        szeméből, ráhullottak Kerekes Edith finom vonásokkal írt nevére s mint a
                        harmatcseppek a virágon, ott ragyogtak rajta.</p>
                    <p>De az esperes hamar felszárította László könnyeit:</p>
                    <p>- Vigyázz magadra, édes fiam. Ez a kis tanítónő ennivaló jószág lehet, de a
                        másé...</p>
                    <p>Kitűzték a beiktatót október utolsó vasárnapjára, mely ezúttal a reformáció
                        emlékünnepe is lesz.</p>
                    <p>László csak most hozta nyilvánosságra a faluval történt eljegyzését.
                        Anyjának, bátyjának hosszú levelekben számolt be ennek a lépésének
                        indokairól. Tudta, hogy nagy fájdalmat fog okozni nekik.</p>
                    <p>A válaszok gyorsan meg is érkeztek. A bátyja csak annyit írt: „Ezért
                        tanultál?” Az anyja ellenben sok sűrű oldalon sírta el bánatát, aggodalmait,
                        félelmét. „Tudod, hogy te vagy az én büszkeségem, az én nagy reménységem,
                        fiacskám. Imádkozva figyeltem haladásodat s boldog voltam sikereidért. Most
                        mintha a szívemet szaggatnák, úgy fájnak nekem a leveled szavai. Miért nem
                        írtad meg, hogy mennyi bánat, megpróbáltatás, csalódás ért? Talán ha előbb
                        haza­jössz és mindent megbeszélünk, úgy, mint régen, amikor még az én
                        mellettem élő jó kicsi fiam voltál, találhattunk volna, Miklós bátyáddal
                        egyetértve, valami más, jobb megoldást. Félek édes fiam, hogy csak dacból,
                        elkeseredésből cselekszel. Hogy nagy, okos, tudós ember létedre könnyelműen
                        elveted magadtól a hozzádméltó életet. De akárhogy búsulok is, tudom, hogy
                        amit elhatároztál, azon én nem változtathatok. Csak arra kérlek, hogy ha
                        abban a rettentő környezetben, ahova magadat taszítod, az emberek durvasága
                        és az élet keserűsége reád nehezedik, menekülj hozzám. Ha jó volt neked az
                        én ráncos öreg kezem, amíg kicsi voltál, ne feledd el, hogy mikor minden kéz
                        eltaszít, az enyém akkor is ott van kinyújtva feléd, hogy megfoghasd, és én
                        bízom Istenben, hogy elég erős lesz arra, hogy a legrosszabbtól
                        vissza­tartson. Arra nem is kérlek, hogy a gondolataidat, az ideáljaidat
                        megőrizd. Te úgysem süllyed­hetsz el a sárban. Nem alacsonyulhatsz le a
                        közönséges emberek színvonalára. Éjjel-nappal kérem az Istent, hogy fordítsa
                        meg mihamarább a sorsodat, nyissa meg előtted a most bezárult kaput s
                        engedje megérnem, hogy ott lássalak téged, azon a magas helyen, ahova
                        egyedül vagy méltó.”</p>
                    <p>László előre tudta, hogy így lesz, mégis egy hosszú, álmatlan éjszakán
                        keresztül hasogatták szívét ezek a szavak. Anyagyilkosnak érezte magát,
                        akasztófavirágnak, gazembernek. De reggel mégis csak arra kelt föl, hogy nem
                        változtathat a dolgon s mennie kell most már előre, akárhová visz is ez az
                        út. Bátyjának nem írt többet, de anyjának nagy erőlködéssel összerótt egy
                        vigasztaló, lehetőleg könnyedhangú levelet, melyben azt hazudta, hogy az
                        egész vállal­kozás nem egyéb kirándulásnál, rövid tanulmányútnál, eszeágában
                        sincs ottmaradni s attól ne féljen, hogy a szívére fogja venni a dolgokat,
                        amikhez nincs egyéb köze, csak kíváncsiság. Dehogy is fog csalódást okozni
                        az ő imádott édesanyjának.</p>
                    <p>Nehéz szívvel küldte el a levelet s készült hozzá, hogy eleget tegyen
                        szorongató köteles­ségének. Búcsútvenni filozófus mesterétől és teológiai
                        professzoraitól.</p>
                    <p>Az öreg bölcs nagy szeretettel fogadta s mikor elmondta neki az akadályokat,
                        amelyek eléje tornyosultak és a falut ezúttal is tanulmánynak tüntette föl,
                        a professzor mély szemeit reá­szegezve, csendesen mondta:</p>
                    <p>- A filozófia nem függ külső körülményektől. Pectus quod facit
                        philosophum.</p>
                    <p>Külsőleg mindig merev, zárkózott, messzi ember volt a nagy professzor. Most
                        sem mondott egyebet, nem kérdezősködött semmiről, nem adott tanácsot, nem
                        ígért semmit, de ezekben a szavakban és ebben a tekintetben László megérezte
                        a bizalmat s megindultan hajolt rá meste­ré­nek kezére.</p>
                    <p>- Ír néha onnan?... - Ez volt a búcsúszó, amivel elbocsátotta őt. De már a
                        feleletre nem figyelt, tekintete a könyvre fordult, amely az asztalon
                        kinyitva feküdt előtte.</p>
                    <p>László zajtalanul, lábujjhegyen ment ki a szobából.</p>
                    <p>A teológiai igazgató, kicsi, tüzes ember, nagy fekete szemeit elgondolkozva
                        szegezte reá s izgékony arcán gyorsan futottak át a gondolatok reflexei:</p>
                    <p>- Mit mondjak? - kérdezte. - Az idő nem alkalmas külföldi tanulmányokra.
                        Katonának nem való. Ebben igaza van az ezredorvosnak is, a püspök úrnak is.
                        Nem csodálom azt sem, hogy azzal a pedagógiai dinosaurussal összeveszett.
                        Most bújdoshatik, mint Kain, homlokán a bé­lyeggel, a püspök úr haragja
                        elől. Mert azt hiszem, nem csodálkozik, ha a püspök úr az igaz­gató
                        álláspontján lesz. Foglaljuk össze a dolgokat. Nagy dolog a filozófia, de a
                        csikónevelés se utolsó. Nagy úr a püspök, de a paraszt se kutya. Az ember
                        megszokja az aszfaltot meg a villanyt, de a falunak is megvan a maga
                        szépsége. Az Isten ott bizonyára közelebb van. Magát pedig nem féltem. Nem
                        olyan bordában szőtték, hogy elgyepesedjék. Miért ne próbálná meg?...</p>
                    <p>A teológia büszkesége, a fiatal, szónoklatairól híres professzor így kiáltott
                        föl:</p>
                    <p>- Alászállani?... Helyes. De csak annyira, hogy megragadhasd a kezet, amely
                        fölemel.</p>
                    <p>A helyettes tanár, volt idősebb iskolatárs, aggodalmas arcot öltött:</p>
                    <p>- Adj vészjelt, ha süllyedni kezdenél. Mindig rendelkezésedre állok.
                        Könyvvel, összekötte­téssel. Merész vállalkozás, Lacikám, de neked talán még
                        ez is sikerülni fog...</p>
                    <p>Az öreg professzor, a tanári kar nesztora, kedélyes pipaszó mellett
                        kacagott:</p>
                    <p>- Hízlalhatnál nekem egy jó disznót, fiam. Egyébként az a véleményem, hogy
                        jobb egy élő szamár, mint egy holt oroszlán.</p>
                    <p>László dúsan megrakodva tapasztalatokkal, távozott professzoraitól s
                        egyszerre meg­könnyeb­bülés öntötte el. Nem veszik sokba, gondolta
                        vállatrántva. Én se pusztulok belé az elválásba. Jöjjön az élet s hozzon,
                        amit akar!</p>
                    <p>Egy reggel nagy, deszkaoldalas lószekér állott meg a teológia előtt. Két
                        rokkant igásló volt eléje fogva. A kocsisuk, karikalábú, meggörbedt öreg
                        paraszt, keshedt szűrben, nagy bárány­sapkában, hosszú ostorral a kezében,
                        bekacsázott a kapualjba, rekedten kiáltozva:</p>
                    <p>- Tiszteletes úr! Tiszteletes úr!</p>
                    <p>Kiáltozására a kapus ráhörkent, hogy ki az ördögöt keres itt?</p>
                    <p>- Hát a tiszteletes urat! - válaszolta az öreg nagy nyugalommal.</p>
                    <p>- Miféle tiszteletes urat? - mérgelődött a kapus. - Ebben a házban száz
                        tiszteletes úr is van.</p>
                    <p>- A fene bánja a többit, a miénket keresem, a virágosi új papot.</p>
                    <p>Kiderült, hogy az öreget a László bútoraiért, holmijáért küldötte be az
                        intéző. Nem volt ugyan udvari kocsis, távolról sem, a maga gazdája volt ő,
                        Balog Ferenc presbiter, de mivel az igás kocsist a forró nyavalya járta
                        éppen, ő vállalkozott a dologra. Egyrészt az új pap megtisztelése végett,
                        másrészt mert örökké szeretett az országutakon szekerezni. Neki magának is
                        volt karucája, de csak a mezőségi szabályszerű egylovas. A lova, Pujka,
                        húszéves vén dög létére megbolondult és csikót ellett, az egész falu
                        csodájára. Egyelőre nem fogja hámba az öreg, mert egy ilyen vén lótól nem
                        lehet kívánni, hogy csikózzon is, húzzon is. Vállalkozott hát, hogy az
                        udvari igásfogattal végbeviszi a pap hurcolkodását.</p>
                    <p>Mikor szembekerült Lászlóval, csak pislogott egy darabig s nagy későre bökte
                        ki:</p>
                    <p>- Igazán maga a tiszteletes úr?</p>
                    <p>- Persze, hogy az vagyok - mosolygott László. - Tán nem hiszi?</p>
                    <p>- Hogyne hinném, ha mondja - hümmögött az öreg Balog. De csak csóválta a
                        fejét tovább.</p>
                    <p>- Mégis bántja valami - nevetett László. - Hát csak mondja ki!</p>
                    <p>- Ha már így van, csak megmondom, tiszteletes úr. Csúful változnak az idők
                        ebben a bolyon­góban... Már a papok is így elaprósodtak... Az öreg Forgó,
                        Isten nyugosztalja, a maga virágjában kilenc legényt vert ki egy bottal a
                        kocsmából... Tiszteletes urat elfújja a mezőségi szél, ha jókedve
                        kerekedik.</p>
                    <p>- Azért csak megleszünk valahogy, Ferenc bá - válaszolt László
                        kényszeredetten.</p>
                    <p>- Meg, jobb híján - bólogatott Ferenc bá. - Jobb egy öklömnyi pap is a
                        semminél. Hát lássunk a dologhoz, tiszteletes úr.</p>
                    <p>Persze az ördög éppen akkor hozta Désy Jóskát arrafelé, mikor a teológia
                        kapuja előtt rako­dott László, Ferenc bával. Különben egész csomó bámulója
                        volt a költözésének: teológusok, boltosinasok, járókelők.</p>
                    <p>- Mi az ördögért restelkedjem?... - morgott magában László a szekéren
                        sürögve, de azért az izzadtság folyt végig a hátán s nem a
                        megerőltetéstől.</p>
                    <p>Jóska hosszasan nézte a munkát, szokott mosolyával.</p>
                    <p>- Kálvint száműzik Genfből. Egykorú rézkarc - mondta szelíden.</p>
                    <p>De mikor látta, hogy a bámészkodók bosszantják Lászlót, egy-kettőre melléje
                        ugrott a szekérbe s rákiáltott Ferenc bára, aki éppen egy ládával
                        piszmogott.</p>
                    <p>- Hé, öregapám, micsoda nyavalyás legények teremnek ott Virágoson?...</p>
                    <p>Az öreg Ferenc bának még az álla is leesett, úgy bámult a fogadatlan
                        prókátorra.</p>
                    <p>De Jóska leugrott, félretaszította az öreget, felnyalábolta a ládát s egy
                        lendülettel a szekérbe emelte.</p>
                    <p>- Mér’ nem maga jő hozzánk?... - dörmögte Ferenc bá, tiszteletre
                        enyhülve.</p>
                    <p>Lászlónak nagy kő esett le a szívéről, mikor Ferenc bá elporzott az
                        ingóságokkal.</p>
                    <p>Este megtörtént a Jóska által kikötött búcsúáldomás, melyen az egész
                        asztaltársaság részt vett. Most sokkal komolyabbak voltak, mint amikor még
                        csak rossz tréfának vették a dolgot. Általában úgy néztek Lászlóra, mint egy
                        induló Afrika-kutatóra, tisztelettel és boldogan, hogy nem ők mennek.</p>
                    <p>Ákos úr többször mereven vizsgálta Lászlót, néha a homlokához kapott, s a
                        kezével jelezte, hogy véleménye szerint Lászlónak az esze már előbb útnak
                        indult.</p>
                    <p>Mind haza akarták kísérni, de Jóska ragaszkodott hozzá, hogy ez a feladat
                        csakis az övé legyen.</p>
                    <p>Mikor a teológia kapujához értek ketten, Jóska megnyomta a csengő gombját,
                        gyorsan körülpillantott, hirtelen a nyakába esett Lászlónak, mindkét arcán
                        megcsókolta, felkiáltott: - Szamár!... - és gyorsan elszaladt.</p>
                    <p> </p>
                </div>
               <div type="chapter">
                    <head>IV.</head>
                    <p>A hold lebukott a dombtetőn feketéllő erdőszél fái közé. Egyszerre nagy
                        sötétség lett, mely­nek fekete bársonyáról hideg csillagok szikráztak. A
                        kutyák ugatása, mely a menekülő holdat kísérte, most egyszerre elhallgatott.
                        Hang nélkül aludt a falu a torony körül. Csak egy virrasztó bagoly
                        „hu-hi”-ja hangzott át néha a vastag sötétségen, hidegen, bánatosan.</p>
                    <p>László az órájára nézett. Éppen kettőt mutatott éjfél után. András a
                        szomszédszobában, a Désy Jóska által vásárolt viaszkosvászon kanapén aludt,
                        olykor horkantva egyet álmában. László betette a kis üvegesajtót s
                        lesrófolta a lámpa lángját, hogy ne zavarja. Nem tudta rá­szánni magát, hogy
                        lefeküdjön. Egyszer-egyszer az ablakhoz lépett, rászorította homlokát a
                        hideg üvegre s kimeresztette szemeit a sötétségbe. De nem látott egyebet,
                        mint az ablaktükör képében közeledő s visszahúzódó homlokát, mintha saját
                        magával készülne tülekedni. Aztán megint visszaült az asztalhoz, két
                        tenyerébe hajtotta arcát s farkasszemet nézett a kicsi zöld­ernyőjű lámpa
                        pislogó lángjával. Elmerülve nézte, hogy a senyvedő lámpabél pereméről
                        hogyan pattan föl s huny ki egy-egy parányi szikra. Ez a lámpa volt magányos
                        óráinak régi bizalmasa. Még akkor vette, mikor a teológiára került s az első
                        évben a villany nem volt beve­zetve az internátusba. De megtartotta azután
                        is, mert tizenegy órakor a körték szabályszerűen kialudtak s akkor ő a kis
                        lámpa enyhe zöldjében olvasott, írt, álmodott hajnalig. Furcsa el­gondolni,
                        hogy ez a sercegő, szagos kis jószág most itt van a falusi parókia asztalán,
                        válto­zatlan barátsággal készen rá, hogy amint eddig kitartott vele a
                        filozófia titkaiban, ezután is hűségesen virrasszon mellette az ismeretlen
                        falu rejtelme fölött. Mindig a saját szimbólumát látta benne: égő szemet,
                        mely nagy titkok sötét szemébe néz.</p>
                    <p>Most is szerette volna megbeszélni vele ennek a napnak eseményeit,
                        benyomásait. Nyugtalan volt, hogy mindennek rendszerezésére iskolázott
                        elméje sehogyse tudja egységes képpé formálni ennek az első napnak adatait.
                        Valahányszor tudományos problémára irányította a figyelmét, szinte a
                        szemével látta, hogy az agyából áradó értelem sugarai előtt hogy bomlik föl
                        és tisztul ki a kérdést borító homály. Megszokta a mélyét, a központi
                        jelentését ragadni meg mindannak, amivel találkozott. A falut is problémának
                        nézte, megoldandó észbeli feladatnak s azt hitte, hogy csak rá kell
                        irányítania az értelmét, azonnal föltárja előtte igazi lényegét. Egyszerűt,
                        közönségest, rögtön átláthatót várt s most idegesíti, hogy mindjárt az első
                        napon határozatlan, zavaró s nyugtalanító hatások érték. Az irodalom faluja,
                        ahogy olvas­má­nyaiból idézte, mindig egységes, könnyen áttekinthető és
                        rejtelemnélküli volt. Néha tragikus, néha humoros, de mindig átlátszó.</p>
                    <p>Talán a vidék képe teszi, töprengett magában. Mert amit a tájból látott,
                        zavarta és elcsüggesz­tette.</p>
                    <p>András, igazi barátként, utánajött a városba, hogy az első megérkezéskor ne
                        bukjon be árván, idegenül az új környezetbe. Az utolsó vasútállomástól,
                        ameddig vonaton jöttek, valami negyven-ötven kilométert kellett megtenniök
                        idáig, kocsin. Ezúttal, amint András mondta, semmiség volt az egész, mert az
                        intéző, tekintettel az első alkalomra, udvari fogatot küldött eléjük az
                        állomásra. Nem a hintót, persze, de mégis féderes sárga bricskát, mely elé
                        két jó­kedvű ló volt fogva. Talán három órába se telt, amíg elérték az
                        országúton a virágosi betérőt. Onnan már csak három kilométernyire kellett
                        bejönni. Igaz, hogy ez maga másfélórába került s kétszer hosszabbnak
                        látszott, mint minden eddigi, a feneketlen, ragadós agyagsár miatt. Az
                        intéző erre az egy alkalomra legyőzte önmagát, András szerint.</p>
                    <p>- De máskor majd gyalog vagy egylovas karucán, meg a karuca mellett lábalva,
                        kell kibújnod a Mezőségről, hogy elérd a nagyvilágot, vagyis az állomást.
                        Akkor fogod megtudni, hogy mi is ez az elátkozott pusztaság, mikor a
                        talpaddal ismerted meg. Hágónak, lejtőnek, kanyarodó­nak, pornak, sárnak,
                        amiken most csak átrepültünk, akkor mutatkozik meg majd az igazi,
                        külön-külön jelentősége és valósága. Napi járófölddé húzódik ki a szegény
                        falusi számára ez a párórai kocsiút, pedig Virágos úgyszólva még a szélén
                        fekszik ennek a hepehupás, furcsa, nyomasztó világnak, melyen befelé napokon
                        át barangolhatsz anélkül, hogy valahova elér­keznél, ahova érdemes.</p>
                    <p>László rögtön megérezte, mintha ajtót csaptak volna be a háta mögött, hogy
                        mikor lépték át ennek a külön mezőségi tájnak küszöbét. Alig futottak néhány
                        kilométert az állomástól, az országút nagy kanyarodókkal kígyózott föl egy
                        hosszan elnyúló magas dombsor tetejére, amely elválasztotta egymástól a
                        tágas folyóvölgy, dús erdők és hócsíkos kék hegyek moz­gal­mas, élettel teli
                        zónáját attól a tájéktól, melynek első kitárulása pillanatában fölszakadt
                        László lelkéből ez a szó: holttenger.</p>
                    <p>Különösen szép, aranyfényű októberi nap volt. De míg innen, a hágó tetejéről
                        visszanézve, ez a ragyogás megelevenített mindent, a havasok kéklő csúcsáig,
                        előre tekintve, sápadt halotti színbe vonta a végeláthatatlan dombok
                        megfagyott hullámsorait. Furcsa szárazságot érzett az orrában, a torkában,
                        ahogy az első lélekzetet vette, arccal jövendő otthona felé fordulva. A
                        levegő hígan, fémesen vibrált a messzi láthatár fölött, a páranélküli
                        távlatból élesen mere­dez­tek ki a földcsúszások omladékos, fehér csúpjai,
                        mint fölcsapódó hullámok megmerevedett, tajtékos taréja. Az országút villogó
                        szalagja egymás mögött torlódó dombok tetőin csillant föl, mintha a világ
                        végét keresné. Csend, álom, halál lebegett láthatatlanul, fanyar-édesen
                        illatozva mindenen. Az ég tetején kiterjesztett szárnyú nagy madár állott
                        mozdulatlanul. Úgy kellett lennie, hogy nem maguktól nőttek a sárguló
                        kukoricatáblák, melyek az oldalakat borították, föl egészen az élekig, ahol
                        a lemosott termőtalaj alól kiomlott a föld vörös agyaghúsa, sápadt
                        mészkőcsontváza. Szénaboglyák is barnáltak a tövisbokros hegyhátakon, de élő
                        embert, amíg a szem látott, sehol se lehetett fölfedezni. Hogy hova húzódtak
                        be, ha egyáltalán élnek itt valahol, melyik domb mögé bújtak, miféle
                        szakadék mélyére rejtőztek s kire lesnek ebben a csendben, mely megállítja a
                        szív billentyűjét, arról semmit sem árulnak el a madarak, mint­hogy nincs
                        madár a fátlan óceánon s az a néhány csüggedten hervadozó akácfa sem zörög
                        és susog róluk, mely itt-ott az út szélén gyászol, mert itt nem születnek
                        szellők, akik beszél­gessenek vele.</p>
                    <p>László, nem is tudja miért, csak suttogó hangon merte kérdezgetni Andrást s
                        kifejezni előtte, hogy mit érez. Barátja azonban józan közönnyel nézett
                        körül a tájon, vállát rándította s el­mordult:</p>
                    <p>- Megszokja az ember.</p>
                    <p>A kocsi futott egyforma, gyors gördüléssel s a lovak patái üresen döngtek a
                        visszhangtalan, nagy némaságban. Sűrű egymásutánban lendültek föl a tetőkre
                        és siklottak alá a sötétedő katla­nocskák mélyére. László álmosodva úgy
                        érezte, hogy állanak s a dombok hullámai dobálják őket egymásnak, előre,
                        valami elátkozott sziget zátonya felé.</p>
                    <p>Egyszer nagyot zökkent s riadtan tekintett szét. A kocsi állott, a Ménes-hágó
                        tetején, a lovak pihenve párologtak s édes tajtékjuk szagába csípősen
                        keveredett az ammóniák bűze, amint szétvetett lábakkal könnyítettek
                        magukon.</p>
                    <p>András a kocsi mellett tappogott, hogy kiverje lábaiból a zsibbadást. A
                        kocsis az útszéli feszület tövében piszmogott valamivel s olykor
                        fölpillantott a rozsdás bádog-Krisztus torz figurájára, keresztet vetve.</p>
                    <p>Alkonyodott. A halál sárgája elszürkült a dombok hátán, előtűntek az őszi
                        szántások sötét csíkjai a tarlók fakó foltjai között s ahol az ősagyag
                        egy-egy bordája kiütközött a szántás fekete subáján, a barázdák csillogtak,
                        mint a visszakefélt bársony. A csúpok gödreikkel, mint szikkadt koponyák,
                        vigyorogtak s távoli hegyvonulatok elkékülve vonaglottak a hirtelen lehűlt
                        levegőben.</p>
                    <p>András rászólt a kocsisra, visszaült László mellé. A kocsis is fölkászolódott
                        a kereszt alól, a bakra mászott, meglegyintette a lovakat s ciccentett nekik
                        a nyelvével. Elindultak.</p>
                    <p>László csak most vette szemügyre ezt az embert. Öreg volt ez is, akár Ferenc
                        bá, az igásfogat hajtója. Szótalan, szomorúképű paraszt. Savószínű szemei a
                        semmibe meredtek, mintha nem látnának. Mit csinált a feszület alatt és miért
                        vetett keresztet? - gondolta magában László. Úgylátszik, katolikus. Meg is
                        kérdezte tőle. Az öreg azonban tiltakozott. Református ember, ő is meg
                        valamennyi ija-fija, mondotta.</p>
                    <p>- Akkor miért vetett keresztet? - kérdezte László. - Honnan tanulta?</p>
                    <p>- A rományoktól - felelte a kocsis. - De csak ezen az egy helyen szoktam,
                        ezalatt a Krisztus alatt, mert valahányszor erre járok, ennek a tövében ásom
                        el a kővévált pénzt.</p>
                    <p>- Hát az micsoda s miért teszi?</p>
                    <p>- A kővévált pénz a báréi szakadékban vagyon. De ez alatt a kereszt alatt
                        ismét arannyá válik. Igaz, hogy csak a Varangyosnak.</p>
                    <p>András a kezével legyintve kacagott. László bosszúsan kiáltott föl:</p>
                    <p>- Hát az a Varangyos micsoda?</p>
                    <p>- Ki tudhassa azt, tiszteletes úr?... - hümmögött a kocsis. - Csakhogy aki
                        után alkonyatkor hazáig cuppog, az meghal.</p>
                    <p>- Babona ez, hallja! - szólt rá László.</p>
                    <p>- Azt nem tudom, hogy mi, - felelte a kocsis - de apámat, mikor a városból
                        jött s itt a Krisztusnál megpihent, innétfogva kísérte hazáig a Varangyos.
                        Akkora vót, mint egy hízott disznó s a hasa csattogott az úton, ahogy apám
                        után ugrált. Nem is volt már ember az öreg, amikor beesett az ajtón. Csak
                        annyit mondott, hogy gyün utána a Varangyos. Meghótt azon éjszaka, pedig
                        kemény ember vót.</p>
                    <p>- S maga ezt mind hiszi? - nevetett föl László.</p>
                    <p>- Hiszi azt mindenki, tiszteletes úr, ezen a vidéken, amíg a szeme lát.
                        Ahonnan valakit kísérni kezdett a Varangyos, oda kőpénzt ás a családja,
                        ahányszor arra jár. Ezzel engesztelik, hogy békén hagyja őket. Már itt ilyen
                        buták az emberek, tiszteletes úr.</p>
                    <p>László nem folytatta. Csak Andrásnak súgta oda:</p>
                    <p>- Micsoda vén szamár!...</p>
                    <p>András vállat vont:</p>
                    <p>- Nem kell törődni vele, mind ilyenek, különösen az öregje. Most pedig inkább
                        az öregjét fogod látni, mert a fiatalja a háborúban van. Ez se kocsis, -
                        intett a fejével az emberre - hanem a fia az. Helyette végzi a szolgálatot
                        az udvarban, hogy megtartsa a számára: hátha hazajön?</p>
                    <p>Magas dombtetőről zárt, kerek, mély katlant pillantott meg László. Fenekén
                        sötétszürke, mozdulatlan tótükör csillogott. Partja körül semmi növényzet.
                        Ahogy ereszkedtek lefelé, az országút kígyója háromszor is körülcsavarodta,
                        egyre közelítve a tavat. Fenyegető, rejtelmes valami volt. Minél közelebb
                        értek hozzá, annál sötétebb lett a színe. De nem ez tette hátbor­zon­gatóvá,
                        bár a rettentő mélység érzését keltette, hanem az, hogy vize tökéletesen
                        mozdu­latlan volt, mint az érctükör s a legparányibb növényi vagy állati
                        életnek egyetlen nyoma sem mutatkozott benne.</p>
                    <p>László ösztönösen megborzongott s elfordította az arcát.</p>
                    <p>András észrevette:</p>
                    <p>- Őstó - mormogta. - A nép szemében tele van titokkal, babonával. Ha valaki
                        eltűnik, mindig az a hit róla, hogy a tó nyelte el. És tényleg sok eltűnés
                        van errefelé.</p>
                    <p>- De hiszen a víz ki szokta vetni a hullákat?...</p>
                    <p>- Persze. Lehet, hogy mindez csak képzelődés. De az is lehet, hogy olyan
                        szívóereje van a tölcsérének, ami mindent elnyel örökre. Hallottam
                        efféléről.</p>
                    <p>A kocsis megszólalt:</p>
                    <p>- Ebbe lakik a Varangyos.</p>
                    <p>A kis lámpa pukkant egyet, lángja fölcsapott, aztán visszaesett s kéken
                        remegett a bél pere­mén, mint a haldokló szája.</p>
                    <p>László megrázta a fejét, hogy elkergesse magától a didergető érzést, amit ez
                        a tájkép keltett benne. Másra akart gondolni.</p>
                    <p>- Tessék lelépni, tiszteletes úr! - hallotta Dávidnak, a kurátornak szíves
                        hívását, amikor a kocsi megállt a lelkészi telek kapujában. Dávid
                        szárközépig állott a sárga latyakban s háta mögött a felesége csapkodta
                        össze örömében a tenyereit, hogy az új pap megérkezett. A menyecske feltűrt
                        szoknyában, mezítláb gyökerezett az agyagban, csizmáját vállán átvetve
                        tartotta, kíméletből. Szép arcú, fekete asszony, javakorában. Kár, hogy az
                        egyik szemére kancsalit.</p>
                    <p>- Tessék lelépni! - kiáltotta ő s jószívű kacagással.</p>
                    <p>László felemelkedett az ülésből, szétnézett s gyámolatlanul kérdezte:</p>
                    <p>- Hová?</p>
                    <p>- Hát csakis a földre, kérem alássan - bátorította a kurátor.</p>
                    <p>László reménytelenül nézett a lekvárra, aztán a cipőjére, nadrágjára.</p>
                    <p>De András már nyugodtan beleereszkedett a sárba, szembekacagta, derékon kapta
                        s ölben vitte be a kapun, a kis dombocska oldalában épült parókiába, mely
                        felett a templom tornya őrködött.</p>
                    <p>A kurátor-pár utánuk lábalva, nagy fejcsóválással nézte ezt a dolgot.</p>
                    <p>- Jobb lett volna, ha mindjárt belelép, Kati! - dörmögött a kurátor. - Rossz
                        jel, azt mondom.</p>
                    <p>Kati elszomorodva ütött rá a fejével:</p>
                    <p>- Nem marad itt sokáig, meglátod.</p>
                    <p>László jól hallotta ezeket a szavakat s mihelyt belülkerültek, mindjárt
                        megvigasztalta őket:</p>
                    <p>- Nehogy azt higyjék, kurátor uram, hogy Mezei tiszteletes úr ettől fogva
                        egyebet se csinál, minthogy engem ölben hordozzon. Csakhogy városi létemre
                        egyet elfelejtettem: nem szerez­tem csizmát. De első dolgom lesz, mindjárt
                        holnap.</p>
                    <p>A kurátor megértőleg nézett László cipőire:</p>
                    <p>- Hát ezekkel a kesztyűkkel csakugyan nem járhat itt a tiszteletes úr. Eridj
                        csak, Kati lelkem, hozd fel az ünneplő csizmámat s egy jó kapcát faggyazva,
                        hogy legyen addig is, amíg szerez a tiszteletes úr. Merthogy, - fordult
                        Lászlóhoz - azért be kell menni Mezővásárra. Itt pedig egy lépést sem tehet
                        csizma nélkül.</p>
                    <p>László hálásan köszönte a kurátor jóságát, bár a parasztcsizma, faggyas kapca
                        emlegetésére a nyaka megmerevedett.</p>
                    <p>Amíg a kurátorné odajárt, Dávid megmutatta a lakást. Fehérre meszelt kicsi
                        szobák voltak benne, apró ablakokkal, szép tisztára fölsúrolva, meg egy
                        konyha, melynek kőpadlóján nagy gödrök éktelenkedtek. Az udvar felől széles
                        tornácra nyíltak az ajtók.</p>
                    <p>László meg volt elégedve. Az első házam! - gondolta magában s erre öröm
                        lóbálta meg a szívét. Kedves meglepetés várt reá. Azt hitte, hogy Ferenc bá
                        valamelyik szobában garmadába hányta a holmiját s majd neki kell
                        rendezkedni.</p>
                    <p>Dávid ravaszul vigyorogva nyitotta ki előtte a két belső szobába vivő ajtót.
                        A lakás be volt rendezve. Az ágyat megvetették, a ruhásládát fölbontották,
                        ruhát, fehérneműt a szekrénybe raktak, könyvet a polcra, lámpát az asztalra,
                        mindent a maga helyére.</p>
                    <p>- Kati csinálta a kisasszonnyal - vörösödött büszkén Dávid. - Egy kicsit
                        veszekedtek is, az igaz, mert Kati mindent oda akart állítani, ahol az öreg
                        pap idejében állott. De aztán mégis megegyeztek.</p>
                    <p>Az éjjeli szekrényen, mázas falusi korsóban őszi virágok színeskedtek.</p>
                    <p>- Azt a kisasszony tette oda - mondta Dávid, László kérdő pillantására.</p>
                    <p>- Hát az meg micsoda! - mutatott rá László egy letakart ládára, melyen
                        fehérkendő alatt dom­borodott valami.</p>
                    <p>- Az az eklézsia ládája, tiszteletes úr. Benne a szent edények, úrasztali
                        takarók, meg a szám­adások. Pénz is van benne, három korona negyven fillér,
                        de az nem az eklézsiáé, azt én tettem oda a magaméból, hogy ne találja
                        üresen a tiszteletes úr.</p>
                    <p>- S a láda tetején mi van?</p>
                    <p>- Azt ismét Kati hozta jó szívvel - röstelkedett Dávid. - Kenyér, egy kicsit
                        csurmolyás, de jó, szalonna, hagyma, meg egy üveg bor. Nem akarta Kati, hogy
                        falás se legyen a házban, mikor a gazda megérkezik.</p>
                    <p>László meghatottan rázta meg a Dávid kérges kezét.</p>
                    <p>Aztán jött Kati a csizmákkal. Otromba jószágok voltak, de fényesre kefélve.
                        Illatozott belőlük a finom kapca. Jószívvel segítettek neki felrángatni.
                        Dávid a háta mögül nyulva előre, húzta, Kati a csizma talpának feküdve,
                        nyomta őket, amíg sikerült. Ezután járási gyakorlatok követ­keztek. László
                        úgy emelgette lábait, mintha a földgolyót húzná velük maga után s úgy
                        csatto­gott végig a szobán, mintha ő volna a Varangyos. Jóképet csinált
                        hozzá, pedig keservesen törte lábafejét a kemény bőr. Kurátorék gyönyörködve
                        nézték. András helyeslőleg ütötte a taktust a lépésekhez.</p>
                    <p>Meg kellett kóstolni a Kati kenyerét, szalonnáját és borát. A szalonna avas
                        volt, a bor savanyú, a kenyér fekete. De miután András erősen dicsérte
                        valamennyit, László őszintén igyekezett elrejteni enyhe borzongását s
                        elismerő szavakat ejtett. Boldoggá tette őket vele, arcuk ragyogott a
                        dicsőségtől, hogy elsőnek vendégelhették meg az új papot.</p>
                    <p>- Az intéző úr meghagyta, - mondta a kurátor evés után - hogy még ma vigyem
                        föl hozzájuk a tiszteletes urat.</p>
                    <p>- Menjünk, - mondta László készségesen - legalább kipróbálom a csizmát.</p>
                    <p>Az udvari kert szomszédos volt a papi telekkel, csak egy keskeny köz
                        választotta el őket egy­mástól. Mégis közel félórába került, amíg
                        fölgázolhattak az udvarházig s már erősen estele­dett. László elhanyagolt
                        virágágyakat, nagy kopaszodó fákat s egy magas tetejű, terebélyes, de málló
                        vakolatú kúriát vett ki a szürkületből.</p>
                    <p>- Hol a kastély? - kérdezte Andráshoz fordulva.</p>
                    <p>- Kastély nincs, - válaszolta András. - Ez a gróf háza. Persze, nem itt
                        lakik, van neki az országban öt-hat birtoka, valódi kastélyokkal. Ide csak
                        vadászni jár. De az apja, anyja itt laktak vagy húsz esztendeig s itt is
                        vannak eltemetve a kertben. A ház egyik részében most az intézőék vannak. Az
                        intéző meg a felesége. Erről jut eszembe, hogy az asszony furcsa szerzet:
                        jóval öregebb az uránál s rettentő féltékeny.</p>
                    <p>- Oka vagyon annak - bökkentette bele Dávid.</p>
                    <p>András nem felelt, mert a házhoz értek s bekopogtak. Öt-hat kutya vad
                        üvöltéssel rohant belülről az ajtónak. Aztán hallatszott, hogy az intéző
                        káromkodva veri el őket a küszöbről s tesséket kiált.</p>
                    <p>Az intéző most a saját légkörében találkozott Lászlóval. Mindjárt látta, hogy
                        egészen más itt, mint abban a furcsa pléhharangban volt, félszegen s
                        idegenül.</p>
                    <p>- Szervusz! - nyujtotta feléje a kezét. - Szervusz András... Mia, Dávid, te
                        is itt vagy?... A lovaknak nem történt bajuk?... Na, kerüljetek
                        beljebb!...</p>
                    <p>Közben a kutyák ismét előbátorodtak s morogva közelítettek feléjük.</p>
                    <p>- Hogy a nyavalya!... - rúgott egyikbe az intéző. - Az anyád!... - rúgott a
                        másikba. A harmadiknak már leírhatatlant mondott. Az ebek vinnyogva
                        menekültek.</p>
                    <p>- Sára!... - ordított be az intéző az egyik ajtón. - Gyere ki, itt a pap!...
                        - Válasz nem jött.</p>
                    <p>Közben leültek az asztal köré, mely színesre festett tökmagokból
                        összeállított terítővel volt le­takarva. Fölötte nagy függőlámpa füstölt,
                        rettentően büdösítve. A csövének, meg a porcellán­ernyőjének teteje csonka
                        volt. A nagy szobában homály, kutyaszag, áporodott csizmák bűze terjengett.
                        Az egyik falról, rokkant divány fölött, agancsok és vadászfegyverek
                        körvonalai látszottak.</p>
                    <p>- Sára nem vállalja a bankettet, nagyon sajnálom - mondta az intéző, a dolog
                        érdemére térve. - Csúz van a hátában, vagy mi a fene. Cseléd sincs elég, az
                        igaz. A nagy ebédlő már olyan hideg, mint a kút. Fát pedig még nem kezdtek
                        hordani az erdőről. És ki az ördög is fűtne bé októberben?... Hát itt nem
                        lehet...</p>
                    <p>László kínosan feszengett.</p>
                    <p>- Talán el is hagyhatnók az egészet - mondta elvörösödve. - Ma nem olyan
                        világ van, hogy eszem-iszommal kezdjük. Aki akar, eljön s templomozás után
                        szépen hazamegy. Megértik az emberek...</p>
                    <p>- Értik a fészkes fenét!... - legyintett az intéző, a padlóra köpve. - Meg
                        kell csinálni az iskolában... Bort adok hozzá... Bort igen.</p>
                    <p>- Vaj’ egy malacot csak rászán még a tekintetes úr? - szólt közbe Dávid. - Az
                        esperes úrnak mintha meg is ígérte volna.</p>
                    <p>- Nem ígértem - hördült föl az intéző. - Dehogy ígértem. Nem ígértem én
                        semmit.</p>
                    <p>- Csirkét gyűjtök a faluban - folytatta Dávid. - Kati meg a presbiterek
                        asszonyai eljönnek főzni. Lesz tyúkleves is, meg rétes tészta. De a malacot
                        a tekintetes úr kell hogy adja, nem beszélve többet a borról, mert azt már
                        mondta.</p>
                    <p>András közbeszólt:</p>
                    <p>- Lesz valahogy... Ha másként nem, kérek én malacot Szilveszter úrtól.</p>
                    <p>Erre az intéző elkáromkodta magát, az asztalra csapott s fölordított:</p>
                    <p>- Kérsz a nagyapádtól!... Majd, hogy a nyavalya avval dicsekedjék: ő iktatta
                        be a virágosi papot! Holnap gyere a malac után, Dávid.</p>
                    <p>- Tudtam, hogy csak tréfálsz, - bólintott András - azért mondtam.</p>
                    <p>- Jó, jó - dörmögte az intéző.</p>
                    <p>László már előbb észrevette, hogy a szemközti ajtó arasznyira kinyílt s
                        valaki félig bedugta rajta a fejét, majd megint visszahúzta. Mintha kutató
                        szemek villanását is látta volna. Mégis eltelt vagy tíz perc, amíg az
                        asszony belépett.</p>
                    <p>Fölállottak, köszöntek. László bemutatkozott, egy hunyoritásig gondolkozott,
                        de aztán elszántan kezet csókolt.</p>
                    <p>Ebben a pillanatban elmosolyodott az asszony, megsimogatta a másik kezével a
                        fejét s rekedten dörmögte:</p>
                    <p>- Isten hozta, tiszteletes úr... Foglaljanak helyet.</p>
                    <p>Maga is odaült az asztalhoz, László mellé s ahogy a lámpa fénye ráesett,
                        László lopva szemügyre vette.</p>
                    <p>Magas, csontos, laposmellű asszony volt, betegszínű, erősen őszülő. Lehet,
                        hogy az arca szép volt valamikor, de most férfiasnak, durvának tetszett.
                        Kemény, szegletes álla előreugrott s az orra élesvágású vércse orr. Csak
                        bentülő, fekete szemei ragyogtak tüzesen.</p>
                    <p>- Nagyságos asszonyom - kezdte László.</p>
                    <p>- Hallod, Vajda Mihály? - fordult az urához az asszony élesen. - Látod, hogy
                        aki úriember!</p>
                    <p>Az intéző fojtott hangon káromkodott s László zavartan elhallgatott.</p>
                    <p>- Van-e felesége? - fordult hozzá az intézőné.</p>
                    <p>- Nincs, nagyságos asszonyom, - mondta László - csak most kezdem az
                        életet.</p>
                    <p>- Ne is legyen! - villant meg az asszony szeme. - A tóba kellene fojtani
                        minden leányt, mielőtt férjhez megy!...</p>
                    <p>- De kérem, - méltatlankodott András - hogy mondhat ilyet?</p>
                    <p>- Hagyja, hagyja, tiszteletes úr - csattant föl az intézőné. - Tudom, hogy
                        vőlegény... De maga is jobban tenné, ha békét hagyna ennek a kis
                        tanítónőnek... Férfiak!... Szépeket mondanak, elcsavarják a leányok buta
                        fejét, aztán hazaviszik háziállatnak. Te csak főzz, seperj, moss, kínlódj,
                        szülj, dögölj meg a munkában... Férjuram pedig nagyhamar megunta, mehet
                        szok­nyá­ra vadászni... A férfiak mind gazemberek!...</p>
                    <p>Minden teketória nélkül az urára mutatott.</p>
                    <p>Néhány kínos szó esett még, hogy elterelődjék a beszéd, de nem nagyon
                        sikerült. Az asszony mondott még valami affélét, hogy ha előbb tudja, meg ha
                        egészséges lenne, meg ha ez vagy az... De így nem tud segíteni a beiktatási
                        ebéddel...</p>
                    <p>László fellélegzett, mikor ismét künn voltak a sárban, a csillagok alatt.</p>
                    <p>- Hát ez így van - mondta András. - Jobb, hogy túl vagy rajta. Ezek ilyenek.
                        Marcangolják egymást, az asszony keserű, mint az epe, a férfi durva,
                        erőszakos.</p>
                    <p>- Lábtól alusznak - egészítette ki a kurátor.</p>
                    <p>- Ne csüggedj Lacikám, - veregetett a vállára András szeretettel. - Minden
                        kezdet nehéz. Nem ezekből áll a falu.</p>
                    <p>- Szellem!... Lélek!... - nevetett László keserűen.</p>
                    <p>- Hidd el, hogy van - bíztatta András. - Csak vastag a kérge. Arra valók
                        volnánk, hogy lehántsuk... Te különösen. Én már belekeseredtem, nem igen
                        veszem észre... De te majd megcsinálod...</p>
                    <p>A lámpácska üvegében halk duruzsolás kezdődött. Pici lángszilánkok
                        szökdécseltek a sisak alól, mint táncoló tündérek a fűszálak hegyén.</p>
                    <p>És László nagyot sóhajtva másfelé fordította lelkét.</p>
                    <p>A tanítónéhoz voltak meghíva, vacsorára.</p>
                    <p>Amikor Andrással az iskola felé tartottak, már följött a hold s hideg fénnyel
                        öntötte el a falut. Az utcán senkise járt. A legtöbb házikó vakon meredt a
                        delejes égi kísértetre. Csak egy sövény mellett lapult meg jöttükre valaki,
                        mintha félne vagy leskelődne. Amint elmentek mellette, László jól látta az
                        árnyékban is. Kicsi, meggörnyedt, vékony emberke volt, rongyos kabátban,
                        sapka nélkül s kuszált, gondozatlan haj borult a homlokára. Véres szemei
                        nyug­talanul forogtak, kinyujtotta feléjük görbe ujjait s vonagló szájjal
                        makogta:</p>
                    <p>- Quo usque tandem... abutere... Catilina?...</p>
                    <p>Víjjogva elkacagta magát s meggörnyedve futott tovább az árokban. A sár
                        magasra precskelt körülötte.</p>
                    <p>- Ki ez?... - markolt László az András karjába.</p>
                    <p>- A Prikulics - nevetett András. - Züllött ember, idevaló gazdag paraszt fia.
                        Az egyetlen, akit emberemlékezet óta kollégiumba küldtek Virágosról. Az apja
                        úrnak szánta. Hat gimnáziumot végzett, kitűnően. Aztán egyszerre meghibbant,
                        nem ment többé vissza, ivásnak adta magát, lassan mindene elúszott s ma
                        ilyen árok rongya... Mivel részegen latin foszlányokkal rémíti a falusiakat,
                        azt tartják róla, hogy varázsszavakat mond, fekete kutya képében rontja az
                        embe­reket s félnek tőle, mint az ördögtől...</p>
                    <p>Megérkeztek az iskolába.</p>
                    <p>Az első félóra emlékei összefüggéstelenül, zavarosan kóvályognak a fejében.
                        Maga se tudja miért, elfogult lett. Nagy fehér folt hömpölyög az
                        emlékezetében, elhízott szőke nő s fátyo­losan turbékoló hangot hall:</p>
                    <p>- Bálint Miklósné született Kovács Aranka.</p>
                    <p>Így mondta. Ez volt a harctéren küzdő igazgatótanító felesége.</p>
                    <p>Hogy Edithet milyennek látta az első pillanatban, arra nem tud határozott
                        választ adni magá­nak. Azt se tudja, csalódott-e vagy nem? Talán a várakozás
                        volt túlfeszített. Csupa határozat­lanság. Barna, sárga vagy zöld-e a szeme,
                        bizonytalan. Folyton változik, inkább ez az igazság. Egyszer úgy látta, hogy
                        a szája nagy és duzzadt. De ez biztosan csalódás volt, mert később kicsinek
                        és keskenynek találta. A haja kétségtelenül legalább a térdéig érhet, ha
                        leengedi. Szinte lenyomta a fejét, ahogy rásúlyosodott. De ezzel se lehet
                        tisztába jönni: előbb holló­feketének látta, később a lámpa fényében
                        barnásan csillogott. Az arca világított, igen, tisztára azt lehet mondani,
                        világított, mint a tejüveg mögött égő fény. De előbb az is fehéren, később
                        halványsárgásan. Ember legyen, aki az Edith orráról biztosat tud mondani.
                        Előbb szemben látta s akkor finomvonalú, hosszú, kissé hajlott volt, de
                        ahogy vacsora közben egyszer oldalt fordult, a legcsinosabb kis fitos
                        orrocska volt az övé, gyöngéden remegő cimpákkal, mint a rózsaszirom. Csupa
                        ellenmondás, pontatlanság, következetlenség, de lehet, hogy mind csak a
                        szemlélőben. Az egész leány nem volt megnyugtató s végeredményében, noha
                        órák hosszat voltak együtt, ismeretlenül siklott ki a megfigyelése alól.</p>
                    <p>Andráshoz képest kicsinek, vékonykának mondható. Ahogy a nyakába rebbent
                        könnyedén, lábujjhegyre emelkedve, átfogta egy pillanatra a vállait s
                        ajkaival érintette a férfi arcát, öreg tölgyre rebbenő madárkára
                        emlékeztetett. De amikor Lászlóval fogott kezet, gyors, kemény szorítással s
                        szembenézett vele, úgy rémlett, csaknem egyforma magasak s teltnek találta
                        nyaka, válla, melle vonalait. A járása gyönyörű, kecses lebegés s hangjában
                        az a megragadó, hogy egyszerre két húr muzsikál benne, mintha folytonosan
                        saját maga dallamát kísérné.</p>
                    <p>Kedves volt-e hozzá? Ez is furcsának hangzik. Az espereshez írott levél után
                        László mást várt. Valószínűleg ő volt a hibás, önkénytelen képzelődések
                        ébredtek benne. De mit is várt tulajdonképpen? Semmit, semmit, mi jogon is
                        várhatott volna? Csakhogy valami édes vára­kozás mégis ott muzsikált a
                        szívében s mióta ezen a nyomasztó vidéken átjött, kétszeresen vágyott
                        vigasztalásra, szeretetre. Edith olyan volt, mint ahogy úri kisasszonyhoz
                        illik, mikor először találkozik valakivel. Tökéletesen fegyelmezett,
                        udvarias, kedves is, de nem különö­sebben meleg és bizalmas. Mi az ördögért
                        is lett volna bizalmas?... Úgy látszik, ez a termé­szete, mert Andrással is
                        inkább tartózkodóan bánt. Valami józan intelligencia sugárzott belőle. De
                        mikor egy pillanatra benéztek a szobájába, a tanítóné nyársatnyelt, sivár
                        bútorai után ez a parányi kis éden hangosan beszélt lakójáról. A
                        legközönségesebb és legegyszerűbb holmik is úgy voltak elhelyezve benne,
                        hogy otthonosságot, puhaságot, meleg fényt leheltek. Az asztal mellé
                        állított széken egy csomó levél borítékban, finom betűkkel címezve s az
                        asztalon is jónehány, még címezetlenül. Edith a beiktatóra maga írta a
                        meghívókat. Így hát mégis folyton Lászlóval foglalkozott.</p>
                    <p>László megköszönte neki, hogy a lakását segített berendezni s hogy virágokkal
                        kedveskedett.</p>
                    <p>- Természetes, - mondta Edith - ez igazán a legkevesebb. Mindenben
                        rendelkezésére állok, ami tőlem telik.</p>
                    <p>László azon töprengett, hogy Edith mit gondol: látta-e ő az espereshez írott
                        levelét? Meg­mondja-e neki? Vagy talán egyenesen úgy is írta, azzal a
                        szándékkal, hogy az esperes meg­mu­tassa? Végül is nem szólt semmit.</p>
                    <p>- Köszönöm a szívességét - mondta egy kicsit késlekedve s mintha a leány
                        szemében valami várakozás és csalódás csillant volna meg.</p>
                    <p>A vacsora alatt mindenféléről szó esett. Apróra megbeszélték a beiktatás
                        dolgát, főleg az ebédét, miután András az intézőék kellő jellemzésével
                        bevezetve, előadta, hogy a bankettet az iskolában kell megrendezni.</p>
                    <p>Látszik, hogy a tanítóné jószívű asszony, mert cseppet sem ijedt meg a
                        dologtól. Azonnal fölajánlotta segítségét mindenben. Edith úgy vette a
                        dolgot, ahogy van. Rögtön reálisan kezdett értekezni ételek, tányérok és
                        evőeszközök tárgyában.</p>
                    <p>Aztán egyébre tértek, László kérdezősködött a tanítóné férjéről, hogy van-e
                        gyermekük, hol élnek rokonai s több aféle, Aranka a férjéről emlékezve
                        illően könnyezett, a gyermekre sóhaj­tott, mivel hogy nincs, közölte a papa
                        meg a mama előkelő származását és sajnos leszegénye­dését, amiből világossá
                        vált, hogy csakis a tiszta szerelemnek hozott áldozatot, amikor falusi
                        tanítóhoz ment feleségül. A férjét imádja, félreismert tehetség és most is
                        tiszt lehetne a vitéz­sé­ge után, ha annakidején nem póttartalékosnak
                        soroztatta volna magát. Most László követ­kezett s elmondott magáról annyit,
                        amennyit jónak látott.</p>
                    <p>Arankának az volt a véleménye, hogy kár minden tehetséges és intelligens
                        emberért, ha falura kerül. De tudja, hogy ez a László dolga csak aféle rövid
                        bekukkintás, hallotta Edithkétől, hogy tudományos ember. Ő nagyon örvend,
                        addig is, hogy magához méltó urat hozott ide a véletlen. Ezt persze
                        apránként, sok szóval és nagy szuszogás között hozta ki magából.</p>
                    <p>Ahogy az asztalfőn trónolt, majdnem kipukkant a ruhájából. Ünneplő ruha volt.
                        De két év előtti. Ettől lehetett volna jó, de Arankára úgy hatott a férje
                        után epedő bánat, hogy hízásnak indította. Minden sejtje minden irányban
                        elindult, hogy az eltávozottat keresse. Vérző szívét viszont jótékony
                        zsírszövetség sietett körülvattázni. Ma, a papok előtt, szeretett volna
                        kissé pompázni, s csak most rémült rá, amíg Edith segítségével elkeseredett
                        viadalt folytatott a ruhával, hogy szörnyen kihízta. Emiatt nagyon
                        ünnepélyesen feszeng a helyén s még a száját is félénken nyitogatja, nehogy
                        az is elrepedjen. Mert a keble már féllélekzetre is veszedel­mesen feszíti
                        blúzát, egy vigyázatlan mozdulatra halkan, de fenyegetően reccsen hóna alatt
                        a varrás s ijedtében visszatartott lélekzete apró sóhajokban szakadozik ki
                        belőle. Még szép tehénszemeit is csak óvatosan fordítja a többiekre, nem
                        hagyja őket gyorsabban legelészni, nehogy azok is nekivaduljanak s egyszerre
                        csak kiugorjanak üregeikből. Egyébként elég­tétellel érzi, hogy ez a
                        visszatartás jó, meri illik „hadiözvegy” mivoltához. Szegény Miklósom
                        biztosan helyeselné, ha látná.</p>
                    <p>Mikor az ízes-palacsintát ették, András foga alatt megreccsent valami,
                        óvatosan, szemérmesen kiköpte s kisült, hogy üvegszilánk.</p>
                    <p>- Bocsánatot kérek - hebegte elvörösödve.</p>
                    <p>- Nem tesz semmit - lihegte Aranka. - Jó hogy eszembejuttatta. Egyenek
                        óvatosan belőle, mert az az ostoba Zsuzsi eltörte a lekváros üveget s úgy
                        kanalazta föl a konyhaasztalról. Remélem, nem sok került belé az
                        üvegből...</p>
                    <p>Így hát, amíg a palacsintával végeztek, a társalgás megcsappant.</p>
                    <p>László szeretné összefogni az elröppent szavakat, amik közte és Edith között
                        estek ezen a vacsorán. Vajjon mennyit is mutathatott meg önmagából a
                        leánynak!... Nem mintha fontos volna, de mégis. Szinte semmi sem jut az
                        eszébe. Inkább a finom, vakítófehér csipkegallérka villan mindegyre az
                        emlékezetébe, mely a leány kedves nyakát ölelte, komoly, fekete
                        selyem­blúzára símulva. Annak az ujjai csuklóig értek s azokon is
                        leheletszerű csipkefodrok ragyogtak. Látszott, hogy Edith is kicsinosította
                        magát erre az estére, bár ő maga is olyan zárt maradt, mint a ruhája. Volt
                        szó könyvekről is, úgy futólag, egyebek között. Ő persze vona­kodott
                        filozófiát, unalmas problémákat emlegetni s csak nagy általánosságban
                        említett valamit, mikor Edith érdeklődött, hogy miféle könyveket hozott és
                        mivel fog üres óráiban foglalkozni. Edith viszont szólt valamit
                        Nietzschéről, Schopenhauerről, hogy azokat olvasta. Valószínűleg azt hiszi,
                        hogy ez a filozófia. Igaz, most emlékszik, hogy ezt is milyen érde­kesen
                        tette. Nem úgy mondta, mintha dicsekedni akarna vele, hanem hogy az apja,
                        aki öreg tanító Marostordában, kivette ezeket a könyveket a kufferjéből,
                        mikor vakációra hazavitte őket s kedvesen nevetve emlegette, hogy az öreg
                        mit és hogy értett meg ezekből a filozófu­sok­ból:</p>
                    <p>- Nó, leánykám, - mondta az apám - ez a Niccse ugyancsak kibabrált a
                        Jóistenkével. - Schopenhauerről pedig úgy nyilatkozott, hogy biztosan
                        savanyú volt neki a szőlő, azért fumigálta a szerelmet.</p>
                    <p>Ebből sejtette László, hogy Edith mennyi mindent elhallgatott abból, amit
                        tud. Most hirtelen elpirul önmaga előtt s érzi a leány lelkének finomságát,
                        hogy nem úgy történt, mint kicsit elbizakodva várta. Edith nem mondta, hogy
                        majd érdeklődni fog tőle tudományos problé­mákról. A könyveire, mikor
                        említette, nem kiáltott föl lelkendezve, hogy majd elkérem őket s néhány
                        udvarias szóval hétköznapi dolgokra vitte a beszédet.</p>
                    <p>Az is nagyon elismerésreméltó, ahogy Andrással viselkedik. A jó öreg fiú
                        odavan érte, az világos. Kedvesen gyámoltalanná válik vele szemben. Csak
                        nézi csillogó szemmel, gyerme­kes mosolygással. Akármit mond Edith, András
                        elragadtatva bólint rá. Úgy szól hozzá, mintha attól félne, hogy az erősebb
                        szó talán elsodorná Edithkét. És László jól látta, hogy amikor búcsúztak és
                        András az Edith keze után nyúlt, olyan remegő gyöngédséggel fogta át, mint a
                        legtörékenyebb virágszálat. Edith ugyanúgy vált el tőle, mint ahogy fogadta:
                        a nyakába lebbent s valami szimbolikus csókot lehelt az arcára. László
                        élesen figyelte. Biztosan a leány is szereti Andrást, tisztában van vele,
                        hogy milyen áldott drága medve s hogy mindentől meg fogja védeni. Az is
                        bizonyos, hogy jól nevelt leány idegenek előtt illően tudja korlátozni az
                        érzelmeit, de... de... lehet, hogy mindez csak tévedés, László valami hiányt
                        érez benne. Ez a leány tudja, hogy mit akar, de a szíve mintha még nem
                        ébredt volna föl...</p>
                    <p>András Lászlónál maradt éjszakára.</p>
                    <p>- Ne légy egyedül, - mondta dörmögve.</p>
                    <p>László nevetett:</p>
                    <p>- Szívesen látlak és örvendek, ha itt maradsz. De ami azt illeti, arra
                        elkészültem, hogy ezután egyedül kell aludnom.</p>
                    <p>András nagyot sóhajtott:</p>
                    <p>- Nekem is, még sokáig...</p>
                    <p>Azután, amíg András levetkőzött, László minden kedveset igyekezett Edithkére
                        halmozni, hogy örömet szerezzen neki. András a kanapé szélén lógatva lábait,
                        két kezét ökölbeszorította, súlyosan bocsátva térdeire. Komolyan nézett föl
                        Lászlóra:</p>
                    <p>- Azt gondolod, hogy tényleg szeret?</p>
                    <p>- Persze, hogy szeret, - erősítette László - és nagyon hálátlan, gonosz
                        teremtés volna, ha téged nem szeretne. De nem az, hanem jó, szép, kedves
                        teremtés és boldogok lesztek...</p>
                    <p>András nem szólt semmit. Sokáig merengve nézett a padlóra. Aztán gyorsan
                        jóéjszakát kívánt, lefeküdt s a falnak fordult.</p>
                    <p>És László itt ül az asztalnál, lassan elnehezednek a szempillái, minden
                        összezavarodik a fejé­ben, nincs tisztában a faluval, nincs tisztában
                        önmagával, nem tudja, mi vár reá s egy­szerre érez édest és keserűt a
                        szájában, a szívében.</p>
                    <p>Feje súlyosan hull a karjaira.</p>
                    <p>A lámpácska megkönnyebbülten sóhajt, lángja még egyszer lobban egyet s aztán
                        elalszik ő is. Odakünn szürkül a hajnal. A disznópásztor tülkölve megy végig
                        a falun.</p>
                    <p> </p>
                </div>
               <div type="chapter">
                    <head>V.</head>
                    <p>A templom színültig megtelt. Az asszonyok padsoraiban előlültek a fiatal
                        énekes menyecskék s hátrább az öregasszonyok, akiknek már szégyen volna
                        énekelni. A háborúba távozott férjek, apák, fiak miatt valamennyien fekete
                        kendőt viseltek s a mejjrevalójuk is sötétszínű volt. Csak a bő, ráncos,
                        csuklónál körülkötött ingujjuk fehérlett. A férfiak padjaiban alig lehetett
                        látni fiatalos arcot, igaz, hogy falun minden házasember hamar időst mutat.
                        Míg az asszonyok a fekete kendő alól is áhitatos kíváncsisággal néztek a
                        szószékre, addig a férfiak arca többnyire gondterhelt s nehéz közöny
                        sötétlett rajta. A szószékkel szemben s az orgona alatt ültek a presbiterek
                        és a legöregebb emberek. Nagy csizmakopogással, méltóságos léptekkel jöttek
                        s ősi mozdulattal bólintottak a papi szék felé, noha nem néztek oda
                        határozottan. Mihelyt a helyükre értek, nagy kerek kalapjukba, bozontos
                        báránysapkájukba temették az arcukat s úgy maradtak néhány percig. Az orgona
                        mellett kétoldalt a legfiatalabb konfirmáltak és az iskolás gyermekek
                        nyüzsögtek, fiú-leány vegyesen, mert az éneket ők vitték. A kórus
                        deszkapadlója folytonosan recsegett, dübörgött a tappogásuktól. Szín,
                        tarkaság csak a templomhajó végében, a legény- és leányifjúság karzatáról
                        vidámította az Istenházának rideg fehérségét és a temp­lo­mi közönség
                        komorságát. Leány nagyon sok volt, piros, sárga, babos kendőkben,
                        üveg­gyön­gyös, klárisos nyakuk kíváncsian hajolt előre a karzat pereme
                        felett. Mellényük, szoknyájuk mindenféle virágszínben pompázott. A
                        legényeket inkább csak legénykék pótolták, tizenhat-tizennyolc év körüli
                        süldők s bárhogyan kacsintgattak, vigyorogtak a leányerdő felé, azok halkan
                        kaccanva, elbiggyesztett szájjal fordították félre a fejüket. Most még
                        reménykedtek, hogy az igaziak nemsokára visszajőnek.</p>
                    <p>László a papi székből körülpillantva azon töprengett, hogy hova férne el a
                        gyülekezet ha a távollevők is itt volnának? A templom így is kicsi.</p>
                    <p>A mai ünnepélyes alkalomra az Úrasztala köré külön padokat, székeket
                        állítottak a vendégek számára s a grófi család külön padja is tele volt
                        velük.</p>
                    <p>A papi székben hárman szorongtak: az esperes, László és András, mint volt
                        beszolgáló pap.</p>
                    <p>A tanítóné az asszonyok között, az első pad közepén ült, Edith pedig fönn az
                        orgona előtt, minthogy ő helyettesítette a tanítót, aki kántor is volt.</p>
                    <p>A meghívóknak szép sikere lett. A grófi padban, ahol az intéző forgatta
                        ide-oda kurta nyakát, három idegen úr is ült. Lovass Albert főszolgabíró úr,
                        úgyis, mint a legelső mezőségi család képviselője, Gáborffy Tamás és
                        Szilveszter Péter urak, a Mezőség nábobjai. A főbíró úr selyem­kihajtós
                        finom sötét felöltőben pompázott, mely alól fekete csokornyakkendő díszlett
                        s magas gallér és kemény ingmell vakított. Előtte a pad könyöklőjén
                        selyemszőrű fényes cilinder, melyet a templomi közönség nem győz csodálni. A
                        főbíró úr méltóságos arcán az időkhöz illő komor nyugalom sötétlik, szúrós
                        szemei elnéznek a tömeg feje fölött. Négylovas hintón érkezett, huszárral a
                        bakon s a kocsitól a templomajtóig lefektetett deszkákon lépdelt végig
                        kamásnis lakkcipőjében, kimérten bólogatva a sorfalat álló falusiaknak, akik
                        alázatosan csókolgatták a glaszékesztyűjét.</p>
                    <p>Gáborffy úr fölfújt pirosképű öreg ember, kopasz fejére a templomban is
                        fölteszi a fekete selyemfedőt, könnyzacskós véreres szemeivel
                        rendreutasítólag pillant mindenfelé s nagyokat fúj, mintha sértegetnék. Ő
                        prémgalléros, zsinórral kihányt, hosszú úri kabátot visel s a gallér
                        nyílásából aranyrojtos nyakravaló villog ki, mely fekete attiláját ékesíti.
                        Szilveszter úr fiatal­ember, olyan harmincas. Monoklit villogtat a
                        balszemén, amiért is iszonyatosan grimász­kodik. Sajnálja, de kénytelen volt
                        lóháton jönni, mert a hintó fédere letört s így ehhez képest kellett
                        öltöznie. Rövid zöld kabát, briccsesz-nadrág, lovagló csizma. A kalapja is
                        ott zöldel a padon, sörtedísszel. Akinek nem tetszik, gondoljon, amit akar,
                        csak ki ne mondja, mert akkor felképeli.</p>
                    <p>A többi vendégpadokban Mezővásár intelligenciája látható: a jegyző úr, a
                        körorvos úr, a patikus úr, a szövetkezeti igazgató úr, az ügyvéd úr, a
                        postamester úr és a többi urak. Mind átjöttek becsülettel és kíváncsian,
                        mert Mezővásáron az a hír terjedt el, hogy a virágosiak egy csodadoktort
                        szereztek papnak. Az asszonyok is készülődtek, azonban a Fehér Egyszarvúhoz
                        címzett vendéglőben tartott értekezlet szótöbbséggel kimondta, hogy a
                        Mezőség etikettje, lévén az új virágosi pap legényember, az asszonyoknak
                        otthonmaradást parancsol. Tekintetbe­veendő az is, hogy a virágosi gróf
                        borai kerülnek asztalra a beiktatási banketten s azokat csak úgy lehet
                        kellőképpen kiélvezni, ha az asszony nem rángatja mindegyre az ember
                        kabátujját, hogy induljunk már. A Virágos körüli négy-öt falu papjai,
                        kántorai szintén itt vannak. Ma kora reggel elvégezték az isteni szolgálatot
                        s ki szekéren, ki gyalog eljöttek, mert nagyon kíván­csiak, hogy milyen ez a
                        nagyhírű bolond, aki falusi pap akar lenni s előre élvezik, hogy miféle
                        cifra, érthetetlen szavakkal fog prédikálni. Az a hír is szétfutott a
                        parókiákon, hogy az új pap a központ és az esperes kémje. Azért küldik ide,
                        hogy a hasukba nézzen s beárulja a dolgaikat. Hadd nézzenek egy kicsit ők is
                        szembe vele, majd tudni fogják, mit tegyenek.</p>
                    <p>Az orgona felhördűlt. Sípoló lélekzet tört ki a bordái közül, asztmásan
                        szuszogott, köhögni kezdett, aztán visított egyet és elhallgatott. Szíjjra
                        járt s a kölyök, akinek szabályos húzással-eresztéssel kellett volna
                        táplálnia az öreg jószág tüdejét, valamin elbámészkodott, a szíjj kicsúszott
                        a markából és beszaladt a nyíláson. A harangozó fojtott hangon szitkozódott,
                        oldal­ba­verte a kölyköt, rendreintette a vihogó gyermekeket s hosszas
                        nyúlkálások után kitapogatta s visszahúzta a szíjjat, mire az orgona
                        sértődötten fölnyerített. A közönség türelmes várako­zás­sal figyelte a
                        dolgok kibontakozását.</p>
                    <p>Az orgona makrancoskodott még egy kicsit. Talán nem vette még észre, hogy
                        miről van szó. Mindenféle mellékhangokkal igyekezett kibújni a kötelesség
                        alól, míg a harangozó néhány rúgással észre nem térítette. Aztán mégis csak
                        nekiindult nagy keservesen a „Te benned bíztunk” meredekjének.</p>
                    <p>A gyülekezet hatalmasan énekelt. Ebben nem volt hiba. A baj ott gyökerezett,
                        hogy Edith hiába adta meg tisztán a hangot s igyekezett tartani az ének
                        taktusát, a hívek a maguk módja szerint fogtak melléje s ha egyszer
                        nekikezdtek, nem akarták abbahagyni. Csodálatos kacska­rin­gók keltek
                        versenyre egymással, mélyen, magasan, bömbölve, sipítva s az ének sorai a
                        melizmák dombján-völgyén bukdácsolva, nyúltak, mint az országútja.</p>
                    <p>Valamelyik öreg kántor teremtette meg az Úristen gyönyörködtetésének ezt a
                        módját, nem éppen szándékosan, inkább kényszerűségből. Amíg az ujja az egyik
                        hangtól a másikig eltalált a billentyűkön, jócskán telt az idő, a hívek
                        pedig, hogy el ne unják magukat s hogy kibírják tartani a hangot, szépen
                        kikacskaringózták a maguk szórakoztatására és könnyebbségére. A
                        kénytelenségből aztán erényt csinál az ember: idővel verseny tárgya lett,
                        hogy ki bírja tovább és cikornyásabban kitartani. Jelenleg Kuculi Zsuzsa áll
                        minden versenyen felül; olyan a hangja, mint a borotva s vége nélkül tudja
                        fújni, mintha nem is emberi tüdeje volna, hanem önműködő trombita dolgozna
                        benne.</p>
                    <p>László elmeredt szemekkel rémüldözött ezen a csodán.</p>
                    <p>Az esperes úr imádsága és beiktató beszéde feledhetetlen marad az ünneplő
                        gyülekezetnek. A végén már ő is zokogott, nemcsak az özvegyek és az árvák.
                        Lászlót szinte az egy igaz Isten rovására dícsérte.</p>
                    <p>A környékbeli papok és tanítók szívében rendületlenné vált a meggyőződés,
                        hogy tényleg piszkos kém. Ádáz szeretettel néztek reá.</p>
                    <p>Jött, hogy elfusson. Minden pillanattal gyötrelmesebben nehezedett reá annak
                        érzése, hogy egy szót sem fog tudni kiszorítani a torkán, vagy ha igen,
                        akkor minden kifordul belőle, amit érez s olyan botrány lesz, amilyen nem
                        volt még a világon.</p>
                    <p>De a prédikáció előtt történt valami, ami mindent megváltoztatott.</p>
                    <p>Az iskolás gyermekek énekeltek Edith vezetésével. Lehet, hogy a gyülekezet
                        bősz énekesei rosszallólag csóválták fejüket, mert itt bizony nem volt semmi
                        cikornya, egyéni kacskaringó, nyujtó-verseny. Édes, üde gyermekhangocskák
                        énekelték örömtele, lüktető ritmussal:</p>
                    <p>„Az áldott orvos közeleg”...</p>
                    <p>László fennállott a szószéken. De már nem látta a gyülekezetet. A
                        templomfalak is messzire távolodtak és elenyésztek. A végtelenből jött
                        feléje az áldott orvos, az ő orvosa, a vígasztaló, a bátorító, a gyógyító. S
                        mikor a gyermekek az utolsó sort énekelték: „Szívemben is zeng e dal. Jézus,
                        Jézus, Jézus”, már az ő szívében is csak az az isteni név zengett s tudta,
                        hogy mit kell mondania.</p>
                    <p>Csalás volt-e, vagy talán egyenesen szentségtörés, hogy ebben a pillanatban
                        mélységes, forró hála öntötte el a lelkét a leány iránt, aki ezzel az
                        énekkel megmentette számára az alkalom áhítatát és ünnepélyességét? Illett-e
                        ez az emberi érzés a Jézus Krisztus követéhez, akinek egyedül csak Urára
                        szabad gondolnia és csak róla lehet beszélnie?</p>
                    <p>László se akkor, se később nem tudott, nem akart erre gondolni. Nem
                        választotta soha szét ennek a hangulatnak szálait. Az ő számára csoda
                        történt itt s az lett volna a szentségtörés, ha hideg értelemmel, mint
                        valami hullát, fölboncolta volna ezt az élményt. Mindig úgy őrizte ettől
                        fogva a szívében, mint édes titkot, melyről a szerzőjével sem szabad
                        beszélnie. Hiszen meglehet, hogy az Edith szemében nincs is meg az a
                        jelentősége, amit ő tulajdonít neki. De így még szebb. És László akkor,
                        abban az átforrósodott pillanatban nem törődött senki mással, csak Edithtel.
                        Csakis neki prédikált. Csak egyedül neki vallott. Neki köszönte meg
                        beszédével az isteni ajándékot, amely abban a gyermekdalban alápermetezett
                        égő szívére, mint a gyöngyharmat.</p>
                    <p>„És mivel Énókh Istennel járt vala, eltünék, mert Isten magához vevé”,
                        olvasta föl az alapígét megrendülve.</p>
                    <p>- „Kedves Atyámfiai! (Édes Edith!) Ajándékot hoztam nektek (neked), mellyel
                        Isten az ifjúsá­got áldja meg: a nagyratörést. Tudjátok-e, (tudod-e), hogy
                        nagyot csak ezekben a kicsi faluk­ban lehet művelni, ahonnan messze van a
                        festett világ, a lármás törtetés, a rothadó civilizáció villódzása, ahol
                        közel az ég, a csillagok, Isten?! Tudjátok-e, hogy ti abban a légkörben
                        éltek, ahol a mezők lilioma, az ég madarai, az elveszett juh nagyobb
                        igazságokról beszél, mint a leg­nagyobb világváros minden látnivalója? Mikor
                        Isten a legnagyobbat cselekedte az emberért, nem Rómában jelent meg, hanem
                        Galilea szegény falucskái között. Milyen öröm és büszke­ség, hogy nekünk
                        olyan környezetben kell élnünk, amilyenben a nagyság királya, az igazi
                        falusi csoda, a mi Urunk élt! És tudjátok-e, kedves atyámfiai (tudod-e
                        kedves Edith), hogy mi a nagyság titka? Eltünni a világban, mert Vele
                        akarunk járni. Aki Istennel jár, annak meg kell halnia e világra nézve. De
                        ez nem azt jelenti, hogy el is vesztünk a világ számára. Istennel való
                        titkos járásunk csodálatos következményekben fog kinyilvánulni, Új nemzedék
                        sarjad a földből, ahol a falusi lelkipásztor Istennel jár, Új nemzedék tele
                        a természet illatával, a romlat­lan lélek tisztaságával, felfegyverezve a
                        meg nem fertőzött ész hódító acéljával. Mint a meg­új­ho­dás patakja, ömlik
                        a beteg világ sebeire. Eltűnve a világ szemei elől, fáradhatatlanul, teljes
                        önátadással Istennel járó titkos erők: a falusi lelkipásztorok hordozzák a
                        nagy jövendőt. Az igazi lelkipásztor élete ennyi: Eltűnt. Istennel járt.
                        Isten magához vette. És nemcsak én, hanem ti is híveim, ha Istennel akartok
                        járni, meghaltatok a világra nézve és a ti életetek el van rejtve
                        Krisztussal együtt az Istenben. De ha ővele éltek, Neki engedelmeskedtek, ha
                        megtanuljátok Tőle a szelíd és alázatos szeretetet, majd, ha a mi
                        dicsőségünk, a Krisztus, megjelenik, ti is ővele megjelentek
                        dicsőségben.”</p>
                    <p>Nem látta, hogy az arcok mint fordulnak feléje s a lelkek hogy isszák ezt a
                        távolból jövő, talán érthetetlen és mégis szívhezszóló lelki muzsikát. Nem
                        értette meg, hogy megértették.</p>
                    <p>A lelkek kérge egy pillanatra fölszakadt. Kitárult a titkosan pergő könnyek,
                        a szótalanul fájó sebek, a végtelenre szomjazó vágyak rejtelmes világa. Jött
                        valaki, hogy eltűnjék közöttük, hogy Istennel járjon a sárban, hogy
                        elvezesse őket valahová, ahol nincs többé könnyhullatás, sem nyomorúság, sem
                        bűn, sem halál. Mit mondott? A szavak nem fontosak. Csak meg­lebbent a
                        templomban Valakinek áldott köntöse s betakarta őket gyógyító sebeinek
                        rejtekébe.</p>
                    <p>Az istentisztelet végén odatódultak az urak a papi székhez s gratuláltak.</p>
                    <p>- Gyönyörűen beszélt, tiszteletes úr, - mondta a főbíró - nagyon örvendek,
                        hogy megértő munkatársra találtam ebben a nehéz időben. Csak mindig, ezután
                        is intse türelemre, szelíd­ségre és alázatosságra a népet.</p>
                    <p>- Nagyszerű tüdeje van, nagyszerű! - erősítette Szilveszter úr
                        grimászkodva.</p>
                    <p>- Megértettük! - jelentette ki kegyesen Gáborffy úr. - Végre egy művelt
                        ember. Jól tette, hogy nekünk és nem ezeknek a buta parasztoknak
                        prédikált.</p>
                    <p>A „buta parasztok” a templom ajtójában vártak Lászlóra körbenállva.</p>
                    <p>János bá, a városban járt küldöttség öreg tagja, mind a két kezével
                        szorongatta a jobbját s a gyülekezet nevében beszélt:</p>
                    <p>- Hallgassa meg az Úristen ez mostan elhangzott igéket. Írja mindnyájunk
                        szívébe, vegye maga kegyelmébe. Tartsa meg tiszteletes urat sok számos
                        esztendőkig. Megértettük, hogy miképpen Krisztus urunk leszállott a földre,
                        tiszteletes úr is a nagy tudományból le akar szállani közénk, hogy velünk
                        éljen. Mi biza rossz emberek vagyunk, de jovítson meg Krisztus nevében. Azt
                        kívánom, hogy ha látjuk a tiszteletes urat, gondoljunk Krisztusra.</p>
                    <p>Lászlónak olyan nehéz lett a szíve a megértésnek ettől a csodájától, hogy
                        könnyekben csordult ki a szemén. Ha őrá néznek, Krisztusra gondoljanak!...
                        Ki súgta ezt az egyetlen prog­rammot ennek a tanulatlan vén
                        parasztnak?...</p>
                    <p>Nagy lélekzettel nézett szét a templom dombjáról. Nem igaz, - súgta magában -
                        hogy ez elát­kozott világ. Milyen ragyogva ömlik szét az őszi nap aranya
                        égen-földön! Milyen bizalmasan mosolyognak a házikók falai, ablakai a
                        templom körül! Ott fönn a dombok gerincén csoda­színekben tündöklik az őszi
                        erdő s itt körülötte minden arc szeretettől fénylik... Szép szelíd vidék,
                        titoktalan bizalom, boldognak ígérkező idill... Tegnap rémeket látott, ma
                        úgy volt, hogy megfutamodik s íme a gyermekek éneke megtörte a varázst: az
                        Áldott Orvos eljött és minden bajt meggyógyított.</p>
                    <p>Edithtel csak egy pillanatig találkozott, amint a leány sietve indult az
                        iskola felé, az ebéd előkészítésére. De az a pillanat, ahogy futólag
                        kezetfogtak, feledhetetlen marad. Egymásra néztek s mind a kettőjük szemében
                        könny ragyogott. Csodálatosan, egyszerre mondták egymásnak:</p>
                    <p>- Köszönöm.</p>
                    <p>A bankett fényesen sikerült. Nagy felköszöntések estek. Senki se maradt a
                        nélkül, hogy ne éltették volna. Olyan volt, mint a többi bankett. Lászlónak
                        csak az tűnt föl, hogy a zajos köszöntők, koccintások, neki-nekilendülő
                        lárma olykor, egészen váratlanul, érthetetlenül megszakadt. A mezőségi urak
                        ilyenkor meredten néztek a tányérjukba, arcukon valami szürke unalom terült
                        el s percekig hallgattak. Ez a furcsa jelenség többször is megismétlődött s
                        mintha mindig hosszabb ideig tartott volna. Egészen úgy hatott, mintha az
                        emberekben, belül, lassan alkonyodnék. Föl-fölrázták belőle magukat, neki
                        estek az ivásnak, beszédnek, kaca­gásnak, aztán mintha úgyis tudnák, hogy
                        nincs értelme, egyszerre megint visszasüllyedtek önmagukba s az arcuk
                        ilyenkor rejtelmes, szomorú lett. László valamiért azt az oktalanságot
                        gondolta, hogy arra a feneketlen sötét tóra bámulnak, melyben a Varangyos
                        lakik.</p>
                    <p>A banketten ismerkedett meg a román pappal. A román pap nem volt az
                        istentiszteleten, mert azt, amint mondta, az egyháza rendtartása tiltja. De
                        a bankettre szívesen eljött, mert meg akar barátkozni magyar kollégájával.
                        Középkorú, soványarcú, fakó színű ember volt, lázasan csillogó szemekkel. A
                        szája két szélén keményen bevágódó keserű ránc futott alá. A reveren­dája a
                        kínos gonddal való kitisztítást mutatta, de kopott, fényes volt s a
                        gomblyukak körül friss öltések próbálták helyrehozni a keshedéseket.</p>
                    <p>László már tudta Andrástól, hogy román pap is van a faluban, Muresán Jánosnak
                        hívják. De az eklézsiája nagyon kicsi és szegény. Virágosnak csak a Tóvölgyi
                        felőli része tartozik hozzá, egyetlen dombra futó utcácska. A papi lakás
                        csakolyan, mint a többi szalmatetős paraszt­házikó s kicsi fatemploma ott
                        guggol két nagy fenyőfa között. Kevés számú híveinek egyrésze pásztor,
                        másrésze udvari cseléd. A felesége azonban esperes-leány, művelt asszony és
                        András szerint nagyon szép lehetett valamikor, virágkorában. Visszavonult,
                        rejtelmes emberek. A pap ritkán van itthon és senki se tudja, merre jár. Az
                        intéző rossz szemmel nézi, azt mondja, nagy magyargyűlölők, de ezt semmivel
                        sem tudja igazolni. Ilyeneket hallott László Muresánról.</p>
                    <p>De az most mindenképpen igyekezett, hogy összebarátkozzék Lászlóval.</p>
                    <p>- Én vagyok az idősebb, - mondta poharát Lászlóéhoz koccintva - szervusz!</p>
                    <p>Pohárköszöntőt is mondott a barátságukra, amit a mezőségi urak leszegett
                        bikafejjel hallgattak s tompán morogták reá az éljent.</p>
                    <p>- Télen itthon leszek - mondta Muresán. - Remélem, gyakran felkeresel minket.
                        Nem lakunk palotában, mint te. De azért ne vess meg.</p>
                    <p>László természetesen megígérte.</p>
                    <p>Később észrevette, hogy Muresán is éppen olyan bánatosan elmerülve szakadt ki
                        a társal­gásból, mint a mezőségi urak.</p>
                    <p>Az ő lelkén még ott ült a varázslat aranyfénye, szerette volna megőrizni s
                        elhessegette magá­tól a furcsa bánatmadarat, mely mindegyre ellebbent a
                        többiek szeme előtt. Edithet kísérte szemével, amint a fölszolgálókat
                        irányította az asztal körül s felelgetett a vendégek hozzá intézett
                        szavaira.</p>
                    <p>Ez a leány sincs egészen itt, gondolta magában. Mintha élénk
                        tevékenykedésének felszíne alatt messzire nézne befelé, önmagába. Néhányszor
                        végigsiklott a tekintete Lászlón is, ilyen­kor halványan elmosolyodott,
                        mintha közös titkukra emlékeztetné, de egyébként szinte fel­tűnően
                        elhúzódott tőle.</p>
                    <p>Reggel, amikor László megjelent az iskolában, ott már nyoma sem volt a késő
                        éjszakába nyúlt bankettnek. Edith az asszonyokkal még hajnalban rendbetett
                        mindent, a padokat visszaállí­tották. Őtmagát már frissen, komolyan, munkára
                        készen találta. A gyermekek bevonulását figyelte s ellenőrizte, hogy a sárt
                        kívülhagyják.</p>
                    <p>A gyermekek falábon bukdácsoltak az iskola felé. Nagy zajjal oldották le s
                        rakták a sarokba ezeket a szerszámokat. Ahogy mindenfelől közelítettek,
                        László az iskola lépcsőjéről nézte őket. Olyan furcsák voltak, mintha
                        lőttszárnyú madarak vergődnének a sárban. Pedig nagyon ügyesen tudtak járni
                        a falábakon, a legtöbb nem is használt hozzá karót, amire támaszkodjék. A
                        derekából hajladozva rakta előre előbb az egyik, aztán a másik lábát s
                        könnyedén tartotta az egyensúlyt.</p>
                    <p>Mikor már meglepték a padokat, László is bement hozzájuk, meghallgatta, hogy
                        Edith hogy imádkozik és énekel velük tanítás előtt. Külön oszlopban ültek a
                        leánykák, külön a fiúk. Hat osztályú iskola volt, a felsőbbeket tanította
                        ezelőtt Bálint Miklós, de mióta elment, mind az Edith nyakába szakadtak.
                        Viszont csak az első négy osztály volt sűrű, a nagyobbak elvétve jártak
                        iskolába. A megsokasodott gond miatt otthon tartották őket a marhák mellett,
                        meg mindenféle házi dologban.</p>
                    <p>Sok értelmesszemű, kerekképű, vigyori kedves gyermekábrázat nézett Lászlóra a
                        padokból. Izegtek-mozogtak, az új tiszteletes úr léte nyugtalanságot keltett
                        bennük. De mikor Edith rájuk szólt: - Csend!... nyakuk közé húzták a
                        fejüket, pislogtak, fölszívták az orrukat és elnémultak. Egyébként ázott
                        kutyaszagjuk volt.</p>
                    <p>Hamarosan beletalálták magukat a helyzetbe s egy-két bátortalan rebegés után
                        vidáman felel­getni kezdtek az Edith kérdéseire, nyujtogatták az ujjukat és
                        ki akarták magukat tüntetni.</p>
                    <p>László azonnal látta, hogy Edith a markában tartja az egész sereget, a
                        szemével kormányozza őket s erélyesen szereti valamennyit.</p>
                    <p>Ez be is bizonyosodott, mert Lászlónak arra a kérdésére, amit a
                        legapróbbakhoz intézett, hogy: tudjátok-e, ki teremtette a világot? - egy
                        kis buta az ujját nyujtotta s mikor László fölszólította, hogy mondja meg,
                        áhítattal nézve Edithre, boldogan elpirult s úgy suttogta:</p>
                    <p>- A Kisasszony.</p>
                    <p> </p>
                </div>
               <div type="chapter">
                    <head>VI.</head>
                    <p>Elrepült az első hét a beiktatás után. László ismerkedett a faluval. Most már
                        sok mindennel tisztába jött. A beiktató aranyköde ott szállongott még a
                        szíve körül, de már leszállt a csúcsról a völgybe és tudta, mi a különbség
                        az ünnep s a hétköznap között. Akkor az egész falu lelke fölszárnyalt s
                        megfürdött a tiszta magasságban, ahol ő örökre meg akart maradni velük. De
                        most már tudja, hogy az effélét vasárnapra tartogatják az emberek, közben
                        pedig hat nap telik el s az valami egészen egyéb. Csak az ég bíztatta
                        kitartóan, hogy az igazság, amit a csúcson megpillantott, nem álom s nem
                        szabad mindjárt elcsüggedni, ha az emberek lelke elborul. Talán azért
                        rendelte úgy az Úristen, hogy ezek a késő őszi napok változatlan tiszta
                        derűvel mosolyogjanak reá. Az ég felhőtelenül kék volt, a hervadás színei
                        ragyogóbbak, mint a virulásé s már a sár is szikkadni kezdett az út szélein.
                        Minden különösebb nehézség nélkül végigjárhatta a falut.</p>
                    <p>Egy hosszú utca volt a tengelye, tulajdonképpen a megyei út maga, melynek két
                        oldalán sorakoztak a szűk kicsi telkek. Ebből a nagy útból balkéz felé még
                        három kicsi utca ágazott, de ennek a házai egy kis kitartás után már
                        elszakadoztak egymástól s nagyobb és nagyobb távolságban szóródtak szét a
                        dombokon. Jobbkézről a papi lak és az iskola között, az erdő alá kanyarodott
                        föl a románok utcája. Azt már a házairól is meg lehetett ismerni. Míg a
                        magyarok fehérre meszelték a magukét, a románok sötétkék színűre. Különben
                        valamennyi szalmatetős, a parókián és az iskolán kívül csak a kocsma s a
                        zsidó háza zsindelyes. Az egész falu beszorítva a dombok közé, amelyek
                        elzárják a világtól.</p>
                    <p>Lászlónak mindjárt föltűnt a falu egészségtelen és veszélyes zsúfoltsága. A
                        telkeken alig lehetett mozogni a lakóházak, istállók, csűrök és ólak között.
                        Dávid, akivel együtt járta a falut, rosszallására komolyan legyintett:</p>
                    <p>- Hát ez az, tiszteletes úr. Éppen hogy ez az. Maholnap megfulladunk ebben a
                        sűrűben. Tán Isten azért is küldötte reánk a háborút, hogy megritkítson. Itt
                        már nem lehet új házat építeni. Ezért is van a sok veszekedés,
                        ortályoskodás, amint majd meglátja. Mert ha felnő valakinek fia vagy leánya
                        s házas sorba kerül, csak új ágyat vehetnek Mezővásáron s oda kell
                        beállítsák az öregeké mellé. Van úgy is, hogy négy pár alszik egyhelyt, ott
                        születnek a gyermekek is a többiek szeme előtt s néha olyan egy-egy ilyen
                        ágy, mint az egérfészek, egymáson nyüzsög­nek benne az apróságok.</p>
                    <p>- Hiszen ez tisztára betegség, lehetetlen állapot! - kiáltott fel László a
                        kurátorra meredve.</p>
                    <p>- Halnak is bőven, - bólintott Dávid. - De hát gyermek, gyermek, lesz az
                        mindig újból elég. De ha Isten őrizzen tőle, tűz ütne ki valahol tiszteletes
                        úr, mi lenne akkor?...</p>
                    <p>- Miért nem terjeszkednek?... Miért nem építenek künn a földeken?</p>
                    <p>- A földeken? - csodálkozott Dávid. - Tudja-é tiszteletes úr, hogy itt még
                        nem volt tagosítás? És tudja-é hogy hol vannak a mi földjeink? De mit
                        beszélek? Hiszen még a magáéit se tudja, hogy hol vannak. Majd meglátja.</p>
                    <p>László körülpillantott a dombokon s bizonytalanul mondta:</p>
                    <p>- Hát gondolom, csak itt lehetnek, ezeken az oldalakon.</p>
                    <p>Dávid keserűen kacagott:</p>
                    <p>- Amit itt a szemével lát a tiszteletes úr és még sok, amit innen nem láthat,
                        az mind a gróf úré. A miénkek amolyan kis rongyocskák, pántlikák, a grófi
                        birtokon kívül, szanaszét tévelyegnek a szakadékok martjain, a csúpok s
                        omladékok között, a legmeredekebb oldalakon. Még az eső is a gróf úr pártján
                        van. Oda mossa le hozzá a termőföldet, a mi meredekünkről s nekünk csak az
                        agyagot hagyja. Néha órákat megyünk a tehénszekérrel, amíg kiérünk a
                        szántásig.</p>
                    <p>László megdöbbenve csóválta a fejét:</p>
                    <p>- És mennyi földje van itt a gazdáknak?...</p>
                    <p>- Hét hold, az már sok, - mondta Dávid - nekem annyi van, én volnék az első
                        gazda. De nehogy azt higyje tiszteletes úr, hogy egyhelyt. Az is három
                        darabban fekszik, mind másfelé s nagymessze egymástól.</p>
                    <p>- Hogy is tudnak megélni?</p>
                    <p>- Azt igazán csak a Mindenható tudja, tiszteletes úr. De hát az ember azt
                        csinálja, amit lehet. Mink például vagy húszan összeállottunk s kibéreltük
                        az Emke kaszálóját, túl a hegyen, valami négyóra járásra innen, az országút
                        mellett. Mások egyebet csinálnak, elszegődnek az udvarhoz, béresnek, vagy
                        amit lehet. És ez a sok gyermek!... Isten ne vegye bűnül tiszteletes úr,
                        rettentő dolog ez a sok kicsi száj, amelyik mind enni kér!</p>
                    <p>- A gyermek az Isten áldása, kurátor úr, - figyelmeztette László.</p>
                    <p>Dávid szomorúan lógatta a fejét:</p>
                    <p>- Nem is azért mondtam, de ha Őszentfelsége gyermekkel áld, földet is kellene
                        adjon hozzá, amin eltartsuk. Hiszen van is itt, tiszteletes úr, elég. De
                        csak eggyé. Csak a gróf úré. Pedig neki nincs is gyermeke. Úgy szorongatja
                        körül ezt a mi falunkat a grófi tartomány, mint ahogy egy képeskönyvben
                        láttam, hogy az óriáskígyó fojtogatja az őzet.</p>
                    <p>- Ez nem maradhat így, - lázadozott László a lábával toppantva. - Én
                        megmondom az igazat a gróf úrnak, ha idejön.</p>
                    <p>- Nem rossz ember az, tiszteletes úr, - mondta sebesen Dávid. - Ahány ember
                        csak jelentkezik, mindeniknek ad munkát, kenyeret. Cselédet akármennyit,
                        mondta egyszer. De az őseim földjéből egy arasznyit sem.</p>
                    <p>László aztán a tulajdon szemével győződhetett meg az igazságról. Végigjárta a
                        házakat. Járt fullasztó levegőjű zugokban, ahol tüdővészt köhögött a nyüzsgő
                        apróságokra az elszáradt asszony. Látta az ágy vackában egymáson
                        keresztül-kasul fetrengő fekélyes gyermekeket, amint egymásra vakarózzák a
                        rühöt s a vérbajt. Látta szembevillanni a gyűlöletet az uralom­hoz
                        kapaszkodó öregek és az élniakaró fiatalok között ebben a megromlott, fölélt
                        levegőben. Elképzelte a fülledt éjszakákat, az alvást tettető süldőfiúk és
                        leányok kitágult szemeivel, amint a kemence padkájára vetett csergéről
                        fülelnek a nagyok ágyai felé s az a borzasztó titoktalan­ság, mely ezeknek a
                        gyermekeknek életéről letöröl minden szeméremzománcot, sokkal rosszabb­nak
                        látszott előtte az állati élet természetes ösztöniségénél. Pedig az ember
                        nem is állat, gondolta megborzadva. Még ha utolsó paraszt is, az ember Isten
                        képe, lélek s kell hogy legyenek féltve őrzött drágagyöngyei, amiket nem
                        szabad a disznók elé hánynia. Szépség, szemérem, ízlés, tisztaság nélkül az
                        élet nem érdemli meg, hogy éljük.</p>
                    <p>Mély, megrendült szánalommal nézte ezt a népet, amelyiknek gondját
                        tudatlanul, minden ko­moly akarat nélkül vette a kezébe. Gondolt is ő
                        egyáltalán a népre!... Ő csak magára gon­dolt, a maga sérelmeire. A maga
                        dacos, „csakazértis” gesztusára, a maga erőpróbájára. De hogy egy nyomorult,
                        testében, lelkében halállal fenyegetett, beteg, már-már önmagáról lemondó
                        népet szabadítson föl embersorba, hogy azt szeresse, hogy azért elégjen,
                        arra dehogyis gondolt!...</p>
                    <p>- Az a zsidó háza! - mutatott Dávid egy hosszú, dombvégre épített alacsony
                        házra, melynek egyik végében lépcsők fölött boltajtó látszott s több apró,
                        vasrácsos ablakkal nézett a falura. Mögötte az egész dombtető be volt
                        kerítve korhadozó deszkával, mely mögül istálló, csűr, kukoricakas, magas
                        szalmakazlak, szénaboglyák emelkedtek.</p>
                    <p>- Úgy látszik, - állapította meg László - gazdag ember a zsidó.</p>
                    <p>- Ez a Mandula-család nagyon régi itt a faluban, - felelte Dávid. - A mostani
                        vén Izsáknak még a nagyapja került ide, miután tollból, nyúlbőrből, tojásból
                        összekapart annyit, hogy ezen az akkoriban puszta dombon valami kis hurubát
                        tákolt össze magának. Többről-többre mentek s most tessék, itt van ez a ház
                        és telek, a grófi udvar után a legkülönb a faluban. De vagyon nekije valami
                        száz hold földje is, szerteszéjjel a határban. Azt foncsikánként szedegette
                        össze az adósaitól. Furcsa módon történt ez, tiszteletes úr, hallgassa csak
                        meg. Nem a boltból jött össze az Izsák vagyona. Jól megy ugyan a boltja is,
                        egyetlen a faluban s mindenfélét lehet nála kapni az igaz, és nem is nagyon
                        drága. De a földeket másképpen kaparintotta meg. Minthogy a kocsmát is ő
                        tartja, jól kiismerte az embereket, ki micsodás, aztán rávetette magát arra,
                        akit kiszemelt, mint a vércse a csirkére. Valami gyengéje, baja vagy bűne
                        volt az olyan­nak s mindenféle kedveskedéssel szedte ki belőle. Eleinte
                        irigykedtek is arra, akivel Izsák barátkozni kezdett, mert annak mindene
                        volt bőven, dohánya, pálinkája: az asszonyának, leányának szagos szappan,
                        selyem pántlika; rézcsattos derékszíj, kétélű bicska a fiúnak, meg minden
                        egyéb. Felkeltette bennük az ördögöt. Pénzt tukmált rájuk, hogy borjút,
                        csikót vásá­roljanak, mindig újba kezdjenek. Gyarapodtak is szemlátomást.
                        Hanem a vége mindig az lett, hogy a földjük az Izsák kezébe került s még a
                        házukat is csak hosszú szolgálattal tarthatták meg. Sokat beszélnek az
                        emberek, de lehet, hogy csak a fele igaz. Akkor is elég, mert hogy azt magam
                        is tudom, az ilyen rabállatok örökösen neki szolgálnak s új és új rabokat
                        csalnak a karmai közé. Elég az hozzá, hogy Izsák híres ember messze földön,
                        vele még a főbíró meg a jegyző úr is csínján bánik, a csendőrök éppen
                        barátai s a mezőségi házaló zsidók úgy járnak hozzá pusmogni, mint az
                        Ábrahám kebelére. Oda menjünk is bé, tiszteletes úr, mert jobb ha maga
                        szemével ismeri meg, kivel lesz dolga?</p>
                    <p>László ráállott s benyitottak az ajtón. A csengő jelezte érkezésüket.
                        Zsúfolt, sötét bolt pultja mögül emelkedett föl székéből Mandula Izsák.
                        László egy pillantással fölmérte a boltot is, őt is. Egyiken sem volt
                        különösebb látnivaló. Amolyan falusi kereskedés, melyben a
                        giliszta­cukor­tól a baboskendőig mindent árulnak s a legkülönfélébb
                        portékák szaga keveredik az ecet uralkodó bűzével. Izsák maga is, legalább
                        első pillanatra, a közismert falusi zsidó; görnyedt­hátú, karvalyorrú,
                        gyúladtszemű, kuszáltszakállú.</p>
                    <p>Alázatos pislogással, hajlongva fogadta az új lelkészt. Mindjárt meg is
                        kérdezte, hogy tud-e héberül és szereti-é az Ótestamentumot?</p>
                    <p>- Jóna könyve a legszebb benne, - mondta László, kíváncsian figyelve az Izsák
                        szemét. - Mert abban a zsidó szellem fölemelkedett az egyetemes megbocsátó
                        szeretet magasságába.</p>
                    <p>Néhány mondatot héberül idézett belőle, teológuskori emlékfoszlányait, amik
                        még a fejében maradtak.</p>
                    <p>Izsák elismerőleg bólintgatott, de megjegyezte, hogy a teológián nem a helyes
                        ortodox kiejtést tanítják és hozzátette:</p>
                    <p>- Én a Jakab történetét szeretem legjobban, tiszteletes úr. A keresztyének
                        csalónak tartják, de mi tudjuk, hogy ő nem az, hanem Isten hőse, Izráel.
                        Örvendek, hogy ilyen tudós ember jött Virágosra. Néha talán meg fogja
                        tisztelni szerény házamat.</p>
                    <p>- Hogyne, - válaszolta László - azért is jöttem, hogy bemutatkozzak és
                        megismerjem, ha szabad, a családját is.</p>
                    <p>A bolt mélyén, zsákok közé rejtett alacsony szűk ajtócska vezetett Mandula úr
                        családi szenté­lyébe.</p>
                    <p>- Bocsánatot kérek, hogy én megyek elől, - rebegte Mandula - de mutatni
                        akarom az utat. - Kacsázó járással billegett lúdtalpain László előtt.</p>
                    <p>A kis üveges ajtó teljesen ablaktalan s olyan szűk folyosóba nyílott, melyben
                        egyszerre csak egy ember hatolhatott előre s az is csak úgy, ha nem volt
                        túlságosan kövér. A húszlépésnyi átjáró másik végén, rézsodronyból font
                        ráccsal védett, másik üveges ajtó következett. A biza­lom nem tartozott
                        ennek a hajléknak alapító szándékai közé, azt László mindjárt
                        megállapí­totta. Homályos, sötétszínű öreg bútorokkal zsúfolt szobában,
                        amelybe léptek, Manduláné és egy felnőtt leány pillantott Lászlóra.</p>
                    <p>Az asszony öreg karossszékben ült s lábait alacsony zsámolyon nyugtatta. A
                        fehérpettyes fekete ruha, ami rajta volt, mindenekelőtt azt a célt látszott
                        szolgálni, hogy megőrizze tulajdo­nosát a szétfolyástól. Manduláné már csak
                        falfehér arcszínével is azt a hatást tette Lászlóra, hogy nem egyéb nagy
                        hordónyi tejnél, melyet alvadni tettek le. A ruha bizonytalan formáitól
                        el­tekintve teljesen idomtalan tömeg volt. Körülbelül három, egymásra rakott
                        tömlőnek látszott, melyek közül a legfelső és legkisebb a fejet jelentette.
                        Mikor kinyitotta a száját s bugyborékolva megszólalt, László csakugyan
                        megrémült, hogy kiömlik.</p>
                    <p>- Nagyon örvendek, tiszteletes úr, - fuldokolta, mikor Mandula úr bemutatta
                        Lászlót s egyszersmind tudomására hozta, hogy feleségét Deborahnak
                        hívják.</p>
                    <p>- Bocsánatot kérek, - folytatta Deborah asszony - hogy nem tudok fölállni.
                        Beteg vagyok, tiszteletes úr.</p>
                    <p>Kövér keze lassan fölemelkedett a szék karjáról, vastag mutatóujja a hasának
                        irányult, spiráli­san közeledő Köröket írt le vele a levegőben, rendkívül
                        kifejezően érzékeltetve a hascsikarást.</p>
                    <p>László megértőleg s részvéttel vette ezt tudomásul, közben a leányra
                        pillantva, aki két­könyökre feküdt bele valami könyvbe az asztal mellett s
                        olyan mohón falta a betűket, hogy még nem is tudott ráébredni a
                        vendégre.</p>
                    <p>Apja, anyja egyszerre estek neki, hogy észretérítsék.</p>
                    <p>A ráhorkanásra lassan fölemelte arcát a könyvről s még mindig mámorosan,
                        félig értelmet­lenül meredt Lászlóra. Boglyas szénfekete haja hihetetlenül
                        fehér arc körül röpködött, mintha vér helyett neki is tej folyna az ereiben.
                        A tökéletes keleti orr cimpái lüktetve tágultak s nagy sötétpiros szája
                        vonaglott, mint egy pár pióca. Aránytalanul nagy, tág, bámuló szemei
                        különö­sen foszforeszkáltak. Valami furcsa pára szállt belőle László felé,
                        nem hasonlított illatszerhez, talán a testének különös sajátsága volt,
                        olyanféle mint a pézsmavirág szaga. Az ezeregyéjsza­ka képei közt látott
                        László ilyenféle arcokat, Jóska ízléséhez tartoztak, nem az övéhez.
                        Túl­ságosan jellegzetesek, érzékiek és idegenek ahhoz, amit ő szépnek
                        tartott. A leány különben szintén túlkövér volt, ami bizonytalanná tette
                        életkorát. Mikor nagykésőre, lustán fölállott s hanyagul nyujtotta kezét,
                        anyja zsörtölődve kényeztette:</p>
                    <p>- Miféle helytelenség ez megint, Rákhel? Buta kis galamb, - fordult Lászlóhoz
                        - él-hal a Jókaiért. Se hall, se lát, ha egyszer belevész.</p>
                    <p>Rákhel szakadozottan fölsóhajtott, megrázta magát s Lászlóról ismét a könyvre
                        pillantott, mintha szívta volna a betű. Nem tudott magán uralkodni,
                        valósággal visszazuhant, bele a könyvbe.</p>
                    <p>- Hagyja kérem, - nevetett László. - Jókai boszorkánymester, megbabonázza a
                        fiatal hölgye­ket.</p>
                    <p>- Pedig még nem is neki való, - szólt közbe Mandula úr. - Tizenötéves az
                        egész kölyök. A nagynénjénél volt a városban, ott járt iskolába és
                        rákapatták. Rákhel, - szólt rá a leányra - csukd be a könyvet!...</p>
                    <p>- Nem, ne zavarja, - tiltakozott László, rácsodálkozva Rákhelre - én már
                        megyek is. Sok a dolgom. Csak egy pillanatra akartam benézni, hogy
                        megismerkedjünk. Gyógyulást kívánok, - fordult az asszonyhoz. - Jónapot
                        Mandula úr!... Majd eljövök még, az Ótestamentumról beszél­getni.</p>
                    <p>Köszöntések, hajlongások. Rákhel csak félig volt képes fölemelkedni a
                        helyéről s úgy nyujtotta a kezét, hogy szeme a könyvön maradt. Elbűvölten
                        mosolygott s gépiesen mondta:</p>
                    <p>- Kezét csókolom.</p>
                    <p>László felkacagott s megsimogatta borzas haját, hiszen kölyök:</p>
                    <p>- Olvasson csak tovább, Rákhelke.</p>
                    <p>Mandula úr előre indult, a bolt felé. Ahogy László mégegyszer
                        visszapillantott az asszonyra, rémült könyörgést látott a szemében,
                        önkénytelenül hozzáhajolt.</p>
                    <p>- Jöjjön sokszor! - lihegte Manduláné. - Talán akkor... olyankor...
                        magáért!... - A férjére intett: - Borzasztó ideges... Prózai szavakat
                        mond!...</p>
                    <p>Kétségbeesetten kalimpált párnás kezeivel.</p>
                    <p>László zavartan, hirtelen megígérte, hogy jönni fog, mikor teheti. De az
                        asszony félelemmel telt pillantása még akkor is kísérte, mikor már a boltban
                        búcsúzkodott Mandulától.</p>
                    <p>- Van egy fiam is, - mondta még Mandula, mintha csak most jutna eszébe. -
                        Hersi... Tiszta bolond. Csúfolták, hogy gyáva zsidó. Önként beállott
                        katonának... A harctéren van. Ezüst vitézségi érmet kapott... Ér az valamit
                        anyagilag, tiszteletes úr?... - A keze önkénytelenül ökölbeszorult: -
                        Katona!... Hős!... Az anyjuk vére, mind a kettő!... Miért kínlódtam?</p>
                    <p>Elmeredt a távolba s a szeme kegyetlenül elsötétedett. Lászlót már nem is
                        látta.</p>
                    <p>- Mit szól hozzájuk, tiszteletes úr? - kérdezte Dávid.</p>
                    <p>De László csak a fejét csóválta.</p>
                    <p>A sétát a kurátor házában végezték be. László fellélekzett. Öreg szalmatetős
                        ház volt az is, hatalmas kőrisfával a tornác előtt, melynek tövében
                        meglapult, mint a bogár, mikor holtnak teszi magát. De belül ragyogott a
                        tisztaságtól. Kati kényes asszony volt, örökké takarított, csinosított. Régi
                        varrottasokat pillantott meg László párnaszéleken, takarókon,
                        függönyökön.</p>
                    <p>- Nem művelik már a faluban, - intett feléjük Kati. - Boltból vesznek
                        mindenféle tarkát. Anyám híres volt az effélékről, gyönyörű virágokat tudott
                        írni. Én még csinálom, az ő mintái után.</p>
                    <p>- Nagy kár, - szólt László - ne hagyja, hogy elfelejtsék. Tanítsa meg a
                        fiatalokat.</p>
                    <p>- Kell is azoknak! - kesergett Kati. - Szebb van készen a zsidónál, azt
                        mondják. Egyeben jár az eszük, tiszteletes úr, majd meglátja... De itt van a
                        fiúnk, hadd köszönjön. Jere be, kicsi Dávid!...</p>
                    <p>A pitvarból csínos legényke szégyenkezett be. Olyan tizenhatéves. Jólesően
                        tiszta volt az arca, ruhája, azokéhoz képest, akiket ma látott László. A
                        haját anyai kéz fésülte szépen kétfelé. Értelmes barna szemeivel kíváncsian
                        nézte a papot.</p>
                    <p>- Ez a mi egyetlenünk, - veregetett a vállára Dávid. - Elvégezted a dolgodat,
                        Dávidka?</p>
                    <p>A fiú bólintott.</p>
                    <p>- Megtesz mindent a ház körül, - cirógatta Kati. - Engedelmes. Csak
                        megmondanád már, hogy mi is a bajod, anyámé?!</p>
                    <p>- Nincs nekem semmi bajom, - dörmögte a fiú és a sapkáját zavartan forgatta a
                        keze között, elpirosodva.</p>
                    <p>- Szomorú ez, tiszteletes úr, - sóhajtott Kati. - Valami rágja a szívit.
                        Dolgozik, dolgozik, de aztán csak néz a hegyek tetejire. S fúj, mint a beteg
                        borjú.</p>
                    <p>Kicsi Dávid kifutott a szobából.</p>
                    <p>- Na tessék! - ütött a térdeire Dávid. - Már megint elriasztottad! Hagyj neki
                        békét, Kati lelkem. Most virágzik, az a baja.</p>
                    <p>- De kinek? - tépte magát az anya. - Akármelyik leány utána menne, azt jól
                        tudom, mert amióta a nagyokat elvitte az Isten haragja, Dávidka a legszebb
                        kicsi legény Virágoson... Biza, ki kéne üssem a menyecskék szemit is,
                        akiknek az ura messze van, mert mind az én kin­csemre meregetik... De neki
                        nem kell egy se... Más baja van annak, Dávid.</p>
                    <p>- Olvasni, írni szeret-é? - tudakolta László.</p>
                    <p>- Azt már igen! - erősítették.</p>
                    <p>- Talán az a baja, hogy tanulni szeretne?</p>
                    <p>- Kérdeztem én, tiszteletes úr. Az anyja is faggatta. Nekünk csak ez az egy
                        van, amink van, az övé, szívesen küldenők kolégyomba. Hát szeretne is, szó
                        se róla, de hogy a faluból ki nem mozdul egy tapodtat sem, azt mondja.</p>
                    <p>Kati szemét elöntötte a könny, összekulcsolta a kezeit.</p>
                    <p>- Csináljon vele valamit, tiszteletes úr, az Isten áldja meg!... Vegye ki
                        belőle, mi bántja?... Tartsa maga mellett néha s oktassa jóra!... Meglássa,
                        hűséges kutyája lesz... Nagy a mi bánatunk, tiszteletes úr!...</p>
                    <p>László vigasztalta őket:</p>
                    <p>- Majd megkérdem a kisasszonyt, hogy milyen volt az iskolában, mit szeretett
                        tanulni s mire jó?</p>
                    <p>- Azt jól teszi tiszteletes úr, - hagyta helyben Kati. - Amit a kisasszony
                        mond, az Szentírás kicsi Dávidnak. Ha éppen ő mondaná meg neki, mit
                        csináljon: halálig végbe vinné. A kisasszony biztosan tudni fogja...</p>
                    <p>András kétszer jött át hetenként a hegyen, hogy lássa Edithkét s most már
                        László útjait is egyengesse a faluban. Rendesen szerdán és pénteken. Mire az
                        iskolának vége volt, négy órakor, András is betoppant a kapun. Bálintné
                        mindig ott tartotta vacsorára. Így aztán sokszor tíz óra felé indult haza,
                        akár esett, akár fagyott. De neki mindegy, hogy holdvilág van-e vagy
                        sötétség, vakon is megtalálta volna már a maga kitaposott ösvényét. Csak egy
                        pálcával járt s kacagott, ha télen figyelmeztették: farkasvonítást hallottak
                        az erdőből. András nem fél senki­től, semmitől.</p>
                    <p>László nagyon restelte, hogy a fiatalok miatta most már nincsenek olyan
                        zavartalanul együtt, mint eddig. Húzódozott is, mondta, hogy dolga van, hogy
                        elég ha András éppen csak egy kicsit benéz hozzá, maradjon Edithkével. De
                        azok erőnek-erejével ragaszkodtak hozzá, hogy együtt töltsék vele ezeket a
                        délutánokat.</p>
                    <p>Az volt, a Mezőség illemtanára való tekintettel a megállapodás, hogy
                        kinyitották Edithke szobájának ajtaját a tanítóné lakásába s Aranka pontosan
                        óránként egyszer benézett hozzájuk s aztán tőle telhető gyorsasággal magukra
                        hagyta őket.</p>
                    <p>László most azt eszelte ki, hogy közbe-közbe ő ment át Arankához, mintha csak
                        úgy eszébe­jutna valami s jó félórákat töltött el az asszony
                        vigasztalásával, aki a férje után kesergett. Aranka nagy megtiszteltetésnek
                        vette ezeket a félórákat, meg volt győződve, hogy bánatos szépsége
                        lebilincselte a fiatalembert s véget nem érő meséket mondott neki,
                        mindenféle mező­ségi pletykákat, teljesen ismeretlen emberekről, abban a
                        hitben, hogy Lászlót is úgy mulattat­ják, mint őt. László olykor egy-egy
                        szót szólott találomra, szörnyűködött vagy kacagott, odaadó figyelmet
                        mutatott és így jutott abba a helyzetbe, hogy Edith őt Aranka szívének
                        bizalmasául csúfolhassa. Pedig egy szót se tudott abból, amit ez a szőke
                        zuhatag ontott reá. Teljesen zavartalanul elmélkedett közben egy
                        tanulmányán, amelynek eszméje valamelyik álmatlan éjjel merült fel
                        benne.</p>
                    <p>Edith és András a maguk módja szerint töltötték az időt. Edith kézimunkázott,
                        András nézte és hallgatott. Olykor néhány szóval elintézték, ha valami
                        megbeszélnivalójuk volt. De nem igen volt megbeszélnivalójuk. Már régen
                        megbeszéltek mindent.</p>
                    <p>László úgy szokott belépni hozzájuk, hogy minden eshetőségre, jóelőre
                        köhentgetett. Csak­hamar rájött, hogy ez szamárság. Edith végtelen
                        nyugalommal az arcán varrogatott, András a két könyökére támaszkodva,
                        szintén nagyon nyugodt mosolygással nézte a gyorsan mozgó ujjakat. Látszott,
                        hogy az egész óra alatt így ültek s bizonyára nem szóltak egy szót sem.
                        Egész lényük mutatta, hogy ez a dolog el van intézve közöttük, férj és
                        feleség lesznek s punktum. Érkezéskor és távozáskor mindig ugyanaz a
                        szimbolikus kis csók, amit László az első este látott.</p>
                    <p>De ha ő közéjük ült, egyszerre megelevenedtek. Edith azonnal százféle dolog
                        iránt kezdett érdeklődni s Lászlónak mindent apróra el kellett mondania,
                        amit nap-nap után tapasztalt a faluban.</p>
                    <p>Edith élénken utánaélte a dolgokat. Vele háborgott a nép nyomorán,
                        betegségén, szenvedé­sein. Apró megfigyelésein csillogó szemmel kacagott. S
                        mikor László a tervezgetéseiről kezdett beszélni, hogy miként akarja
                        kiemelni ezt a falut a sárból s valósággal újjáépíteni fizikailag és
                        lelkileg, Edith egész lényével beleolvadt az elképzelésekbe, helyeselt,
                        megjegy­zéseket tett, csodálkozott, szárnyakat adott. Nagy képességek
                        szunnyadtak ebben a leányban a lelkesedésre és szeretetre, a maga
                        odaadására. László ezekben a beszélgetésekben ismerte meg a valódi Edithet
                        és a szívébe nyilalt, hogy Andráshoz nem az igazi lénye fűzi, azt csak most
                        kezdi fölismerni sajátmaga is.</p>
                    <p>Az Edith lelke szinte óráról-órára vált meghitt ismerősévé. Úgy volt vele,
                        mint ahogy az em­ber letelepedve egy ismeretlen városban, idő múlva
                        észrevétlenül kezd tájékozódni az ut­cák­ban s ami előbb tömkeleg volt, most
                        ismerőssé, otthonossá tisztul, egyszerűvé és áttekint­hetővé. Nem így van
                        azonban Edithtel, a látható, a testi Edithtel. Pedig most már mindennap
                        látja, nemcsak úgy, mint az első este, a falusi petróleumlámpa homályában,
                        hanem józan nappali fényben is, ebédnél, vacsoránál, minthogy Aranka
                        vállalkozott a kosztadásra. És a leány arca, termete, mozdulatai furcsa
                        bújócskát játszanak vele. Ha otthon, este, ebben a különös mezőségi
                        csendben, melyet a kicsi lámpa duruzsolása még nagyobbá tesz, lehunyja
                        szemét és maga elé akarja képzelni, Edith csúfolódik vele. Folyton
                        változtatja a szeme, haja színét, más a szája, ha kacag, ha beszél, ha
                        hallgat. Az orra valósággal ingerli Lászlót. Szeretné, ha egyszer legalább
                        tíz percig mozdulatlanul nézne rá szemközt, aztán ugyanannyit profilban,
                        hogy a természetnek ezt a játékát pontosan megrögzíthesse. Miért sápadt néha
                        Edith, mintha beteg lenne? És miért ragyog máskor úgy az arca, mint maga az
                        élet? Miért látta tegnap vékonynak, fázósnak, ahogy könnyű gallérját
                        összefogva két kezével, várta a gyermekek érkezését az iskola ajtójában? És
                        miért olyan telt, sugárzó, egészséges, mikor a szo­bácskájában együtt
                        beszélgetnek a terveiről? Edith határozottan nem szép, nem megnyug­tató, nem
                        harmonikus... Edith határozottan szép, ingerlő, kívánatos... László
                        határozottan bolond...</p>
                    <p>Olyankor, ha ők ketten beszélgettek, András komolyan hallgatott. Mikor már
                        nagyon elkapta őket a fantáziájuk, csendesen rátette kezét kettőjük között
                        az asztalra s közbemordult:</p>
                    <p>- Hó!</p>
                    <p>Ilyenkor meglepetten néztek össze s aztán nagyot kacagtak.</p>
                    <p>Egy délután László valahogy elejtette, hogy esténként dolgozni kezdett.
                        Néhány följegyzést tesz naplószerűen a benyomásairól, ez az egyik. A másik
                        egy tanulmány, melyet a tudatalatti világról akar írni.</p>
                    <p>Edith fölragyogó szemekkel kérte:</p>
                    <p>- Nem olvashatna föl belőle valamit nekünk, mikor így együtt ülünk?</p>
                    <p>- Ó, - tiltakozott László - hova gondol, Edithke? Azt hiszem, van maguknak
                        jobb időtöltésük ilyenkor, minthogy unalmas filozófiát hallgassanak.</p>
                    <p>- De engem nagyon érdekel! - erősítette Edith. - Ne gondolja, hogy olyan buta
                        vagyok. A tudatalatti, az valami nagyon izgalmas lehet.</p>
                    <p>- Mindenki azt képzeli róla, amit akar, - nevetett László. - Nagyon különféle
                        teóriái vannak. Persze nekem is kezd kialakulni a magamé.</p>
                    <p>- Föltétlenül hozza el, kérem... András is alig várja... Úgye, András?</p>
                    <p>- Hogyne, hogyne, - erősítette András buzgón helyeselve. - Tudod, hogy amit
                        te írsz, Lacikám, az mind gyönyörűség nekem, akár értem, akár nem. És ha
                        Edithke vágyik reá, az már maga azt jelenti, hogy én is vágyom.</p>
                    <p>- Milyen nagyszerű lesz! - lelkesedett Edith, - Virágoson, az Isten háta
                        mögött, bornyúk és parasztok között, az elemi iskolai tanítónő szobájában,
                        filozófiába merülni!... De aztán ne haragudjék László, ha közben egyet-mást
                        meg kell magyaráznia...</p>
                    <p>- Az az életem, az örömöm, ha magyarázhatok... De igazán ne udvariaskodjatok
                        velem, András!... Tudom, hogy miért teszitek, buzdítani akartok vele, hogy
                        dolgozzam és ne hagyjam abba a régi terveimet. Nagyon hálás vagyok ezért,
                        higyje el, Edithke!... De igazán nem szeretném úntatni!</p>
                    <p>- Utálatos! - mondta Edith haragosan.</p>
                    <p>- Rendben van, - adta meg magát László.</p>
                    <p>És amikor ezen az estén hazament s elővette a jegyzeteit, egyszerre
                        belecsapott a láz. Ide­gesen kapkodta a polcról könyveit, melyek csendesen
                        porosodni kezdtek. Elborította velük az asztalt.</p>
                    <p>Még csak az agyában kezdett formálódni a probléma, még messze volt attól,
                        hogy alakba öntse, úgyszólva csak játszadozott eddig vele, mintha mély kút
                        fenekén alvó elvarázsolt tündérkisasszonyt szólongatna... De most lángoló
                        tettvágy feszítette, hogy életre hívja az eszmét, hogy világos, tetszetős,
                        megragadó testet adjon neki... Kell, hogy megértse, hogy érdekelje, hogy
                        lebilincselje! - gondolt Edithre. Miért ne lehetne egy intelligens,
                        gazdaglelkű, kivételes leányt kiemelni a közönséges asszonyi sorból,
                        megnyitni előtte a lélek magasabb világát, hogy átérezhesse embervoltát, a
                        lét titokzatos mélységeinek szédítését, miért ne lehetne találkozni vele a
                        szellemi barátság tiszta csúcsain?</p>
                    <p>...De vajjon András akarja-e igazán?... Egy pillanatra megzsibbadt benne s
                        visszahullt a kitüzesedő akarat. Nem szakítja-e el tőle a lelkét?... De
                        miért szakítaná? - biztatta magát. Ha egyszer Edithnek magasabb igényei is
                        vannak, mint amiket András kielégíthet, miért ne szolgálhatna neki ő
                        ezekkel? Hiszen ettől, minden egyéb vonatkozásban, lehet az Andrásé... És
                        ezt a nagy ajándékot, amit a leány nyujtott neki azzal, hogy föl tudja
                        gerjeszteni benne a szellemi munka vágyát, egyébbel nem is hálálhatja meg,
                        minthogy megmutatja neki az eredményét. Örülni kell, hogy Edith itt van és
                        ott segít rajta, ahol az élete igazi értelme van!</p>
                    <p>Tollat ragadva, remegő kézzel fölírta a címet:</p>
                    <p>„Mi van a tudat alatt?”</p>
                    <p> </p>
                </div>
               <div type="chapter">
                    <head>VII.</head>
                    <p>A kurátor, az eklézsia ládáján ülve, mélyreható tanácskozásba merült
                        Lászlóval. De ezúttal nem az egyház dolga forgott közöttük, hanem a László
                        megélhetése. A tavalyi termés még az elhalt öreg papot illette, a családja
                        be is gyüjtött s el is vitt mindent, amit csak összeszedhetett. Egy szem
                        gabona, egy mogyorónyi pityóka, egy hitvány malac nem sok, annyi sincs a
                        háznál. Az államsegély első részlete megérkezett ugyan, de abból jócskán
                        levont az esperes a László­nak nyujtott kölcsön törlesztésére. A maradékot
                        úgyszólva mind odaadta Arankának, a kosztért. Amit nem tudja mi okból, az
                        asszony eleinte nem akart elfogadni s valósággal rá kellett
                        erőszakolnia.</p>
                    <p>De hát Dávid szerint nem is lehet fogadott koszton élni. Messzibb kell nézni.
                        Saját háztartás nélkül nem lehet el a pap, azt megkívánja a tekintélye
                        is.</p>
                    <p>- Úgyis meg kell hogy házasodjék a tiszteletes úr mihamarább, mert a nőtlen
                        paphoz minden bogáncskóró hozzáragad, kivált itt a Mezőségen, ahol azt is
                        tudja mindenki, ami nincs.</p>
                    <p>- Erre még ráérünk, kurátor úr, - legyintett László.</p>
                    <p>- Nem nagyon, - mondta Dávid. - Osztán mi Katival erősen akarjuk is, mert
                        akkor már nehe­zebben repül el innen a tiszteletes úr. De különben addig is
                        kell a házhoz valaki, aki seperjen, ágyazzon, mosson a tiszteletes úrra s
                        rendben tartsa az udvart, kertet. Amíg feleség nem kerül az oldala mellé.
                        Adja Isten mentül hamarabb!</p>
                    <p>- Majd kirendeli az Isten, - hagyta rá László.</p>
                    <p>- Ki, ki, - bólogatott Dávid ravaszul csillogó szemmel. Kicsit várt, aztán
                        mintha új témába fogna, úgy mellesleg megjegyezte: - A gyermekek erősen
                        szeretik a tanítókisasszonyt.</p>
                    <p>- Szerethetik is, - bólintott László. - Jól tanítja és gondozza őket. De
                        térjünk a tárgyra, kurátor úr.</p>
                    <p>Dávid engedelmeskedett: - Kell ide valaki, mondom. Bár vagy két malac
                        kívántatik az ólba is, akiket az a valaki etessen, mert különben megveti a
                        falu a tiszteletes urat. Nem azért mondom, értse meg, mintha Kati nem
                        szívesen tette volna, amit eddig tett. Fölfutna ő ezután is minden­nap, de
                        hát a falu nagy úr, tiszteletes úr és az én asszonyom az első gazda
                        felesége. Nem teheti sokáig, úgye, érti?</p>
                    <p>László ámult, bámult, pironkodott. Ébredezett. Hogy ilyen dolgok is vannak a
                        világon! - rémült el. - Tiszta szégyen, hogy észre se vette eddig: mi
                        történik vele, körülötte. Igaza van ennek a becsületes Dávidnak, milyen
                        tökfilkó vagyok, hogy nem jöttem rá!...</p>
                    <p>- Hát mit csináljak kurátor úr? - kérdezte gyámoltalanul. - Tiszta igaza van,
                        erről ne is beszéljünk többet. Mondja meg, mit csináljak?</p>
                    <p>- Hát, - hümmögött Dávid, nagy szegletes homlokát ráncolva - beállítjuk ide
                        Karó Pendzsit. Özvegyasszony, az anyja lehetne a tiszteletes úrnak. Nem
                        mintha szeretném, ha az ő fia volna. Csak a korára mondtam. Az úgyis abból
                        él, hogy az udvarba jár mosni, meg segíteni a főzés­nél a tekintetes
                        asszonynak, mikor vendégek vannak ott. Jobbat nem tudok, bár szeretnék.
                        Sokat úgyse lophat itt Pendzsi, mert azt mondják, hogy ragadós a keze, de
                        hát tartsa rajta a szemit a tiszteletes úr is!</p>
                    <p>- Helyes, - hagyta rá László. - Maga jobban tudja. Legyen Pendzsi. Tovább,
                        kurátor úr.</p>
                    <p>- Két malacot kérjen kölcsönbe tiszteletes úr az intéző úrtól, hogy kezdődjék
                        meg az élet. Kukoricát is, néhány mázsát, amin hízzanak. Jövő ősszel
                        megfizeti.</p>
                    <p>- Ezt már nem szeretem, - rázta a fejét László. - Nem akarok neki adósa
                        lenni.</p>
                    <p>- Pedig egyebet is kell hogy kérjen a tiszteletes úr s máshonnan nem kérhet.
                        De még ha volna is pénze, nem vásárolhatna. Mert Haditermény van,
                        tiszteletes úr.</p>
                    <p>- Mi az ördög az a Haditermény! - meresztette rá László a szemeit.</p>
                    <p>- Az, hogy a gabonát elviszik a katonáknak. Oszt’ itthon mindenkinek csak
                        annyit hagynak, szűken, amennyi kell enni, meg vetőmagnak. A többit bé kell
                        szolgáltatni. Na de az udvarban van elég, ott néhány zsák meg se kottyan.
                        Meg aztán az intéző úr le is vitte a nagypincébe a Haditermény embereit s a
                        csendőröket. Hát szóval csakis tőle kaphatunk vetőmagot is.</p>
                    <p>- Az tavasszal is elég volna - vélte bizonytalanul László.</p>
                    <p>A kurátor kitekintett az ablakon. Ünnepélyesen kimutatott a világba:</p>
                    <p>- Lássa, tiszteletes úr, hogy az Úristen hogy szereti! Mióta a világ a földön
                        ül, - így mondta - nem láttam még ilyen gyönyörű őszidőt. Láthatja, ott a
                        domboldalakon, hogy az urasági ekék most is szántanak. Nem lehet jobb időt
                        kívánni őszi szántásra. Tavaszbúza ravasz búza, tiszteletes úr, ahogy mink
                        mondjuk. Csak az őszi vetés az igazi. Azt gondoltam, szántsuk föl, vessük be
                        a tiszteletes úr egyik földjét, amelyiket még nem látott, de ott van a
                        betérő felett a dombtetőn. Úgy hívják, hogy Szépasszony-kebele. Hát szép is
                        és gazdag kebele vagyon. Három hold, a tavaly nyomás alatt volt, ott jártak
                        a marhák, juhok. Így hát meg is van trágyázva. Az lesz az alkalmatos. Mert
                        van még a tiszteletes úrnak vagy négy darab földje itt-ott, de azokat
                        tavaszra hagynók. Ugyancsak tavaszi dolog a nagy kaszáló. Ami a
                        Leányszeme-tó felett vagyon. Ezeket majd meglátja.</p>
                    <p>- De hogy szántsuk föl, kurátor úr!</p>
                    <p>- Látszik, hogy tiszteletes úr az égben járkált eddig. Hát nem nézte meg a
                        díjlevelét?</p>
                    <p>László zavartan pillogott:</p>
                    <p>- De igen... futólag... de nem emlékszem.</p>
                    <p>- Ó, Istenem - mosolygott jószívűen Dávid. - Hogy is mert idejönni a drága jó
                        édesanyja nélkül?... Nó, de meg ne haragudjon, csak tréfálok... Hát az van a
                        díjlevélben, hogy minden pár tartozik egy eke-napszámot adni ősszel, egyet
                        tavasszal, ezenfelül a legények lekaszálják a szénáját s minden szekeres
                        gazda egyszer fordul érte, hogy behordja. Van még az aratás is, kalákában.
                        De most maradjunk az ekéknél. Ha tiszteletes úr megkapja a vetőmagot az
                        udvar­ból, hétfő reggelre meghirdetem a szántást s aznap meg is csináljuk.
                        Mert bízom benne, hogy most az első alkalommal sokan jőnek majd a
                        tiszteletes úrnak kedveskedni.</p>
                    <p>- S igazán csak úgy ingyen? - kérdezte László.</p>
                    <p>- Csakis ingyen, mert hogy ez a tiszteletes úr fizetésébe tartozik, hanem azt
                        megvárják, hogy kapjanak érette egy jó pityóka-levest meg egy pohár bort.
                        Hát éppen ezért pityókát is kell hozzunk az udvarból, mondom.</p>
                    <p>Az intéző, amint a béresek mondták, éppen a nagy gabonásban van, hogy kiadja
                        Piros Marinak a prémondáját. Menjenek oda, vigyorogtak, de jó messziről
                        kiáltsanak, különben mérges lesz a tekintetes úr.</p>
                    <p>A kurátor mordult valamit reájuk s azt indítványozta Lászlónak, várjanak
                        kicsit, hátha visszajön az úr. De biza nem jött.</p>
                    <p>Végre is Dávid nagyot szusszant s odanyilatkozott, hogy nem tölthetik itt az
                        Isten szép napját alkonyatig, legyen ami lesz, induljanak.</p>
                    <p>Szerencséjük volt, mert mire a nagy gabonást megközelítették, már jött velük
                        szembe Mari, hátán a zsákkal. Ahogy elserült mellettük, lesunyta lángoló
                        képét, rebegett valami köszönés­félét s majdnem futásnak eredt.</p>
                    <p>A kurátor a papjára pillantott s nagy megnyugvására szolgált, hogy az semmit
                        se vett észre. Kitágult szemekkel gyönyörködött az ősz pompájában:</p>
                    <p>- Milyen gyönyörű az az erdő! - mutatott rá egy fiatal, ültetett bükkösre,
                        mely a gazdasági udvar mögött, lassan emelkedő domb tetején pirosan, sárgán
                        lángolt a hervadás tüzében.</p>
                    <p>Az intéző is nagyon piros volt, amikor rányitottak. Törölgette a tarkóját
                        nagy, szennyes, kockás zsebkendővel.</p>
                    <p>- Zsákokat emeltem - nyögte, rájuk villantva szemét. - Mennykő a háborújába,
                        alig van emberem, magamnak kell mindent csinálnom!</p>
                    <p>László jámbor arcán megcsendesedett. Dávid sötéten hallgatott, majd azt
                        morogta:</p>
                    <p>- Bizony, bizony...</p>
                    <p>Ezért vagy azért, de az intéző ma nagyon megértő kedvében volt. Felírta a
                        noteszébe rettentő ákombákomokkal, amit László kért.</p>
                    <p>- Írj róla kötelezvényt, kérlek, hogy mikor akarod megadni, mert a
                        jószágkormányzó számba­veszi! - Megmondta az árakat. László elfogadta.</p>
                    <p>Dávid akkor nem szólt, csak hazamenet dörmögte dühösen:</p>
                    <p>- Miféle lelke van neki!... Úgy adta a tiszteletes úrnak, mintha patikus
                        volna!... Na de másként lesz jövőre!</p>
                    <p>Ez pénteken történt. Délután megjött András, ahogy szokott. László elbeszélte
                        neki, hogy milyen nagy gazda lesz a kurátor bölcsességéből. Edithke rögtön
                        vállalkozott, hogy megkéri Arankát, menjenek föl hétfőn a parókiára s főzzék
                        meg a pityóka-levest. Azt csak ott lehet föltálalni az embereknek, mert ha
                        nem a papnál történik, megsértődnek.</p>
                    <p>Aranka most is jószívvel vállalkozott, hogy mindent elrendez. Átfuttattak
                        Katiért. Kati dolga lesz főzőasszonyokat hozni, akik az Aranka felügyelete
                        alatt készítik el a levest. Edithre a tálalás felvigyázása vár. Tálakat,
                        fakanalakat ismét csak Kati fog összeszedni.</p>
                    <p>Amint így folyt a tanácskozás, egyszercsak kicsi Dávid nyitott be az ajtón.
                        Az apja küldte valamiért, hogy juttassa eszébe az anyjának.</p>
                    <p>A fiú lesütött szemmel köszönt, elhadarta a mondanivalóját. Aztán indult.</p>
                    <p>- Nagyot nőjj, kicsi Dávid! - szólt utána Edith.</p>
                    <p>A fiú visszafordult az ajtóból. Lassan ráemelte a szemét. Elvörösödött a
                        nyakáig. Hirtelen megfordult s eltűnt.</p>
                    <p>A Szépasszony-kebele kerek, gömbölyű domb volt, kiemelkedve a keresztül-kasul
                        hullámzó agyaghalmok közül. Tetejéről el lehetett látni a messzi országút
                        kígyójának egy fordulójára s ha visszatekintett róla az ember, a virágosi
                        toronynak éppen a csillagját pillanthatta meg, egy előrefutó dombhullám
                        felett.</p>
                    <p>László a tetőn megállva, nagyokat lélekzett a hűvös reggeli levegőből. A
                        késlekedő őszi nap csak most dugta fel fejét a mezővásári hágón s egyszerre
                        elöntötte bágyadt fényének aranyá­val a tarlókat. Megvillantak a hosszú
                        sorban közeledő, fölfordított ekevasak, amint lomhán cammogó fehérmarhák
                        ballagtak föl velük az út meredekén. Igaza volt Dávidnak, a gazdák most
                        kedveskedni akartak új papjuknak. Olyan nagy számmal jöttek szántani, mintha
                        ki tudja mekkora birodalom fölhasogatásáról volna szó.</p>
                    <p>Különös, mámorító érzés ömlött el Lászlón: ez a föld a talpa alatt az övé,
                        neki fog kenyeret teremni s az ekevas alól kiomló fekete barázdasorba az ő
                        jövendőjét írja a titokzatos kéz. Dávid melléje állt s a tetőről figyelte,
                        hogy sorakoznak föl az ekék, akaszkodnak bele a föld szélébe s indulnak
                        neki. László megfigyelte, hogy minden gazda először az égre pillant, aztán
                        lenyomja az ekeszarvát, elnyujtott hangon kiált egyet, mire az ostoros
                        gyerek rákondít s az ökrök kinyúlt nyakkal, fölpúposodó háttal
                        megindulnak.</p>
                    <p>A földet a legszélétől kezdve, körbejárva szántották, mindig közelebb a domb
                        tetejéhez. Dávid néha odakiáltott egyiknek-másiknak:</p>
                    <p>- Nyomd mélyebbre, a papunknak szántasz!</p>
                    <p>Egyszercsak valahonnan fekete varjú lebbent az ekék nyomába. Miközben
                        hirtelen lecsapott a barázdába, rikoltva károgott. Csakhamar újak és újak
                        kerültek elő, az ember meg nem foghatta, hol voltak előbb s hogy vették
                        észre a munkát? László akár megesküdött volna, hogy egyetlen egy sem volt
                        látható az egész világon az első barázdahasítás előtt. De most ott repdestek
                        az ekék után, néha halomba gyűltek, éktelenül veszekedtek valami pondró
                        felett, aztán fölrebbentek mint a felhő, kóvályogtak egyet a magasban s
                        ismét lecsaptak. Némelyikük méltóságosan lépdelt az ekevas mellett,
                        félrebillent fejjel figyelmesen nézve a gazdára.</p>
                    <p>Az emberek vidámak voltak. Egy kicsit versenyeztek is. Olykor nagyot kacagtak
                        valamin, amit az egyik odakiáltott a másiknak. A kopár, szürke domboldal
                        mind nagyobb és nagyobb területen változott fényes feketévé.</p>
                    <p>- Zsíros föld! - bólogatott Dávid László felé. - Csoda a Mezőségen. Ámbátor,
                        ahol az agyag le nem hányja magáról, mindenütt jó föld a mezőségi.</p>
                    <p>A kurátor ekéjével kicsi Dávid dolgozott. Nagykomoly képpel nézte a barázdát,
                        mintha mély­értelmű könyv soraiba merülne el. Megrezzent, mikor közel
                        kerülve, apja rákiáltott:</p>
                    <p>- Add át a tiszteletes úrnak, Dávidka.</p>
                    <p>Lászlóhoz fordult:</p>
                    <p>- Próbálja meg, tiszteletes úr, milyen az, ha az ember a maga földjét
                        szántja.</p>
                    <p>Lászlónak, nem tudja miért, szívére futott a vér. Önkénytelenül kilépett,
                        utánakapott az ekeszarvának, amint a nyomás alól fölszabadult vas kiugrott a
                        földből s felbillenve bukdácsolt az ökrök után. Sohase próbálta, nem is
                        tudta, hogyan kell, de most teljes erejéből csavart egyet a szarvakon,
                        ránehezedett s egész súlyával lenyomta a kést a Szépasszony kebelébe. A föld
                        bőre sikoltva repedt meg, mély sóhajtással nyílt föl sötét sebe s mintha
                        vért buzogott volna, ontotta a csillogó fekete rögöt. László megmámorosodott
                        tőle, ahogy beszívta a föld izgató szagát, szemei babonázottan szegződtek a
                        kinyíló rejtelemsorra, úgy érezte, mintha soha nem lökte volna előre forróbb
                        kíváncsiság, a legizgalmasabb tanulmány titokzatos sorain sem. Mint ahogy az
                        esze kelt birokra a betűvel, úgy birkózott most az egész teste a földdel.
                        Láz nyargalt végig a gerincén, lábai megfeszültek s gyakorlatlan karjaiban
                        fájva reszkettek a sokáig alvó izmok.</p>
                    <p>Mintha hallotta volna Dávidot:</p>
                    <p>- Jól van, tiszteletes úr... Az Isten is szántani teremtette... Csak ne olyan
                        tüzesen! Nem kell úgy erőlködni!...</p>
                    <p>Két varjú, jobbról-balról, állhatatosan szökdelt mellette s erősítgették a
                        kurátor igazát: kár, kár...</p>
                    <p>Nem tudja, meddig is tartott ez a szédület. Valami ősi varázs ejtette meg,
                        agyán csodálatos színek lángoltak át, képek is, melyeknek értelmét nem tudta
                        megragadni.</p>
                    <p>Arra ébredt, hogy a kurátor keményen fogja a karját, visszahúzza s
                        rászól:</p>
                    <p>- Elég lesz, tiszteletes úr... Kifut a világból!</p>
                    <p>Megtorpanva eresztette el az ekeszarvát. Tenyerére nézett: csupa tüzes
                        hólyag. Homlokán, nyakán forró verejték kígyózott alá. Tüdeje lihegett,
                        mintha kergették volna.</p>
                    <p>De ahogy álmából ébredve, félöntudattal körülpillantott a földjén, egyszerre
                        megértette, hogy Istentiszteletet végzett. Valamennyi eke sorban,
                        mozdulatlanul állott körülötte. S az emberek kalaplevéve, lehajtott fejjel,
                        mint az Isten házában.</p>
                    <p>Boldog nap volt ez, az első igazi találkozás a földdel, a föld embereivel, a
                        föld Istenével. Óriás­­termetű parasztember, Lovász Ferenc presbiter, mellén
                        átvetett zsákból széles, méltó­ságos lendülettel piros életmagot szórt a
                        Szépasszony kebelébe. Nagyokat lép, mintha végte­len útja volna. Szeme a
                        napba néz, büszkén.</p>
                    <p>László a maga szimbólumát látta ebben a szertartásban: „Imé, a magvető kiméne
                        vetni”...</p>
                    <p>Aztán szeges boronák temették el a földbevetett életet, a boldog feltámadás
                        reménysége alatt.</p>
                    <p>A késői ebéd ott folyt le a papi lakás tornácán, ahol nagy cseréptálakból,
                        fakanállal ették a jó sültszalonnás pityóka-levest. Öt-hat ember kanalazott
                        egyből, testvéries tréfák között. Lászlónak a szíve diktálta, hogy maga is
                        résztvegyen benne.</p>
                    <p>Az anyja bizonyosan megborzadt volna, ha látja, hogy tudós macskája hogy
                        hörpöli a levet, amelybe a parasztok dugják vele együtt a kanalukat. De
                        maguk a parasztok szinte elfelejtettek enni az áhítattól, hogy ezt
                        cselekedte velük. Bíztatnia kellett őket, hogy el ne maradjanak tőle.</p>
                    <p>- Mink jóllakunk a gyönyörűséggel is, - mondta Dávid, s a többiek csillogó
                        szemekkel bólintottak - hogy a tiszteletes úr nem útál minket.</p>
                    <p>László válasz helyett még buzgóbban nekilátott a kanalazásnak.</p>
                    <p>- Egyék csak, - helyeselt Lovász Ferenc - megdolgozott érette!</p>
                    <p>- Megkövetem alássan tiszteletes úr - pironkodott Balog Ferenc bá’, - amiért
                        a városban keveseltem... Csak nem singgel mérik az embert, látom már.</p>
                    <p>Aranka tapsolt az elragadtatástól, ahogy hallgatta, mint dicsekednek a gazdák
                        papjukkal. Edith, miközben újra meg újra gondoskodott a tálak megtöltéséről,
                        komolyan mosolygott László szemébe, a szája széle azonban vonaglott, mintha
                        sírni akarna.</p>
                    <p>Karó Pendzsi is ott volt már, belépett a szolgálatba s a gazdák nyers tréfáit
                        hallatlanba vette, mint akinek méltóságához nem hatolhat el az ilyesmi.
                        Szörnyű büszke volt reá, hogy ő lesz a tiszteletes úr földi
                        gondviselése.</p>
                    <p>A kurátor poharat köszöntött: „Az Úristen őszentsége éltesse sokáig közöttünk
                        a tiszteletes urat: soha meg ne bánja, hogy lebocsátkozott hozzánk. S hogy
                        így legyen, éltesse az Isten a tanítókisasszonyt is, nagy örömünkre!”</p>
                    <p>Miközben az emberek a szép és ravasz köszöntőre lelkes kacagással éljeneztek,
                        Edith lángbaborult arccal megfutamodott a konyha felé.</p>
                    <p>- Oda jó helyre! - nevetett a kurátor utána. - Éppeg a tűzhely mellé
                        való!</p>
                    <p>László kigyúlva pillantott utána. Olyan szép volt Edith, ahogy
                        megbíborosodott a kedves arca, mintha rózsa született volna a hóból. S az
                        elfutása is a szívébe lebbentett valami édes illatot. Odakoccintotta poharát
                        az emberekéhez:</p>
                    <p>- Isten hallgassa meg!...</p>
                    <p>Mikor már az emberek hazaszéledtek, estefelé, Lászlónak ebben a meleg
                        hangulatban eszébe jutott szegény kollégája, a román pap. Még mindig nem
                        jutott hozzá, hogy meglátogassa, de a mai nap ne múljék el a nélkül, hogy
                        ezt a kötelességét el ne végezze.</p>
                    <p>Miután Arankát és Edithet lekísérte az iskolához, azzal búcsúzott tőlük, hogy
                        vacsoráig ezt a dolgát elintézi.</p>
                    <p>Muresánt a házikója tornácán találta, néhány férfi és asszonyhívével, akik
                        aggodalmas arccal adtak elő neki valamit, amit ő ráncolt szemöldökkel
                        hallgatott.</p>
                    <p>De mikor László benyitotta a tornác ajtóját, Muresán egy kézlegyintéssel
                        elvágta a hápogást:</p>
                    <p>- Most menjetek el, - mondta nekik románul. - Jön a magyar pap.</p>
                    <p>Azok szétrebbentek, azonnal engedelmeskedve.</p>
                    <p>Muresán hangos örömmel köszöntötte Lászlót:</p>
                    <p>- Hát mégis csak eljöttél, kollégám? Már azt hittem, megbántad, amit ígértél.
                        Tessék, szíves­kedj befáradni, a feleségem nagyon fog örvendeni!</p>
                    <p>Vállainál átfogva, maga előtt tolta, az alacsony ajtó felé.</p>
                    <p>Ott benn gerendás, tapasztottföldű alacsony szobácskában már égett a függő
                        petróleumlámpás s halvány fényében meredtszemű, kormos szentképek sejtődtek
                        az ágyak felett. A szoba látha­tólag minden volt egyben: háló, ebédlő és
                        szalon. Azért volt még másik is kívüle, mert egy ajtó mögül gyermekzsivaj
                        hangzott át. A bútorok a szegényes házhoz képest úriasak voltak. Politúros
                        ágyak, szekrények, asztal és székek. A földet tarka rongyszőnyeg borította.
                        Az asztalon, az ágyakon vörös-sárga-kék színekből szőtt takarók. A fiókos
                        ládán asszonyi aprósá­gok: emlékképes aranyszélű csészék, kék plüsskötésű
                        album, csigahéjakkal díszített doboz, fából készült legyezőszerű
                        fényképtartó és varróeszközök. Volt egy vakablak is, amibe polcot raktak;
                        rongyossarkú fekete könyvek sora dőlingezett benne: a pap tudománya. Az
                        egyik szekrény tetején birsalmák illatoztak s a szobácska rendes és tiszta
                        volt.</p>
                    <p>- Foglalj helyet, tessék, ülj le, kollégám! - kínálkozott Muresán. - Megyek,
                        hívom az asszonyt.</p>
                    <p>Benyitott a másik ajtón s egyszerre elárasztotta a küszöböt egy raj gyermek,
                        román szavakat csiripolva.</p>
                    <p>Muresán két kiterjesztett karjával seperte vissza őket az ismeretlen
                        homályba.</p>
                    <p>Ahogy az ajtó nyitvamaradt, falusi vacsora hagymaszaga áradt be rajta. De
                        Muresán rögtön betette maga után.</p>
                    <p>Kisvártatva egyedül jött vissza, bocsánatot kérve. Az asszony éppen vacsorát
                        adott a gyermekeknek s elnézést kér, hogy egy kissé rendbeszedhesse
                        magát.</p>
                    <p>- Hányan vannak? - kérdezte László.</p>
                    <p>- Hatan, Isten jóvoltából - nevetett Muresán. Furcsa volt a nevetése. Az a
                        két keserű ránc a szája szélén még mélyebbre vágódott tőle s az arca sötéten
                        fénylett. - Két fiú: Virgil és Traján, négy leány: Zseni, Lukrécia,
                        Paraschiva, Cornelia. Tízévestől lefelé.</p>
                    <p>- Nagy áldás - bólogatott László. - Járnak az iskolába, úgy-e?</p>
                    <p>- Járnak, járnának... - hebegte Muresán zavarodottan. - De ezen az őszön
                        köhögtek, miegy­más... Még nem tudtak menni... Az anyjuk addig is tanítja
                        őket itthon.</p>
                    <p>- Sok gondja lehet szegénynek, elképzelem - szánakozott László.</p>
                    <p>- Hát igen... A kertecske is, meg az az egy-két tyúk, csirke, meg a konyha,
                        meg minden... Tudod, Virágoson nem lehet cselédet kapni... Azaz hogy
                        nekünk...</p>
                    <p>- Hogy-hogy? - kérdezte László.</p>
                    <p>- A mieink az udvarba járnak dolgozni, meg a juhokkal, miegymás. - Ismét
                        sötéten elmo­solyodott: - A magyar gazdák meg nem adják ide a leányaikat,
                        derogál nekik. Természetes, természetes...</p>
                    <p>- Egészen külön éltek tőlünk?</p>
                    <p>- Mit csináljunk?... Nem mi, hanem ők tőlünk. Tudod, az enyémek szegény
                        alja-nép. Egy-kettő ragasztott magának valami hurubát. Cselédek, miegymás.
                        Nem lehet csodálkozni, kérlek alássan... Én nem is csodálkozom.</p>
                    <p>- Persze, csak átmenetileg vagy itt?</p>
                    <p>- Évek óta. Blázsról, akarom mondani, Balázsfalváról rendeltek ide. Ők
                        tudják, meddig.</p>
                    <p>- Van-e földed?</p>
                    <p>A pap legyintett:</p>
                    <p>- Itt egy kert, a háztól a patakig. Valami két hold. Kertnek legnagyobb a
                        faluban, földnek legkisebb. De hát itt drága dolog a föld. Ez a nagy grófi
                        birtok, ez mindent megöl. Hidd el, a háborúban kinyílik a nép szeme. Ha
                        visszajönnek, akkor nem lehet majd így szorítani. Ki tudja, mit érünk
                        meg?</p>
                    <p>Belépett az asszony. László felállott, meghajolt, azt mondta:
                        Kezitcsókolom.</p>
                    <p>A papné arca halványan vált ki a szoba homályából, ahogy az asztalhoz
                        közeledett s kezét nyujtotta. Eldolgozott, eldurvult kéz volt, de kicsi s
                        szépformájú. Nagyon sápadt asszony. Talán beteg is. Nagy fekete szemei
                        lázasan csillognak. A termetét a sok szülés megrontotta, pedig látszik, hogy
                        valaha karcsú, tetszetős lehetett. Az ő szája körül is ott van az a két
                        keserű ránc.</p>
                    <p>László a gyermekeiről beszélt neki, a nevüket ismételte hibátlanul.</p>
                    <p>Az asszony arcán hervatag mosoly tünt tova a kedveskedésre.</p>
                    <p>- Ördögöd van, hogy így megtanultad, egyszeri hallásból! - kacagott Muresán.
                        - Én magam nem tudom sokszor így elmondani őket, pedig az apjuk volnék.</p>
                    <p>- Hallottam, - mondta a papné - hogy tiszteletes úr tudományos ember.
                        Csodálkozom, hogy idejött.</p>
                    <p>- Nagyon szeretem itt - válaszolt László. - Ma éppen ünnepnapom volt.
                        Szántottam a magam kezével. A híveim belémszerettek érte.</p>
                    <p>- Nem akarom kedvét venni - suttogta az asszony maga elé meredve. - A
                        Mezőségen néha süt a nap. De aztán sokat, sokat tart a sár, a szürkeség, a
                        sötétség.</p>
                    <p>- Hiszem, hogy nehéz lehetett megszokni. Hallottam a tóvölgyi paptársamtól,
                        hogy tisztelendő asszony esperesnek a lánya és magasabb iskolákat járt.</p>
                    <p>A papné elkomorodott:</p>
                    <p>- Blázson tanultam, Balázsfalván. Tanítónő vagyok. Magasabb képzőbe is
                        jártam. Aztán férjhez mentem...</p>
                    <p>- Ne búsuljunk! - szólt közbe Muresán. - Ki tudja, mi lesz?... Egyszer fel,
                        egyszer alá... Nó, Anica!... - A fejével intett valamit.</p>
                    <p>Az asszony fölállott és kiment. Muresán halkan mormogta:</p>
                    <p>- Jó asszony, nagyon jó asszony. Régen szép is volt, mint a sárga rózsa. Nem
                        azért mondom, nekem ma is szép.</p>
                    <p>László helyeslőleg bólogatott.</p>
                    <p>- Csak tudod, nem falura való. De mit csináljak, ha a blázsiak!?...</p>
                    <p>Az asszony tálcával tért vissza, befőttel, édes pálinkával.</p>
                    <p>- Dulcsáca - mondta Muresán. - Román ember, akit szeret, édessel kínálja. -
                        Töltött, koccin­tott: - Isten éltessen, kolléga!</p>
                    <p>László meghajolt az asszony felé, poharával megérintette a papét,
                        viszonozta:</p>
                    <p>- A barátságra... ezekben a nehéz időkben!</p>
                    <p>Az asszony az édesség kínálása közben csendesen megjegyezte:</p>
                    <p>- Barátok csak egyenlők lehetnek, tiszteletes úr.</p>
                    <p> </p>
                </div>
               <div type="chapter">
                    <head>VIII.</head>
                    <p>Keserves vergődés az agyagtengerben, a betérőig. Megvidámult zörgés, amíg egy
                        kicsit egyenes az út. Lépésben föl egy örökkévaló meredeken. Neki a
                        lejtőnek, hogy a lelke rázódik ki a deszkán. Be két domb szűk, csavargó
                        közébe. Át egy zsombékos, süppedő tocsogón. Fel a dombra, le a dombról.
                        Fensík. A szélén omladékos szakadások. Néhol egy esztena, girbe-gurba
                        akáckarókból vert kerítéssel. Messze, a sárga oldalon néhány juh keresgél a
                        gyér fűszálak után. Egy csúp tetején, a farán ülve, égrenyújtott nyakkal
                        keservesen vonít a kuvasz. Csipkerózsa-bokrok. Kökény-bokrok. Távol egy
                        völgyecske nyílásában valami falu füstje. Messze-messze kék hegyek halvány
                        vonala. Nagy, mozdulatlan, kietlen ég. Kereszt a hágó tetején, kínbafacsart,
                        ijesztő Krisztus. Akácsor. Széles teknő nyílik, egy csomó ház a közepén,
                        egymásra bújva, riadtan pislogó ablakszemekkel. A többi futásnak indult föl,
                        a dombok tete­jének. Elmaradoznak, szétszóródnak. Az élre csak egy jutott
                        föl, óriási sapkája alól elkékült homloka s apró, sunyi szemei rettenve
                        néznek vissza.</p>
                    <p>Mezővásár.</p>
                    <p>A falu közepe korlátokkal elzárt barompiac. Most csak a fölgázolt sár borítja
                        s füstölgő trágya­halmok. Körülötte a helység középületei: községháza,
                        iskola, patika, szövetkezet, a Fehéregyszarvú. A piac feletti domboldalról,
                        akácaik közül a halottak leskelődnek a temető sírkövei mögött: mi újság van
                        a világban?</p>
                    <p>Ezt vitatják a Fehéregyszarvúban, ahol délelőtti sörözésen vannak az urak:
                        doktor, patikus, jegyző, postamester, néhány vidéki birtokos. Az újság most
                        is az, hogy győzünk, győzünk, győzünk, mind a négy égtáj felé.</p>
                    <p>A szövetkezeti boltban, ahol öt-hat falu parasztja kér ezt-azt, de nem igen
                        kap, mert cukrot, fotogént, dohányt már csak a jegyző úrnál osztanak, nem
                        túlságosan nagy a győzelmi mámor. Deci pálinkáját hörpintve, az anyja
                        istenit emlegeti a paraszt jegyzőnek, háborúnak, világnak. Otthon sötétség
                        van, az istállóban egymást döföli össze a marha, a beteg gyermek hiába kér
                        cukros vizet s a gazda nyelvét fölmarta már a kukorica szárított haja, amit
                        a pipájába nyomkod. Bezzeg tőlük mindent elvesz a Haditermény, a fene a
                        gerincébe, aki kitalálta s maholnap az sincs, aki föltárja azt a kicsi
                        meredeket. Csak behívás, behívás, hétről-hétre. Az urak csak isszák a sert,
                        jó-jó, de majd, ha hazajönnek a katonák!...</p>
                    <p>Egyszerre mély csend lesz. Mindenki piszmog valamin, amit lát: kaszavason,
                        vasvillán, marhasón... Két kakastollas feszít el a boltajtó előtt, feltűzött
                        hosszú szuronnyal.</p>
                    <p>Az emberek oszlanak. A karucák elé kötött koszos gebék föl nem foghatják,
                        miért vágja ostor­nyéllel sovány farukat káromkodó gazdájuk. A dombok
                        zeg-zugai elnyelik a tovazörgő szekereket.</p>
                    <p>A halottak a temetőben megnyugodva feküsznek vissza: nincs semmi újság.</p>
                    <p>László a Ferenc bá’ karucáján jött Mezővásárra. Az uraknak akarta visszaadni
                        a látogatást, a beiktatáson való megjelenésükért.</p>
                    <p>Lovass Albert főbíró urat nem találta a hivatalában, a lakására utasították.
                        A falutól külön, jól gondozott betérővel az útra, épült a Lovass-kúria. Sűrű
                        kőrisfasor vezetett hozzá. László meg­csodálta ezeket a vastag,
                        egyenestörzsű, gyönyörű óriásokat, itt a Mezőség sivatagjában. A kúria
                        alacsony kőfallal övezett kertben állott. A novemberi dér már leforrázta a
                        virágágyakat, de romjaikban is mutatták, hogy milyen oázis ez a
                        pusztaságban. A fehér rózsakarókon még ott ragyogtak a színes üveggömbök, de
                        maguk a rózsafák már a föld alá dugták fejüket, hogy ne lássák a közelítő
                        halált. Nyírott bokrok, örökzöld fák szegélyezték a körbefutó utakat, melyek
                        az oszlopos tornác alá vezettek. Nagyúri ház volt. Mikor Lászlót bevezették,
                        örömmel látta a süppedő szőnyegeket, fényes parkettet, ragyogó bútorokat,
                        halványan világító ezüstö­ket s fínomhangulatú tájképeket.</p>
                    <p>A főbíró úr leereszkedő szívességgel fogadta most is. Kérdezősködött első
                        benyomásai után, biztatta, hogy ne csüggedjen el a nehézségeken s figyelmébe
                        ajánlotta, hogy a virágosi paraszt a föld legravaszabb teremtménye, nyakára
                        hág annak, aki hisz neki.</p>
                    <p>- Tiszteletes úr legyen erélyes, amit jónak lát, ahhoz ragaszkodjék s tartsa
                        őket távol magától, mert csak akkor tisztelik. A nép gyermek s a virágosi
                        komisz gyermek.</p>
                    <p>- Azt hiszem, - mondta László - megértéssel, szeretettel, javukat akarva
                        sokra vihetem őket. Ha talán rosszak is, tessék elhinni, a nyomorúság az
                        oka. - Elmondta, hogy mit tapasztalt az embertelen zsúfoltságban s hogy mi a
                        véleménye a grófi birtokpolitikáról.</p>
                    <p>A főbíró összevonta szemöldökeit:</p>
                    <p>- Tiszteletes úr fiatal és tapasztalatlan ember. Tiszta jóakarattal mondom,
                        ne üljön fel a látszatnak. A gróf úr akarta a tagosítást, de a parasztok
                        mind azokra a területekre éheztek, amelyeken mintagazdaságot, szőlőt,
                        gyümölcsöt állított be. Hiszen a háború után más világ lesz itt, az
                        bizonyos. Rendezni fogjuk a kérdéseket. Legnagyobb baj ezzel a néhány magyar
                        faluval van, itt Mezővásár körül. Ezek többnyire paraszti sorba süllyedt
                        kurtanemesek ivadékai. Nem akarnak cselédkedni. A román parasztsággal
                        félannyi baj sincs. Alázatosak, engedelmesek, igénytelenek. A magyar
                        birtokokat csak velük tudjuk fenntartani. Sajnos, így van, tiszteletes úr. A
                        mi népünk itt a Mezőségen úrgyűlölő.</p>
                    <p>- De mi lenne főbíró úr kérem, ha...</p>
                    <p>- Tudom, tudom - intett a főbíró. - Győzni fogunk, tiszteletes úr. Győznünk
                        kell. Ebben hinni, ezt hirdetni, hazafias kötelességünk. Persze, hogy az
                        egész Mezőség, kis foltoktól eltekintve, csupa román. De ezek sohase
                        elégedetlenkedtek. Erre nincs is igényük. A papjaik fészkelőd­nek ugyan,
                        messzibbről jövő vezényletre. Tudjuk. Rajtuk van a kezünk. Nem lesz itt
                        semmi baj, tiszteletes úr. Csak kitartás, kitartás!</p>
                    <p>Bejött a főbíróné. László már tudta, hogy bárókisasszony. Méltóságos
                        asszonynak szólította.</p>
                    <p>- Magának megmondom, mert maga más, - árulta el érzelmeit különös, récére
                        emlékeztető csácsogással az asszony - hogy ezek a református papok borzasztó
                        emberek. Műveletlenek, rusztikusak, isznak... Ellenben itt van a plébános:
                        mindig olyan, mintha skatulyából húznák ki, franciául beszél és úri módon
                        viseli magát az asztalnál... Bírja még Virágoson?...</p>
                    <p>Mindenki: orvos, patikus, jegyző, postás csupa rosszat mondott a
                        virágosiakról, igaz, hogy általában az összes mezőségi magyar falukról is.
                        László mikor az orvos szidta őket, hogy tele vannak rossznyavalyával,
                        szerette volna megkérdezni, hogy ő mit tett ellene! A jegyzővel is célszerű
                        lett volna beszélgetni a felől, hogy helyes-e az öreg embereket letegezni, a
                        menyecs­kéket megcsipdesni, a zúgolódókat felképelni és a kérelmezőket az
                        anyjukhoz utalni.</p>
                    <p>- Mert én így, mert én úgy!... - döngette a mellét a jegyző úr.</p>
                    <p>A patikus volt a legkedvesebb, ő csak azon kacagott tele szájjal, hogy miket
                        sóz rá a parasz­tokra, mikor azok jól megfizetik.</p>
                    <p>Az volt a legcsodálatosabb és Lászlóra nézve a legmélyebben sérelmes, hogy az
                        urak mindezt természetesnek találták egy pap előtt kitálalni. Mire
                        szoktathatták ezek az emberek itt a lelkészeket, vagy miket tűrtek el, talán
                        helyeseltek is itt a lelkészek, hogy ez lehetséges? Egy­szerűen cinkosuknak,
                        magától értetődően velük gondolkozónak tartották a papot, mint akinek
                        kenyere a vasárnapi szóáradat, de nem komoly meggyőződése. Érezte, hogy
                        megsértődni, visszavágni ebben az első pillanatban teljesen eltévesztett
                        taktika volna: a vastagbőrűek nem értenék meg, min háborodik fel s
                        legfennebb elzárkóznának előle. Élettel, tényekkel kell itt lassan
                        megmutatni az igazat. Csak annyit mondott, hogy ő megpróbálja a maga módján
                        változtatni a paraszton.</p>
                    <p>- Szép, szép - hagyták rá az urak. - Fiatal ember, idealista. Ha majd
                        csalódik, ne ugorjék a kútba, egy jó kaláber-parti a Fehéregyszarvúban,
                        kedélyes sörözés, ízes mezőségi pletykák a legjobb flastrom az effajta
                        sebekre. Szívesen látják bármikor.</p>
                    <p>- Mert hogy itt mik történnek! - csettintett nyelvével a rózsásarcú patikus,
                        csücsörítve a száját, mint egy marcipánból készült újévi malac. - Azt el sem
                        képzeled!... Ez a Mezőség, barátom!... Aki csak úgy átmegy rajta, unalmas
                        halott világnak látja. Domb, domb, szakadék, agyag, tövis. De azok a kúriák,
                        itt-ott meglapulva az ültetett fenyőfák és akácbozót között! Nem is
                        képzeled, kik bújnak meg néha errefelé?... No, no, nem szóltam semmit...</p>
                    <p>László már rászánta ezt a hetet, hogy akivel lehet, megismerkedjék. Az urak
                        után a kollégák következtek. Voltak közöttük nehézsorsú, letört, szomorú
                        emberek. Voltak, akik a távolba meredve, sóvárogtak az Urbs után. De nagy
                        megkönnyebbülésére László aljas embert nem talált közöttük. Talán kissé
                        gyanakodva fogadták, nem akarták megérteni, hogy ok nélkül vetődött erre a
                        Szaharára, de őszinte, leplezetlen magakitárása mindenütt visszhangra talált
                        a szívükben. Fájdalmas volt, hogy nem bíztak a népben. A parasztfurfang
                        kiábrándította őket. A zománc hiányzott a lelkükről. A bűnt dorgálással
                        akarták gyógyítani. De ahogy László a maga fiatalságával közéjük hozta az
                        ifjúkori látomások visszfényét, lelkük mélyén fölcsillant a jobb lehetőségek
                        hite. Ha meg is mosolyogták a gyorsan kiömlő nagy terveket, arra kezet
                        adtak, hogy tenni kell valamit s bizony jó volna ha László összefogná őket,
                        pótolni elmaradt isme­reteiket, megpiszkálni a lelkek mélyén húnyó égi
                        parazsat, keserű tapasztalataikhoz odaönteni a maga kikezdetlen
                        reménységeinek mézét s egyesülni valami munkában, ami kiemeli az embert a
                        marhaganéjból s a mezőségi urak fölfuvalkodott, vállveregető pajtáskodásának
                        ízetlen levéből. Az lett a vége ezeknek a látogatásoknak, hogy László a
                        mezőségi lelkészek baráti körének tervével gazdagabban érkezett haza
                        Virágosra.</p>
                    <p>Egyik lelkész jó gondolatot is adott hozzá. Ez lakott a legtávolabb a
                        többitől, sáros, sötét katlan fenekén. László összeborzadt, amikor rászánta
                        magát, hogy leereszkedjék a faluba. A pap legényember volt, Imre Jánosnak
                        hívták. Kicsi, süllyedt templom aljában, melyet még ősi módon a temető
                        környezett, szinte a sírhantok között lakott düledező vályog-házikóban.
                        Barlangját kaszálatlan, írtatlan gazos kert bozótja övezte. Az elszáradt
                        ökörfarkkórók, napraforgók embernél magasabb kísértettestőrsége tiltakozva
                        zörgött, mikor László áttörte magát közöttük.</p>
                    <p>Imre Jánost nagy festetlen fenyőfaasztal mellett találta, rajzolásba
                        mélyedve. Biblia, valami öreg építészeti képeskönyv, vízfestékek s egy üveg
                        gabonapálinka az asztalon, melyre rozsdás tollhegyekkel rögzítette a
                        rajzlapnak szánt pakolópapirost. De a gyatra közegen színes, meg­kapó
                        formája alakult valami régi keleti templomnak. A pap föléje görnyedve
                        egészen bele­veszett a munkába s közben bánatosan fütyörészett.</p>
                    <p>László harmadszori köszöntésére fölriadt, hátrataszította székét s
                        fölemelkedett. Görnyedt­hátú, hórihorgas ember volt, hosszú, pecsétes,
                        megzöldült kájzerben, mely alól gombolatlan­nyakú és bizonytalan színű
                        hálóing látszott ki. Nagy kopasz homloka körül néhány vörös­szőke hajtincs
                        lengedezett, arca rézpiros az ihlettől s talán a pálinkától, szemei
                        szórakozottan, zavartan bámultak Lászlóra.</p>
                    <p>De aztán csakhamar magához tért. Gyorsan lesimította két tenyerével a
                        kájzerje oldalát, talán a kefélést szimbolizálva, mind a két kezét nyujtotta
                        s örömmel üdvözölte a vendéget.</p>
                    <p>Kiderült, hogy Salamon templomát restaurálja a Biblia, az építészeti tankönyv
                        és a saját fantá­ziája szerint. Valamikor műegyetemre készült, megpályázott
                        egy ösztöndíjat, de mivel a nyil­vá­nos versenyen a földiktált tételhez
                        minden levezetés nélkül mindjárt odaírta az eredményt is, a professzor azt
                        mondta, hogy csaló. Ezért földhözvágta a krétát, hátatfordított az
                        egész­nek. A teológián mindig keresett valami megoldást, amit nem talált
                        meg. Prédikációiban viszont gyenge volt, nem kellett senkinek. Végül az
                        esperes idedugta, ahol jobbára csak a temető pásztora, mert a hívek régen
                        elrománosodtak. Az az egy-két atyafi, aki még az övének vallja magát, már
                        szintén csak románul beszél s a kepét csupán valami érthetetlen
                        hagyo­mány­tiszteletből adja neki. Így aztán rajzol, festeget, hogy
                        agyonüsse az időt s hogy a lelkiismeretét megnyugtassa, a tárgyat legalább a
                        Bibliából választja...</p>
                    <p>Ahogy ezeket elmondta, dacosan, cinikusan kacagott hozzá, hörpölve
                        egyet-egyet a pálinkás üvegből. De a szeme mélyén, a hangja gyökerében nagy
                        szomorúság reszketett.</p>
                    <p>László mindenféléről beszélt neki gyorsan, élénken, tárgyról-tárgyra ugrálva
                        és sikerült bele­ugratni emberét a társalgásba. Beszélt Jóskáról is, mint a
                        régi Kelet legtudósabb ismerőjéről a fiatalok között. Hogy milyen könyveket
                        látott nála, ebből a tárgykörből, remek illusztrációk­kal. Ez felköltötte a
                        remete kíváncsiságát. Mikor aztán a baráti kör dolgára terelte a szót
                        László, meg hogy együtt kellene tanulniok valamit, Imre János fölcsillanó
                        szemmel indít­vá­nyozta:</p>
                    <p>- Azt a Jóskát, azt hívd ki ide közénk. Ha az tartana itt előadásokat nekünk,
                        négykézláb is elmásznék, hogy hallhassam... És tanulnék is, bizony
                        Isten!...</p>
                    <p>Jóska úgyis megígérte volt, ha félig tréfásan is, hogy meg fogja látogatni,
                        gondolta László. Kitűnő ötlet! Továbbképző kurzust fogunk rendezni
                        Virágoson. Ez Jóskának is tetszeni fog s együtt tölthetnek néhány kedves
                        napot.</p>
                    <p>Mihelyt hazaért, azonnal írt is neki, hosszú levelet, amelyben falusi
                        tapasztalatait magamagá­val csúfolkodva festette le s aztán a kurzus
                        tervéről beszélt, jóhiszeműleg túlozva a mezőségi papok tudományszomját.
                        Hogy mihelyt kitavaszodik, megtartják és Jóska készüljön reá a télen.</p>
                    <p>Külön húsz fillért adott Pikónak, a karikalábú gyalogpostásnak, aki
                        Mezővásárra járt be a levelekkel s hordozta onnan, hetenként kétszer a
                        falusi postát. Pikó mostanában büszke volt a hivatalára. Régente csak az
                        udvarba jött egy-egy levél, újság, de most mindig tele volt a tarisznyája
                        rózsaszínű tábori levelezőlapokkal, amiket a harctéren levők küldözgettek
                        haza s választ is hordott rájuk bőven, amiket Mandula írt meg az epekedő
                        fehérnépeknek, aszerint, hogy ki micsodást akart, három, hat és kilenc
                        tojásért.</p>
                    <p>Pikó mennyre-földre esküdözött, hogy a tiszteletes úr levelét semmiképpen el
                        nem hullatja az erdőn, tulajdon kezébe adja a postamester úrnak s még külön
                        is a lelkére köti, hogy azonnal továbbítsa.</p>
                    <p>Edithet minden, minden nagyon érdekelte, amit László ezen a látogató körútján
                        tapasztalt. Lelkesedett a baráti kör és a továbbképző kurzus eszméjén s
                        begyujtotta Arankát is, hogy az elszállásolás, rendezés, ellátás terveibe
                        belevonja. Majdnem úgy nézett ki a dolog, mintha holnap reggel kezdődnék,
                        annyira részletekbe tüzelték magukat.</p>
                    <p>A nőket mégis leginkább a papnék érdekelték, akikkel László találkozott.
                        Megfigyeléseire hol élénken bólintgattak, hol hevesen rázták a fejüket.</p>
                    <p>Aranka, arra a papnéra, akiről László, mint a legfínomabbról s leglelkibbről
                        beszélt, ezt a meg­jegyzést tette:</p>
                    <p>- Kígyó.</p>
                    <p>- Pedig nagyon jó tanácsokat adott - erősítgette László. - Többek között,
                        hogy hamarosan házasodjam meg. Ajánlott is egy leányt, valami Piroskát, aki
                        a tavasszal náluk lesz.</p>
                    <p>- Az a húga - mosolygott Edith. - Nem éppen fiatal, de nagyon művelt. Szeret
                        irodalomról beszélni.</p>
                    <p>- Csakhogy nem tud megfőzni egy rántottlevest sem és hozzá nyávog, mint
                        valami kényes macska - egészítette ki Aranka makacsul. - Hogyisne! Jó volna
                        nekik!</p>
                    <p>Edith szívből kacagott:</p>
                    <p>- Nem adod Lászlót, úgy-e?</p>
                    <p>- Dehogy is adom! - csattant föl Aranka s mindjárt utána fölsikoltott: -
                        Jézusom!... - Vörös lett, mint a főtt rák s kicsattogott a szobából.</p>
                    <p>- Szegény Aranka, - nevetett Edith Lászlóra - csupa szív és jóság. Úgy
                        szereti magát, mintha a fia volna... Csakis úgy - tette hozzá komolyan.</p>
                    <p>- Én igazán sajnálom ezeket a szegény papnékat - terelte el a szót László. -
                        Többnyire városi leányok, majdnem mindegyik képezdét járt s most itt
                        kínlódnak sárral, parasztokkal. Higyje meg Edith, csak azért pletykálnak,
                        mert nincs komoly lelki foglalkozásuk. A férjeik már meg­szokták, hogy
                        maguknak se legyen. De vágynak reá, azt nem is titkolták. Ha maga majd az
                        András felesége lesz, más példát fog mutatni.</p>
                    <p>Edith nagyon elkomolyodott. Merengve nézte Lászlót. A szeme zöld volt, mély.
                        Most nem zavarta az arca folytonos változása a férfit. A vonásai
                        határozottak, komolyak voltak. Mintha az egész arc kissé megnyúlt,
                        elkeskenyedett volna.</p>
                    <p>- Jó papné leszek, azt hiszem... - suttogta maga elé.</p>
                    <p> </p>
                </div>
               <div type="chapter">
                    <head>IX.</head>
                    <p>- Sötétedik, tiszteletes úr - motyogta Minya, a harangozó, bebotorkálva a
                        szobába. László a prédikációjára készült. Az órájára nézett. Nem volt még
                        tíz.</p>
                    <p>- Hiszen alig virradt még meg, Minya bá’!...</p>
                    <p>De az öreg állhatatosan ismételte:</p>
                    <p>- Harangozzunk, tiszteletes úr, mert mindjárt sötétedik.</p>
                    <p>Fájdalom, Minya bá’ részeg volt. De valami alapja mégis csak van a
                        csalódásának: a késő novemberi ég szürkén borult a falura, ködök ültek az
                        erdőn s a levegő tapadósan nyúladozott, hideg párával telítve.</p>
                    <p>A templom most is, mint minden vasárnap a beiktatótól fogva, zsúfolva volt.
                        Akármi történt hat napon át, a virágosiak vasárnap buzgó templomgyakorlók
                        voltak. Az Isten háza képviselte számukra az életnek mindazt a drága
                        fölöslegét, amit a városi ember társaságban, színházban, moziban,
                        hangversenyen keres és kap. Ha az ember a mindennapi életüket nézte, nem sok
                        hatását láthatta rajta a templomnak. Inkább úgy látszott, mintha
                        szántszándékkal felejtkeztek volna meg róla, mindjárt hétfőn reggel, mint
                        ahogy félre tesz valaki egy jó könyvet, szép ruhát, finom csemegét, hogy
                        munka után annál kiadósabban élvezhesse. A virágosiak is vasár­napra
                        tartogatták a lelki gyönyöröket. Igaz ugyan, hogy főleg az öregje csaknem
                        abban a pilla­natban hunyta édes álomra a szemét, ahogy a padjába zökkent s
                        az ébresztő óra pontossá­gával nyitotta föl az ámenre, de ki tudja, miféle
                        misztikus értelme van az ilyen templomi alvásnak? Az se lehetetlen, hogy az
                        Ige, a maga titkos útjain beszivárog az ilyen alvók fülébe is. A
                        Szentléleknek elvégre megvannak a maga kikutathatatlan módjai. László
                        eleinte meg­hökkent ezen s az igehirdetése kritikájának érezte: bizonyosan
                        elvont vagy unalmas, amit beszél, azért alusznak el. De viszont Dávid, meg
                        egy csomó más férfi, aztán az asszonyok mind csillogó szemekkel itták a
                        szavait s a fiatalságot is meg tudta fogni, hogy odaügyeljenek. Rossz
                        szokás, nyugtatta magát. De ahogy harmadszor, negyedszer látta, föltűnt
                        neki, hogy ezek a kérges, barázdált, gondoktól torzult arcok milyen
                        csodálatosan elbékülnek s kisimul­nak, az Úristen kebelén pihenve. Nem, nem
                        akart hozzányúlni ehhez a titokhoz. A föld törődött, elkínzott,
                        beszennyezett öreg gyermekeinek lelkét ilyenkor bizonyára az angyalok
                        fürösztik mennyei gyöngyharmatban. Nem is tudják, de egész héten ennek az
                        édes tisztál­kodásnak reménysége vibrál a szívük alján. Bizonyos, hogyha nem
                        volna templom és pap, kimondhatatlanul boldogtalanok lennének s
                        belepusztulnának, mint a halálraítélt, akinek cellájából lassan kivonják a
                        levegőt.</p>
                    <p>Neki magának mindig borzongató, félelmesen gyönyörű érzés volt a szószékbe
                        föllépni. Még egész érintetlenségében tudta átérezni az igehirdetés
                        aktusának misztériumát. Kiválasztott emberi szív, melyen keresztül a
                        végtelen belép a végesbe, az Isten szól az emberhez, a bűnös találkozik a
                        Kegyelemmel. Tudta, hogy ki ő maga, minden élhetetlenségével és
                        gyakorlatlan­ságával s tudta, hogy kik a hallgatói, egész földiességükben és
                        alacsonyságukban. De ezeket a névtelenül földbekorhadó lényeket, itt a
                        templomban, magasra emelte és átragyogta az a csodálatos lehetőség, hogy
                        gondolatokat kiálthat feléjük, testetlen szellemi valóságokat, melyek a
                        végtelenből születtek. És önmagát sajátmaga előtt fölmagasztalta az a
                        megrendítő tudat, hogy megfeszült értelem és viaskodó vágyakozás küzd azok
                        mögött az együgyű arcok mögött, megragadni a megfoghatatlant s megtelni a
                        magasabb világ idegen és mégis mámo­rító levegőjével. Lehet, hiszen
                        napról-napra látja, hogy a szavak látszólag nyomtalanul repültek el az
                        emberek felett, mint különös, idegenpompájú madarak, de mit tudhatja azt az
                        ember, miféle emlékeket hagytak itt s hova hullott le egy-egy lángoló
                        tolluk, örök honvágyat ébresztve a magasság után? Soha nem bíbelődött a
                        megszokott, untig szájbarágott apró erkölcsi tanácsokkal. Nem bízott a lapos
                        tanítás erkölcsi hatásában. A bűn nem az értelem betegsége, hanem a szív
                        megmérgezett indulataié. Krisztus nem aprózható el mindennapi jótanácsok
                        morzsáivá. Ő az élő és életadó kenyér maga. Egészen kell ábrázolni, átadni
                        őt, a Szeretetet magát, aki az Isten. László azon viaskodott, hogy miként
                        tudja megfelelő szavakkal ezt az éltető egészet megjeleníteni előttük s
                        titkos meggyőződés élt benne, hogy ez még inkább lehetséges itt a kicsinyek
                        és együgyűek között, mint a műveltség előítéleteiben élők számára. Mert, aki
                        maga az igazság és az élet, falusi parasztoknak, mogorva halászoknak,
                        eldurvult adószedőknek nyilvánította ki isteni természetességgel a világ
                        titkát. Megérezte, hogy a lélek, mint ősi anyanyelvére, figyelt föl az
                        emberekben, mikor a szeretet hősies szelíd­ségéről beszélt nekik. Lehet,
                        hogy csak ennyit tudtak róla mondani: gyönyörű volt és folytatták tovább
                        hétköznapjaik megszokott robotját, de László mégis úgy érezte, láthatatlan
                        szálak fonódnak a szívük köré, melyek mind erősebben kötik őket ahhoz,
                        aminek a templom a látható bizonyítéka az életükben.</p>
                    <p>Vasárnaptól-vasárnapig bizony nagy szakadék sötétlett. Hétköznap egy-két öreg
                        asszonyon kívül senki se jött a templomba. László azért végezte rendesen,
                        minden reggel és szombaton délután, az istentiszteletet s Edith, hogy
                        segítsen neki, a gyermekeket fölvezette iskola előtt a templomba. Ilyenkor
                        orgonaszó nélkül énekelt vélük s megfürdette László lelkét az üde
                        gyermek­hangok hullámaiban. Volt ebben valami titkos összeesküvés, lelki híd
                        verése a hétköznapok fölött, mely egyik vasárnaptól a másikhoz ívelt,
                        dacolva a sárral, sötétséggel.</p>
                    <p>Az iskola volt a másik külön terület, ahol a lélek világa a földet érintette.
                        Itt nem villogott semmiféle pedagógiai szörnyeteg rosszaló szeme: szabad
                        volt korlátlanul mesélni, ujjongva elhajítani a módszer otromba mankóit,
                        játszani, énekelni, mindent, amit csak jól esett. Jónás próféta itt kisfiú
                        volt, akinek kalandjaiban, a saját apró életükhöz formálva a gyermekek
                        szív­dobogva ismertek magukra. Ábrahámot a sodomabeli rossz kölykök László
                        meséjében vén cigánynak csúfolták, amiért sátorban lakott. A tábla mögötti
                        szegletben terült el a Jákob pusz­tája, ahol a hazug csaló bujdosott bátyja
                        haragja elől s ahová most közakarattal száműzték azt a gyermeket, amelyik
                        rosszul viselte magát. Jó volt tudni, hogy az isteni megbocsátás lajtor­jája
                        nem csak akkor, hanem most is lenyúlik az égből, ha valaki meg akar javulni.
                        Mégis volt egy nagy különbség régi városi tanítványai s a falusi gyermekek
                        között, amit László meg­lepetve tapasztalt. Itt nem kellett díszíteni a
                        mesét, a tarka ötletek csillogása fárasztotta és untatta ezeket a
                        gyermekeket. Minél jobban közelítette meg a Biblia zord egyszerűségét, annál
                        inkább megfogta vele a lelküket. Ezek a friss, néhány egyszerű, mindennap
                        megismét­lődő benyomástól eltekintve, érintetlen agyacskák, a meztelen
                        tényekben is éppen elég csodát láttak.</p>
                    <p>Különben is volt valami keménység, nyers természetesség ezekben a falusi
                        gyermekekben, akik a szájukat tátották volna városi iskolatársaik homályos
                        és fantasztikus képzelődésein olyan dolgokról, amik őket cseppet sem
                        izgatták, mivelhogy a szemük előtt folytak le napról-napra, leplezetlen
                        realitásukban. A városiak képtelen, ostoba gólyameséje értelmetlen
                        hülye­séggé vált itt, ahol minden kis kölyök tisztában volt a dologgal s
                        ennélfogva nem is érdekelte őket.</p>
                    <p>Élet, halál nagyon egyszerű, mindennapi tényékké közönségesedtek a falun. Se
                        egyik, se másik nem olyan nagy dolog. Sokkal fontosabb a megélhetés, mint
                        maga az élet, a bornyú, mint a gyermek.</p>
                    <p>Vak Sári, félszemű asszony, zokogva kér Arankától egy maréknyi kávéseprőt,
                        mert a bornyúnak hasmenése van. A gyermeke, akit e közben letett a konyha
                        padlójára, a legcsúfabb bélhurutról hagyott bizonyságot. De Sári azért nem
                        zokogott, hanem rávert a fenekére.</p>
                    <p>László elvesztve egy percre higgadtságát, keményen ráripakodott érette, hogy
                        gyógyítsa meg előbb a gyermekét, akiben halhatatlan lélek lakik s aztán
                        gondoljon a baromra. De Sári csak a fejét rázta:</p>
                    <p>- Ha a bornyú megdöglik, mit érek a gyerekkel? Ezt ingyen adják s nincs ára
                        Mezővásáron.</p>
                    <p>Elvette azért az orvosságot, amit Edith adott neki a gyermek számára, úgy
                        mellékesen, de a kávézaccot szorította szívére, mintha a bölcsek köve
                        volna.</p>
                    <p>Furcsa értékelésük volt a virágosiaknak. Az ingyenvaló szeretet nem talált
                        bennük méltány­lásra. Egyszerűen nem hitték, hogy valamit is érhet vagy
                        használhat az, amit valaki szívből ad, nem árért.</p>
                    <p>László, mikor a postát osztották, elnézte, hogy futnak az asszonyok a
                        szívükreszorított tábori levelezőlapokkal a zsidóhoz. Mert olvasni is csak
                        elvétve tudott közülök valaki, Mandula úr végezte ezt el helyettük olcsón,
                        darabonként egy tojásért.</p>
                    <p>László odaszólt egyiküknek:</p>
                    <p>- Adja csak ide, lelkem. Elolvasom én magának. - El is olvasta, hogy János
                        vagy Pista egész­séges, az Isten megtartotta, vagy hogy megsebesült s itt és
                        itt ápolják, tisztelteti az otthon­valókat. És hogy mi van a Jámborral,
                        amelyik akkor borjazó volt?</p>
                    <p>Az asszonyok áhítattal végighallgatták s aztán megkérdezték, mivel tartoznak
                        a szívességéért?</p>
                    <p>- Semmivel, - nevetett László, - jószívvel teszem akármikor, csak hozzák el.
                        A választ is megírom, ahogy akarják, tiszta szeretetből. Értsék meg,
                        asszonyok, hogy én vagyok a lelki atyjuk. Tőlem mindent kérhetnek bizalommal
                        s én mindent megteszek, amit tudok...</p>
                    <p>- Lelkem jó tiszteletes úr, - áradozott a menyecske - az Isten fizesse
                        meg!</p>
                    <p>Aztán csak látta László, hogy a zsidó sarkáról félve pislogatnak vissza,
                        nézi-e őket? Tette magát, hogy nem ügyel oda. Az asszonyok besompolyogtak a
                        zsidóhoz. Mégis csak más az, ha olyan olvassa el s válaszolja meg, aki
                        fizetést kér érte. Az biztosabb. Azt megkapja János meg Pista.</p>
                    <p>Mandula úr ravaszul pislogott, mikor László nyiltan megmondta neki, hogy nem
                        akarja ugyan elrontani az üzletét, de Mandula úr se vegye neki rossznéven,
                        ha ezt a dolgát leveszi a válláról s maga válaszolja meg a katonák
                        levelezését. Mégis ő, mint lelkipásztor, úgy-e bár, tehet belé egy-két
                        vígasztaló szót is, meg érdeke, hogy a katonák megtudják: van pap a faluban
                        megint, akihez bizalommal fordulhatnak családjuk érdekében, esetleg a saját
                        magukéban is.</p>
                    <p>- Csak tessék, tessék, tiszteletes úr - helyeselt Mandula sűrű
                        biccentésekkel. - Világért sem sértődném meg rajta. Megértem, hogyne érteném
                        meg. Csak legyen, aki megkéri rá.</p>
                    <p>László érezte, hogy Mandula úr hatalma mélyen fészkel a lelkek ismeretében.
                        Hallgatott. Gondolkozni kell erről s beszélni a presbiterekkel.</p>
                    <p>Ráterelte a szót az Ótestamentumra, mintha ez az ügy el lenne igazítva.</p>
                    <p>Mandula úr megint visszatért Jákobra:</p>
                    <p>- Mondtam már tiszteletes úr, hogy én Jakabot tisztelem a legjobban. Tizenkét
                        fia volt... Tizen­kettő!... A szeme elsötétedett, nagyot sóhajtott: - Lássa,
                        tiszteletes úr, nekem is megvan a magam nagy bánata... Volna mindenem, akár
                        tizenkettő számára is... és nincs, csak az az egy, Hersi... És az hős!...
                        kacagott fel rekedten. - Meg ez a leány, aki regényt fal... Az anyjuk
                        vére!... Miért dolgoztam!...</p>
                    <p>Hirtelen összerezzent, mintha most térne magához:</p>
                    <p>- Senkinek se mondom, tiszteletes úr... De magához bizalmam van... Maga nem
                        olyan ember, azt látom. Kérem, felejtse el mégis...</p>
                    <p>- Így még több jót tehet a vagyonával, Mandula úr - vígasztalta László. - A
                        fiára inkább büszke lehet, hogy ilyen vitéz hazafi... Aztán lehetnek
                        unokái... Nincs miért kétségbeesnie.</p>
                    <p>Mandula úr szúrósan nézett a távolba:</p>
                    <p>- Ezek... - tördelte. - Ezek!... Csak arra jók, hogy elszórjanak mindent,
                        amit gyüjtöttem... Átok van rajtam, tiszteletes úr... Átok!...</p>
                    <p>A boltba vevők jöttek. Mandula úr visszazökkent a világba. Mért, csomagolt,
                        számolt, be­seperte a krajcárokat. László elbúcsúzott.</p>
                    <p>Péntek este volt. Később, mikor vacsorára indult, ismét Mandula boltja előtt
                        ment el. Már zárva volt. Az egyik vasrácsos ablakon keresztül, melynek
                        függönyét úgy látszik, elfelejtették lehúzni, látta a hétágú gyertyatartóban
                        lobogni a lángokat s Mandulát, ahogy imaköpönye­gében, homlokán, csuklóin a
                        szíjakkal, a lángokba meredve imádkozott... Megdöbbentő látvány: a szája
                        reszketve vonaglott, az arcán könnyek csorogtak s öklével verte a mellét,
                        szen­vedélyes pörben Valakivel.</p>
                    <p>Ezen az estén, vacsora után kezdte meg László tanulmányának fölolvasását,
                        melyből már jókora rész elkészült, többnyire az éjszakák csendjében, a
                        zöldernyőjű kicsi lámpa biztató duruzsolása mellett.</p>
                    <p>Dobogó szívvel kezdett hozzá. A lelke feszülten figyelte, milyen hatást tesz
                        Edithre? Ismer­tette a probléma fölvetődésének történetét és
                        elhatalmasodását a lelki élet magyarázatának terén. A mondatok
                        megszerkesztésében világosságra, szemléletességre törekedett. Szavaiban az
                        ember egyénisége, központjában az öntudat apró lámpásával, végtelenné
                        szélesedett ki, szétgyökerezve és alámerülve az öntudatlan lelkiség sötét
                        végtelenében. Mi az öntudat jelentősége és szerepe ebben a mérhetetlen
                        ismeretlenben? Mi a mi lényegünk; ez a kis pislogó világosság-e, ez a pici
                        színpad, amelyen átsuhannak a jelenségek, vagy inkább az a határtalan és
                        alaktalan lét, melybe ösztöneink titokzatos gyökérszálai ereznek alá?...</p>
                    <p>A probléma felvetésénél megállott. András tenyerébe hajtott fejjel pislogott,
                        mélyen gondol­kozva:</p>
                    <p>- Az öntudat pártján állok - jelentette ki meggyőződéssel. - Mert ami még nem
                        jutott bele vagy már eltűnt belőle, az annyi, mintha nem volna.</p>
                    <p>De Edith nyugtalanul vágott közbe:</p>
                    <p>- Én ellenkezőleg, a tudattalanban hiszek... Úgy-e László, igazam van, amikor
                        azt gondolom: ott van az igazi nagy, szép és fenséges valóság, amit mi csak
                        nagyon gyarlón s csak kicsi töredékeiben tudunk fölfogni?</p>
                    <p>- Ez az egyik elmélet, - válaszolta László - de csodálatos, hogy maga rögtön
                        erre gondolt. - Csillogó szemmel nézett a leányra. - Majd látni fogja,
                        Edithke, hogy James miként magya­rázza a megrendítő nagy élményeket éppen az
                        emberfelettinek a tudatba való betöréséből... De előbb egészen egyebet fog
                        látni! Olyan elméleteket, melyek szerint a tudat az a finomító szűrő, az a
                        szellemesítő cenzor, mely a vérszomjas, vad és durva ösztöniségből formálja
                        át a maga érzékenységének megfelelő eszméket.</p>
                    <p>- Nagyon izgalmas, - suttogta Edith - olyan mint egy csodálatos színjáték
                        rendezése... Gyö­nyörűen írta meg, minden olyan világos, mintha villámlás
                        hasítana az éjszakába... Nagyon köszönöm, László!</p>
                    <p>Aranka egy darabig tette magát, de sokkal becsületesebb lélek volt annál,
                        hogy képmutatós­kodjék. Szelíden elszenderült.</p>
                    <p>A következő felolvasásról ki is mentette magát. Nagyszerű dolog, mondta
                        csodálattal tele László iránt, de ő buta hozzá. Dolga is van, úgy-e nem
                        veszik rossznéven?</p>
                    <p>Ahogy a tanulmány kibontakozott s egyes részletei a beszélgetésekből merített
                        inspiráció hatása alatt mind gazdagabbá, színesebbé váltak, Lászlóból
                        eloszlott az a kényelmetlen érzés, hogy Edith és András csak udvariasságból
                        áldozták föl magukat hallgatóknak. Semmi kétség felőle, egészen
                        lebilincselte őket a dolog. László megtanulta becsülni András józan paraszti
                        eszét s egy-egy egészséges kérdésére, megjegyzésére csodálkozva nézett reá,
                        hogy megint új lehetőség nyílik föl előtte. Hiába, a szeretet a legnagyobb
                        ösztönző. András szívből akarta, hogy László értékest alkosson s megmutassa,
                        hogy a falu nem süllyesztheti le és ez az ösztön­ző akarat képessé tette
                        lusta elméjét, hogy megfeszítse magát s együtt szárnyaljon barátja lelkével.
                        Edithtől pedig mindig úgy ment haza László, hogy tele volt az egész lelke új
                        és új látomásokkal, érezte a leány szívének biztató melengetését, a
                        legalkalmasabb fluidumot arra, hogy kikeljenek benne a gondolatok gazdag
                        csírái. Edith valósággal látta a gondolatokat. Úgy szorongott és aggódott a
                        sorsukért, mintha tényleg izgalmas drámai bonyodalmat figyelne. Mikor aztán
                        a tanulmányból kibontakozott az öntudat sajátos hivatása és dicsősége: a
                        páncélos őrszem az ösztönök-ostromolta gáton, úr a „tudatalattin” és az
                        alázatos, engedelmes szolga, a felsőbb parancsok hűséges eszköze, az
                        áhítatosan megnyitott ajtó a „tudatfölöttivel” szemben, Edith szemeiben
                        könnyek csillogtak s mélyen, megkönnyebbülten sóhajtott, mintha a függöny
                        egy boldogító vég után gördült volna le.</p>
                    <p>Ekkor határozta el László, biztatásukra, hogy a tanulmányt elküldi öreg
                        professzorának.</p>
                    <p>András rendületlenül bízva jelentette ki:</p>
                    <p>- Az öreg el lesz ragadtatva! Esküszöm, hogy el lesz ragadtatva!</p>
                    <p>Mikor László és András eltávoztak, Edith mélyen elgondolkozva ment be a
                        szobájába, mint egy alvajáró. Tett-vett a kis tükörasztalon, gépiesen
                        bontotta le a haját, mely sötéten ragyogó hullámokban omlott végig a hátán s
                        villamos szikrák pattogtak szét a fésű alól, ahogy lassú, merengő
                        mozdulatokkal szántott végig vele a csodálatos szálakon.</p>
                    <p>Szembenézett magával a tükörben s kikerekedett a szeme, mintha a tudat alól
                        egy idegen valakinek elfelejtett, ismeretlen és mégis rokon vonásai
                        rajzolódnának ki előtte.</p>
                    <p>Hirtelen összerázkódott, eldobta a fésűt, felzokogott s úgy érezte, hogy az
                        égő könnyek a szívére peregnek.</p>
                    <p>Nem maradhatott egyedül most, ebben a szívszorító pillanatban. Át kellett
                        mennie Arankához.</p>
                    <p>Aranka fölrettent álmából, ahogy Edith az ágya szélére ült, ráhajolt,
                        átölelte a nyakát s fejét a vállára hajtotta.</p>
                    <p>- Mi az?... - riadt fel az asszony. - Megijedtél valamitől, szívem?...</p>
                    <p>Símogatta kuszált haját, csitítólag veregette a vállait.</p>
                    <p>Edith zokogva tördelte:</p>
                    <p>- Ó, Aranka, olyan boldogtalan vagyok!...</p>
                    <p> </p>
                </div>
               <div type="chapter">
                    <head>X.</head>
                    <p>A presbiterek tempósan jövögettek be a szobába. Méltóságuk tudata lépéseiknek
                        meggondolt­ságában nyilvánult. Köszöntek, leültek sorba a fal mentén
                        fölállított padra, melyet a temp­lomból hozott ki nekik Karó Pendzsi.
                        Gyilkos szemekkel méregette a nagy sárkoloncokat, amiket a presbiterek a
                        padlóra tappogtak. Nem elvi kifogása volt, hanem tisztára gyakorlati,
                        mivelhogy neki kell fölsúrolnia utánuk. Magában szitkozódva fordult ki a
                        konyhára.</p>
                    <p>Várni kellett, amíg az intéző úr megérkezik, minthogy ő a patrónus gróf
                        képviselője a presbi­tériumban. Meg is jött nagykésőre, mentegetőzés helyett
                        káromkodva, hogy mennyi dolog szakadt a nyakába.</p>
                    <p>Míg várták, a háborúról, meg a távollevőkről folyt, nagy befelé való
                        elmélkedésekkel megsza­kított beszélgetés, László és az atyafiak között.
                        Hogy mikor lesz vége, az volt a főkérdés. László biztatta őket hogy nem
                        tarthat már sokáig, csak megúnják a hatalmasok az embertelen vérontást, ezt
                        a céltalan nyomorgatását a népnek. Hanem tanulni kell belőle, az a fő, mert
                        az Úristen nem oknélkül bocsát reánk ekkora megpróbáltatásokat. Ha győzünk
                        is, mit érne lelki megtisztulás nélkül?</p>
                    <p>- Én csak Hídonbőrben bízok, - jelentette ki Lovász Ferenc - mer’ az mind
                        beléfullasztotta a muszkákat a tóba s most a francokat eszi meg utánuk!</p>
                    <p>- Jobb csak az Istenben bízni - indítványozta László - s nem elbizakodni.</p>
                    <p>- Hát igen, - hagyta helyben Lovász Ferenc a többiek helyeslő morgása között
                        - az Isten is csak velünk lehet, mer’ hogy igazunk van.</p>
                    <p>László kérdezősködött a hősi halottakról, sebesültekről, betegekről. Bizony
                        sok szép legény elesett már, mert virtusos emberek a virágosiak
                        legénykorukban, olyan pedig tán egy se volt, aki legalább egyszer ne
                        sebesült volna. Mostanság inkább a taliánok irányából küldözgetik az
                        izeneteket s a betegek Grácban, Bécsben gyógyulnak. Úgy látszik, oda kellett
                        a java, átvitték őket a muszkáktól.</p>
                    <p>Arra nem nagyon panaszkodtak, hogy a munkáskéz hiányzik. Lászlónak eszébe
                        jutott a Dávid fölvilágosítása, meg amit a szemével látott s mélyen
                        megborzadt, ahogy átfutott rajta a gondolat: talán megkönnyebbült a falu,
                        hogy lecsapolták. Biztosan van, aki epekedik utánuk, szívesen adna érettük
                        valaki mást cserébe, dehát a ház olyan kicsi s az élet olyan szűk, hogy
                        egyszeriben betöltötték a helyüket az itthoniak, akiket eddig
                        leszorítottak.</p>
                    <p>- Csak az a baj, - szólt Dávid - hogy az erős férfiak s legények helyébe most
                        mind ezek a taknyos suhancok fúrják magukat. Meg se pisszenhettek, mikor
                        apjuk, bátyjuk itthon volt, most meg mindenik rázza magát, parancsolgat az
                        anyjának s fut a menyecskék, leányok után. Ebbe kell tenni valamit,
                        tiszteletes úr.</p>
                    <p>Az öreg János bá’ is beledörmögött:</p>
                    <p>- Ezt az orcátlanságot igazán nem lehet tűrni... De amondó vagyok én, hogy
                        nincs béka tó nélkül. A menyecskék az okai, meg a leányok, tiszteletes úr.
                        Sze’ tudják keetek, hogy a fehérnépek, hogy bolondítják ezeket a
                        kölykeket... Azér vagyunk, hogy ne csak a vasárnapi gúnyánkat mutogassuk a
                        papunknak. Hadd lásson bévülről is, hogy meggyógyíthasson...</p>
                    <p>- Hagyja ked, János bá’ - legyintett egy rókavörös ember, Varó Pista. - Nem
                        való ide az efféle!...</p>
                    <p>- De csak mondja - intett komoran László. - Ismerni kell a bajt, különben
                        továbbharapózik.</p>
                    <p>- Mer ked, Pista, - folytatta János bá’ - nem akarja, hogy kiteregessük a
                        baját... De csak meg kell mondjam: éppeg a maga menyecskelánya is...</p>
                    <p>A róka mérgesen horkant fel:</p>
                    <p>- Mi baja vélle?... Férjhez adtam, mit tehetek róla?</p>
                    <p>- Nem kell személyeskedni - csitította őket László, mindjobban elrémülve a
                        valóság kitárulá­sán. - Ne beszéljünk egyesekről... Jó, hogy tudom:
                        bibliaórát fogok tartani külön az asszo­nyok­nak s külön a fiúknak...
                        Felvilágosítom őket, a lelkükre beszélek, csinálok valamit... De ebben maguk
                        is segítsenek, atyámfiai.</p>
                    <p>Itt jött az intéző. Csak kacagott, mikor hallotta, miről van szó.</p>
                    <p>- Ez a világ sorja - legyintett. - Ha nincsen ló, szamár is jó. Nem kell
                        irigyelni a menyecs­kéktől azt a kicsi vigasztalódást, öreg szentek! Maguk
                        is, annakidején...</p>
                    <p>A presbiterek meredten néztek Lászlóra.</p>
                    <p>- Tréfál az intéző úr - mondta nekik László, zavartan pillogatva. - Arról
                        beszélünk, kérlek, - fordult hozzá - hogy miképpen mentsük meg a családi
                        élet tisztaságát s az ifjúság lelkét. Összejöveteleket fogok tartani,
                        felvilágosításokat adok, a lelkükre beszélek... Egyenként is látogatásokat
                        teszek... Rajtam van a felelősség, csak segítséget kérek, hogy a presbiterek
                        támogassanak benne szavaikkal, helyeslésükkel.</p>
                    <p>Az intéző észbekapott:</p>
                    <p>- Jó, jó, - mormogta - persze hogy... Térjünk a tárgyra, mert én sietek.</p>
                    <p>- Ez az egyik legfontosabb tárgyunk - mondta László élesen. - A kerítések,
                        meg a disznóól dolgára inkább ráérünk. Itt van a kepével hátralékosok ügye,
                        de inkább várok, ha kell aratásig is, csak ezt a fekélyt vágjuk ki.</p>
                    <p>- No, én ehhez nem értek - jelentette ki az intéző. - Nem is hallottam soha,
                        hogy a presbité­rium ilyesmin rágódjék. Ha nincs fontosabb, én mennék...</p>
                    <p>- De mégis, tiszteletes úr, - indítványozta Dávid - ha siet a tekintetes úr,
                        egy-két dolgot el kéne igazítani. Teszem, az udvar dolgát... Mert az udvar
                        még nem hordatta bé azt a kilenc szekér fát, amivel tiszteletes úrnak
                        tartozik, meg a deszkákat, amit a gróf úrtól kértünk a disznóólhoz, meg a
                        vesszőt, amit a tekintetes úr megígért a kerítés javítására... Azt még a
                        beiktató előtt kellett volna!</p>
                    <p>- Mekkora eszed van, Dávid, hogy ennyi belefér! - mordult rá az intéző. - Nem
                        felejtettem el, ne félj! De van nekem egyéb dolgom is elég. Szántani
                        kellett, az ökröket nem küldhettem fáért. Az ól meglehet tavaszig, különben
                        is nem törne le a kezetek, ha beszögeznétek itt-ott és kerítést már úgyse
                        lehet javítani, mindjárt ránkszakad a tél... A tiszteletes úr bizonyosan
                        belátja ezeket, nem úgy, mint ti.</p>
                    <p>De Dávid erősködött s többen bátorítóan morogtak, hogy legalább vegyék
                        jegyzőkönyvre s mondjon időt a tekintetes úr, de utolsót.</p>
                    <p>- Vegyétek, vegyétek - fészkelődött az intéző. Kipillantott az ablakon,
                        meglátott egy ringó­járású menyecskét az udvarba menni üres zsákkal. A
                        hajába kapott, hogy mennyi dolga van még ma s hirtelen elköszönve,
                        távozott.</p>
                    <p>- Ez az - jelentette ki Balog Ferenc bá’, utána intve. - Régen száz-száz véka
                        búzát adott az udvar, papnak, mesternek. Nem rongyos ágfát, mint manapság,
                        hanem hasított színölet. A bor se volt ecetes, amit az Úrasztalára küldött s
                        a szent kenyeret nem lökte úgy oda senki a harangozónak, mintha koldus
                        volna, ahogy a tekintetes asszony teszi.</p>
                    <p>- Az igaz! - dörmögte Minya bá’ a szegletből.</p>
                    <p>- Nehéz idő van, atyafiak - sóhajtott László. - Talán ez az oka, hogy
                        megkeményedtek. Kevés a munkaerő az udvarban, az intéző úr meg a felesége
                        dolgoznak, mint a cselédek. De majd megváltoznak idővel. Legyünk türelmesek,
                        szelídek. Győzzük meg őket jóval... s beszéljünk most csak arról, amit
                        magunk tehetünk a lelkekért.</p>
                    <p>Elmondta nekik, hogy Kálvin János miként szervezte meg a presbitériumot a
                        világ legrom­lottabb városában, Genfben. Hogy lett az a gyülekezet őrködő
                        lelkiismerete. Hogy jártak a presbiterek házról-házra s milyen szigorú
                        szeretettel vigyáztak mindenkinek erkölcsére, még a ruházkodására,
                        életmódjára is. Hogy pusztították ki imádsággal s türelmes munkával a
                        gonoszt abból a városból, ahol rosszabb suhancok voltak, mint a virágosiak,
                        kővel dobálták a Kálvin ablakát s róla nevezték el a kóborkutyákat. Hogy
                        kergette el az Úrasztalától ez a félelmetlen Istenembere a fegyveresen
                        fenyegetőző úri haramiákat s hogy égette el az életét, csakhogy mások
                        megjavuljanak. Egyedül, a Krisztusért. Meg is volt a jutalma, mert nem
                        tudtak nélküle élni s visszahívták a száműzetésből megalázkodva, átadván
                        neki minden lelki hatalmat az életük felett.</p>
                    <p>László belemelegedett, csillogó szemekkel, szívből ömlő tűzzel beszélt. A
                        presbiterek egyre fokozódó áhitattal hallgatták, elkapta őket a pap heve,
                        büszkén érezték át hivataluk eddig nem is sejtett szépségét s a végén mind
                        fogadkoztak, hogy melléje állanak, vezesse őket köteles­ségük teljesítésére.
                        Meg is egyeztek közakarattal, hogy utcánként, szomszédság szerint ki hol fog
                        őrködni a lelkeken, a tiszteletes úr utasításai nyomán.</p>
                    <p>László boldog volt. Úgy-e, hogy meg lehet hódítani a nép szívét, ha van az
                        emberben hit és szeretet? - gondolta mámorosan a sikertől. - Kiábrándult,
                        öreg fapapok károgása csak, hogy a nép kemény, durva és érzéketlen. Mind
                        lélek ez, jóra szomjúhozó szegény szív, mindent lehet velük, ha van aki
                        vezesse őket! Most már engedte a fantáziáját, hogy repüljön. A házak elé
                        virágos kertek kellenek, ne csak a neve legyen Virágos a falunak, mint ma.
                        Az ablakokat meg kell nagyobbítani, hogy napfényt, tiszta levegőt kapjon a
                        család. A gyermekeket tisztogatni, gyógyítani kell. A Bibliát elő kell venni
                        a láda fenekéről, az ócska ruhák alól, meg a mester­gerendáról, ahol belepte
                        a pókháló. Olvasni kell belőle reggel munka előtt s este lefekvéskor azt az
                        isteni leckét, amit majd ő megjelöl. És énekelni kell a zsoltárokat otthon
                        is, ilyenkor, hogy tisztítsák a szívet a rossz indulatok, harag, káromkodás
                        mérgétől. Csak Krisztus követése vezet el a kocsmától a templomhoz. Csak ha
                        őt szeretik a fiúk meg a leányok, akkor tudják majd egymást is tisztán
                        szeretni s a szent házasságig magukat egymásnak megőrizni ártatlanságban.
                        Újév után megkezdi a konfirmándusok előkészítését: egy mintacsapatot fog
                        belőlük szervezni példaadásul, Istennek illatozó virágoskertecskét,
                        tisztességben és szeretet­ben. Csak vége lesz a háborúnak is egyszer,
                        ráfordul az illetékesek figyelme a drága népre, a falura, ahol a nemzet
                        igazi jövője rejlik, vége lesz ennek a tűrhetetlen zsúfoltságnak és
                        földtelenségnek... Elmondta, hogy mire készül, a lelkészekkel baráti
                        szövetséget fognak kötni népük érdekeinek védelmére... Meglássák, új világ
                        lesz itt, ha maguk is akarják és utánam jönnek!</p>
                    <p>Az emberek egészen elérzékenyültek s Dávid megszólalt:</p>
                    <p>- Az Isten segélje meg, tiszteletes úr, hogy bár a felét megcsinálhassa
                        velünk... De az a baj, hogy mi magunk se magunk sem vagyunk alkalmasak
                        reá... Lám csak itt a presbitériumban is nagy ellenségek ülnek, régi
                        haragosok. Hogy fognak ezek a szeretet dolgában munkálkodni, holott
                        eloltanák egymást?</p>
                    <p>Nagy mozgás keletkezett. Egy véresszemű öregedő gazda: Sós Mihály a pad egyik
                        végén, egy középkorú, szikár, lógóbajuszú ember: Varga Márton a pad másik
                        végén, egymásra pislogtak, kényelmetlenül fészkelődtek, morogtak.</p>
                    <p>László kérdezésére Dávid kimutatta őket. Valami családi perlekedés, régi
                        sérelem feküdt közöttük.</p>
                    <p>László érezte, hogy milyen kényes, nehéz feladat elé került. Békítőszavak,
                        erőszakolt látszat mit érnének itt?</p>
                    <p>Az emberek várakozással néztek reá.</p>
                    <p>- A presbiterek tanácskozása csak emberi erőlködés - mondta, mintha kitérne a
                        dolog elől. - Ha nem Istentől kérnek tanácsot, semmire nem mehetnek. Az
                        igazi presbiterium nemcsak a mások dolgával foglalkozik, hanem először is a
                        maga lelkével. Ezt úgy hívják: csendes óra. Ilyent minden héten kell
                        tartani. A lelkipásztor és presbitertársai együtt imádkoznak, az Isten
                        igéjét tudakolják és először maguk engedelmeskednek neki, hogy másokat
                        engedelmességre bírhassanak. Akarnak-e most ilyen csendes órát tartani
                        velem, atyámfiai?...</p>
                    <p>A presbiterek egyszerre rámondták, hogy igen.</p>
                    <p>László éneket diktált a zsoltáros könyvből s a kis szoba megtelt durva,
                        küzködő férfihan­gok­kal. De László a második versszakot is kívánta, aztán a
                        harmadikat, negyediket. Csodálatosan belejöttek. Az arcuk kipirult, a szemük
                        fénylett, a hangjuk meghatóan igyekezett simulni a dallamhoz. Az imádság
                        légköre beborította őket. László szívből imádkozott önmagáért, tár­saiért és
                        a gyülekezetért. Beleszőtte a haragosokat és könyörgött számukra a Lélek
                        kibékítő hatalmáért. Majd kinyitva Bibliáját, fölolvasta belőle: „Ne adjatok
                        helyet az ördögnek. A nap le ne menjen a ti haragotokon”. A harag
                        beszennyező, ördögi betegség, magyarázta. Mikor az este árnyai leszállnak,
                        meg kellene gondolnunk: ma sem békültem ki a felebarátommal, pedig ki tudja,
                        virrad-e még reám új reggel, hogy megtehessem? Ime, a harag által az
                        ördögnek adtam helyet a lelkemben, ahol minden hely Krisztusé, árulója
                        lettem Uramnak, aki jön, hogy számot kérjen tőlem, lépései, hogy döngenek a
                        szívem dobogásában, az éjszaka félelmes csendjében! Ha az Isten kegyelme még
                        egyszer fölvirraszt, a nap le nem megy többet az én haragom fölött!... Van
                        szent harag is: ahogy Krisztus haragudott a bűnre. Nem a bűnösre, akit
                        sajnált, szeretett, akinek megbocsátott, hanem a bűnre, amely megrontotta az
                        ő testvérét. Akik meg tudják gyűlölni a bűnüket, azok meg is tudnak
                        bocsátani egymásnak s az ördög helyét átadják szívükben a Szeretetnek, aki a
                        Keresztről uralkodik a világ felett.</p>
                    <p>Ismét imádkozott, aztán énekeltek, a végén áldást mondott rájuk. Ahogy a
                        fejek felemel­kedtek, mindenki a két haragosra nézett. A levegő megtelt
                        várakozással.</p>
                    <p>A haragosok lesütött feje lassan egymás felé fordult. Felálltak. Közeledtek.
                        A karjuk meg­rándult, nehezen emelkedett fel s fonódott össze a tekintetük.
                        Aztán hirtelen kezet fogtak, kemény szorítással.</p>
                    <p>A parasztok szeme harmatozott s mint a gyermekek, szótalan bámulattal néztek
                        Lászlóra. Vagy talán nem is reá, hanem rajta keresztül messze valahová, nagy
                        fényességbe... Ilyen csoda soha nem történt még Virágoson.</p>
                    <p>Megilletődve távoztak, szentül igérve, hogy mához egy hét ismét megtartják a
                        csendes órát, hogy vaj’ egy ördögöt megint megöljenek magukban.</p>
                    <p>Másnap reggel arra ébredt László, hogy esik az eső. Tegnap még csodaszép őszi
                        ragyogás volt. De ha már esik, bár esnék tisztességesen, ahogy máshol
                        szokott. Amit az ablakán ki­tekintve lát, maga a halálos reménytelenség.
                        Minden szétmosódott az ólmos szürkeségben, az egész világból csak ez a
                        nyúlós, kísérteties szürke semmi maradt. Nem látszik egy ház, egy domboldal,
                        egy fa az erdő szélén, sehol. Valahonnan a semmiségből hosszú szálak
                        eresz­ked­nek alá, végtelen, utálatos pókhálófonalak. Kín nézni, amíg a
                        földig érnek, a végük kedvet­lenül elcseppen s a szál visszahúzódik, mintha
                        a magasból valaki megrántaná. A föld rothadt, málladozott, hígult, folyni
                        kezdett, mint valami csúf kelevény.</p>
                    <p>Ma senkise jött a templomba. Edith se a gyermekekkel. Talán a gyermekek is
                        elmaradtak az iskolából. László alig tudott visszagázolni a templomajtóból a
                        házba.</p>
                    <p>Karó Pendzsi, vasvillaszemekkel méregetve a szürkeséget, sápítozott:</p>
                    <p>- Eztán már így lesz, amíg a hó le nem esik... A tiszteletes úr ma nem mehet
                        le az iskoláig, az szent. Falábon nem tud járni, máskép pedig belevész.
                        Ejsze elküldök valami kölyket a zsidó­hoz, egyér-másér. Köménylevest
                        csinálok, meg rántottát, ebédre...</p>
                    <p>Napokig így tartott. László életére megutálta a köménylevest meg a rántottát.
                        Pendzsi egyebet nem tudott előállítani, a kamara üres volt. Egy bátor kölyök
                        vállalkozott harmadnap, hogy cédulát visz Lászlótól Edithnek: nem tud
                        lemenni, ne várjanak reá. Választ is hozott, Edith írta, hogy ő is be van
                        zárva a szobájába, gyermek egy se jő az iskolába és soha ilyen szomorú nem
                        volt, mint most, maga se tudja, miért. Ezen a héten András se jön át, az
                        bizonyos. Gondoljon rám néha, - írta a cédula aljára - én azzal vígasztalom
                        magamat, hogy fölidézem a gondolatait, amiket fölolvasott. Ne utálja meg
                        Virágost azért, nem lesz mindig így.</p>
                    <p>Lászlónak nagy vigasztalására szolgált az Edith levélkéje. Eszébe se jutott,
                        hogy furcsálja, miért nem az Andrásra való gondolással vigasztalja magát ez
                        a menyasszony?... Meleg szellő libbent a szívére, vidáman dúdolni kezdett...
                        Édes Edith! - suttogta önkénytelenül.</p>
                    <p>A falu mintha meghalt volna, senki be nem nyitotta a parókia ajtóját
                        levélírásért, tanácsért, vagy csak úgy, kicsit beszélgetni. Pendzsi mord
                        fehérnép volt, naphosszat a kemence pad­káján gubbasztott magában
                        dörmögve.</p>
                    <p>László egy darabig azzal töltötte az időt, hogy papírra vetette munkatervét,
                        a falu megújí­tásá­ra. De tudja Isten, ezek a tervek is, melyek csillogva
                        ömlöttek ki a szívéből a presbiterek előtt, most olyan mereveknek,
                        papirosszagúaknak távoliaknak, szinte nevetségeseknek látszottak... Letette
                        a tollat, sétált fel s alá a szobában. Néha hozzányúlt egy könyvhöz,
                        kinyitotta, be­csapta, félrelökte. Nem ízlett semmi.</p>
                    <p>Mivel üthetik agyon ilyenkor az időt ebben a rettenetes faluban? - gondolta
                        dideregve. - A sötét lyukakban, a saját párájukban fuldokolva, világosság,
                        levegő, munka nélkül?... Ahogy elgondolta, mit csinálhatnak, a szája keserű
                        undorral megvonaglott, levágta magát a díványra s meredten nézte a
                        mennyezetet.</p>
                    <p>A padlásról, ahova a kölcsön-kukoricát öntötték, vídám hancúrozás
                        hallatszott. Egerek cincog­tak, nyargaltak a gabonában.</p>
                    <p>A tanulmány elment... Ezóta megkapta a professzor... Talán most olvassa...
                        Hátha azt mondja rá: marhaság!... Roppant gyengének tűnik föl most, ahogy
                        visszagondol reá... Szörnyű dolog így egyedül lenni... Ez a falu!... Ezért
                        isznak, kártyáznak, malackodnak az emberek... Mit is csinálnának egyebet?...
                        Szegény Edith, most hallgatja az Aranka locsogását, amíg el nem únja...
                        Aztán ülhet a szobájában, mint kalickájában a rabmadár. Milyen édes tőle,
                        hogy az ő gondolataival akar foglalkozni!... András csupa szív, nagyon
                        szereti, de Edithkének, mégis, olyan lesz mellette, mintha mindig esne az
                        eső. Ennek a leánynak egyéb is kell: szellem, gondolat, kultúra... Eh, az
                        egész élet nem ér egy fakovát!...</p>
                    <p>Még egy hét mulva is tartott a gyűlöletes szivárgás. Eljött a csendes óra
                        napja. Ez, egyedül ez tartotta a lelket Lászlóban. Gyönyörű, csodálatos
                        sikere volt. Hátha megismétlődik? Ahogy a multkor megfogta a lelküket, a
                        presbiterek bizonyára alig várják, hogy ismét jöhessenek. Átgázolnak a
                        latyakon, az biztos.</p>
                    <p>Fokozódó izgalommal várta őket egész délután, egész este. Csalódott. Nem jött
                        senki.</p>
                    <p>Ez olyan szörnyű volt, hogy azt hitte, világgá kell futnia innen.</p>
                    <p>Két nap mulva, esti szürkületben bekocogott hozzá egy ember, akit ugyan
                        látott már egyszer-kétszer, de közelebbről még nem ismert.</p>
                    <p>- Itt van Imbre bá’, a suszter - szólt be Karó Pendzsi a konyhából. -
                        Tiszteletes urat keresi.</p>
                    <p>László szinte felujjongott, hogy valaki mégis rányit ebben az átkozott
                        időben:</p>
                    <p>- Jöjjön csak be! - kiáltott megvídámodva.</p>
                    <p>Imbre bá’ szörnyen hasonlított egy vén gorillához. Fölhúzott vállai, hosszú
                        lógó karjai, a kurta lábak, a beesett homlok, az előreugró áll, a kicsi
                        pislogó szemek a nagy majomra emlékez­tettek.</p>
                    <p>Furcsa, ellenző nélküli szürke szőrsapkát vett le a fejéről, melyet ettől
                        fogva a kezében lógatott.</p>
                    <p>- Megkövetem a tiszteletes urat, - dörmögte rekedten - hogy bégyüttem. Csak
                        itt lakom a dombon, oszt’ az ablakán át láttam, hogy sétál fel-alá s nincs
                        senkije. Mondok, szomszédok volnánk, benézek hozzá, tán nem haragszik
                        meg.</p>
                    <p>- Dehogy haragszom - nyujtotta kezét László. - Jó ember maga, Imre bá’, hogy
                        ilyeneket gondol. Üljön, le.</p>
                    <p>Az öreg nehézkesen ereszkedett az eklézsia ládájára.</p>
                    <p>- Hm, hm, jó ember! - vigyorgott, fejét csóválgatva. A sapkájára nézett,
                        aztán Lászlóra:</p>
                    <p>- Ez onnan való - mondta. - A fegyházból. Enyedről.</p>
                    <p>László meghökkent:</p>
                    <p>- Csak nem azt akarja mondani, hogy fegyházban ült?</p>
                    <p>- Csakis! - bólintott Imre bá’. - Nem is egy napig, tiszteletes úr. Tíz
                        esztendőt egyvégtiben!...</p>
                    <p>- De hát mit követett el, az Istenért?</p>
                    <p>- Rég volt az! - merengett az öreg. - Húsz esztendeje is vagyon, hogy
                        elengedtek. Tegye ahhoz azt a tízet, akkor világos, hogy vagy harminc is
                        eltőtt azóta...</p>
                    <p>- Nem azért mondtam - szólt László. - Akármit csinált, megbűnhődött érte.
                        Aztán biztosan meg is bánta...</p>
                    <p>- Bánta a nehézség, megkövetem érte, tiszteletes úr! Sze’ nem akartam én.
                        Tiszta dolog, hogy nem akartam... Hanem az ördög oda tette azt a követ az út
                        szélére, éppen a kezem alá. Akkor is, hogy elhajítottam, álmomba se hittem
                        volna, hogy úgy talál. Talált pedig. Mindjárt meg is hótt.</p>
                    <p>- Ki volt az?... Ha már benne van, talán elmondhatná!</p>
                    <p>- Régi haragosom - legyintett Imbre bá’. - Rosszlelkű ember volt, mindenki
                        tudja. Minde­nemből kiforgatott. A vejem volt különben, de halálra verte a
                        leányomat. Elszáradt mellette. Hiába intettem, fenyegettem... A sírba tesz
                        engem is, azt izente... Oszt’ akkor ittam is egy keveset, ahogy mondám, oda
                        került az a szerencsétlen kő... Rég volt ez, tiszteletes úr.</p>
                    <p>- Családja van-e? - kérdezte László, hogy elterelődjék a beszéd.</p>
                    <p>- Senkim, tiszteletes úr. A feleségem már akkor se élt. Más gyermekem nem
                        volt. Annak se adott az Isten, annak a másiknak. Ott a fegyházban a
                        suszterségre tanítottak. Kicsi pénzem is volt, mikor kiengedtek... Azóta
                        tákolom itt a csizmákat, bocskorokot. Na, ma gondoltam: ihol a másik
                        árva!... Oszt’ itt vagyok...</p>
                    <p>- Nem igen láttam a templomban, Imre bá’.</p>
                    <p>Az öreg restelkedve morgott:</p>
                    <p>- Hát nem igen járok, tudja... Rég volt, de mégis tudják... Félnek is tőlem,
                        vagy mi az ördög. A lábbelit is csak úgy behányják az ajtón... Ha volna más
                        suszter a faluban, éhenhalhatnék tőlük. Hanem, ha adna nekem egy öregbetűs
                        bibliát a tiszteletes úr, jószívvel olvasnám.</p>
                    <p>- Lássa, lássa - mondta László, a karjára téve kezét. - Ha vágyik az
                        Istenhez, mégis csak el kell jönnie a templomba. Majd prédikálok olyat,
                        amiből megértik az emberek... Bibliát azért adok, meg is mutatom, mit
                        olvasson belőle. De a templom az igazi. Ne féljen, az emberek nem olyan
                        rosszak, meg fogják érteni, Imre bá’!...</p>
                    <p>Imbre bá’ köszönetet dörmögött, aztán hozzátette:</p>
                    <p>- Tiszteletes urat megértik... De nagyon!... A presbiterek ugyanvalóst
                        megértették...</p>
                    <p>- Nó, nó, arról lehetne beszélni - mosolyodott el László szomorúan.
                        Tegnapelőtt vártam őket, hogy együtt imádkozzunk s tanuljunk az Isten
                        igéjéből... Igérték, de senki sem jött közülük.</p>
                    <p>- Azért mondom - gyökintett a fejével Imbre bá’. - Igen megértették a
                        tiszteletes urat... Most szégyelik magukat, mert az egész falu kacagja.</p>
                    <p>- Mit? Miért? - csattant föl László sértődötten.</p>
                    <p>- Hát nem tudja!... Úgy kibékítette őket a tiszteletes úr, hogy hazamenet a
                        nagy szeretetben bé kellett nekik térni a kocsmába, áldomásra.</p>
                    <p>- Lehetetlen! - kiáltott fel László rémülten.</p>
                    <p>- Pedig úgy volt - erősítette az öreg. - Oszt ez még semmi. Hanem a két
                        haragos addig ivott a békesség örömére, hogy a végén csúful összeverekedtek,
                        bicskára kaptak. A többiek alig tudták szétválasztani, hogy el ne oltsák
                        egymást. Hát ezért nem jöttek többet, tiszteletes úr! Azt mondom én magának:
                        a régi harag, amit eltett az ember, még csak elpárologhat, de a hirtelen
                        békesség rosszabb a mennykőcsapásnál is!...</p>
                    <p>László megsemmisülten meredt a földre... Ez volt az ő nagy csodasikere!
                        Milyen ostoba, hiszékeny kölyök volt, hogy bízott az emberek lelki
                        megindulásában! Ezek a hazug állatok, ez a gyötrelmes, utolsó falu!... Bár
                        mosná el az átkozott mezőségi eső, hogy nyomuk se marad­jon! S bár
                        belefulladna őmaga is, méltó büntetésképpen, hogy ezekkel akart lelki
                        dolgokat művelni!</p>
                    <p>- Bizony, bizony! - vigyorgott Imbre bá’ a sapkáját lóbálva vidáman, mint aki
                        rég tisztában van a dolgok valódi értékével s nem érhetik többé kellemetlen
                        csalódások.</p>
                    <p> </p>
                </div>
               <div type="chapter">
                    <head>XI.</head>
                    <p>- Esik a hó, tiszteletes úr!... - kiáltott be vigyorogva Karó Pendzsi. Máskor
                        olyan volt, mint a szomorújelentés. De most minden ránca kacagott. Nem tudta
                        a begyében tartani, muszáj volt neki belekiabálnia ezt a gyönyörűséget az
                        alvó pap fülébe.</p>
                    <p>László, feje búbjáig a paplan alatt, falnak fordulva aludt, mintha soha többé
                        nem is akarna kifelé fordulni. Pendzsi rikoltására riadtan ült föl. A szeme
                        káprázott, úgy ragyogtak a falak, a mennyezet, a külső fehérség
                        visszfényében. Földöntúli üde, tündéri világosság volt, a szíve
                        megreszketett tőle.</p>
                    <p>Igaz, már tegnap, körmödzött a sár; nehéz felhők feküdtek a falura, de olyan
                        sötétség volt, mint az ítéletnapján. Ki hitte volna?</p>
                    <p>Felszökött az ágyból, nyakába kerítette a paplant, rádőlt az ablakdeszkára s
                        kitágult szemekkel ölelte magába a világot.</p>
                    <p>Hó, tiszta szűz hó, gyönyörű vastag égi bunda takarta a földet, a háztetőket,
                        a dombokat s hogy az ég hol kezdődik, azt csak odafönn, az erdőszél fekete
                        vonala mutatta. Fehér tenger - suttogta László, az egymásra boruló
                        lágyvonalú dombhullámokban gyönyörködve. A leve­gőben még szállingózott az
                        angyalok vánkosainak pelyhe, nagy, puha, keringő csillagokban.</p>
                    <p>- Edithke, lehullott a hó! - rontott be László az iskolába a nagy
                        újsággal.</p>
                    <p>- Alig vártam, hogy hírüladja! - kacagott a leány s a szeme ragyogott, mint
                        két zöld csillag.</p>
                    <p>- Menjünk sétálni, Edithke! - lelkendezett gyermekesen László, tanítás
                        után.</p>
                    <p>- Menjünk! - kiáltott föl Edith, kigyúlt arccal.</p>
                    <p>Nem gondoltak senkire, semmire, mámorító vágy borított el bennük mindent,
                        hogy bele­vessék magukat ebbe a fölszabadító fehérségbe.</p>
                    <p>Vidáman lábalták a havat, kacagtak minden ok nélkül, nem is a tüdejükkel, a
                        lelkükkel szívták magukba a friss, hideg levegőt.</p>
                    <p>- Furcsa, hogy mi még soha sem sétáltunk együtt - nevetett László, mikor a
                        falu felett, a temető akácainak szegélyénél állottak.</p>
                    <p>- Eddig nem is volt sétaidő - mondta Edith. - Aztán nem gondolja, hogy most
                        se kellett volna!</p>
                    <p>- Miért? - kérdezte László ártatlanul.</p>
                    <p>- Hát csak... Az emberek hamar készek a szóbeszédre...</p>
                    <p>- Ó, András, biztosan nagyot kacagna erre! Más meg mit számít?... Emelkedjék
                        a Mezőség fölé, Edithke. Nézze, nézze: milyen gyönyörű minden! A mult héten
                        majdnem meghaltam a szomorúságtól, a kételyeimtől. De ma ismét hiszek,
                        remélek, Edithke!... Ez a tisztaság, fehérség az Isten boldogító válasza,
                        győzelem a sár, a bűn fölött! Hallotta a keserves kudar­comat?... - fordult
                        hozzá, hirtelen elvörösödve.</p>
                    <p>A leány résztvevő mosollyal intett:</p>
                    <p>- Igen... De nem szabad abbahagynia... Maga túlságosan jó volt, bízó, a
                        szívét tette ki eléjük... Maga fiatal ember, László... De éppen ez a szép...
                        Túlságosan is meghatotta őket, megrésze­gedtek az igazságtól... Ez az egész.
                        Ne hagyja abba!</p>
                    <p>- Milyen jó maga Edith, hogy így vigasztal. Hogy így fogja fel... Nem, nem
                        csüggedek!</p>
                    <p>Amíg megkerülték a temetőt, boldogan süppedezve a hóban, László azon
                        gondolkozott, elmondja-e Edithnek a terveit? Igaz, mire azokból lesz valami,
                        Edith már Tóvölgyön lesz, az András házában. De hiszen Tóvölgyön is meg kell
                        csinálni ezeket. És Edithet minden úgy érdekli! Szíve nyitva van, hogy
                        befogadja. Hirtelen jött neki, sohase gondolt erre, de most, ahogy
                        szembekerültek a fiatal bükköserdővel a gazdasági udvar fölött, oda mutatott
                        s mese­látó szemmel tágulva reá, suttogta:</p>
                    <p>- Odanézzen, Edith! Annak az erdőnek a közepén kórház lesz, szanatórium! A
                        gyermekek meg fognak gyógyulni, a vérbajosok is, a tüdővészesek is! És
                        autóbuszjárat lesz az állomásig, hogy máshonnan is eljöhessenek, akiket a
                        barátaim küldenek... És nézze csak a patakot, Edith! Azt meg fogjuk
                        szabályozni. A piacot föltöltjük, kikövezzük. Sajnálom Mandula urat a
                        boltjával, de oda, látja, ahol a hídfő lesz, építjük majd a
                        Hangya-szövetkezet házát... A község­ház emeletes lesz, abban gazdakört,
                        olvasót létesítünk... Színpad is lesz benne, elő­adások számára, hogyne!...
                        És persze, a szanatóriumnak villanytelep kell s legyen szíves, ne kacagjon:
                        miért ne világítsuk a falut is villannyal?</p>
                    <p>- Nem kacagok, László! - suttogta Edith s a szeme mélyén fények
                        örvénylettek.</p>
                    <p>- Igen, igen - lángolt az ifjú pap. - Ne higyje, hogy túlságosan bízom az
                        emberek fogékony­ságában. De nem is csüggedek el többet a borús napokban.
                        Megtanultam. Folytatni fogom... Azt nem mondtam, de természetesen postánk is
                        lesz. És gazdasági iskolánk a Mezőség szá­mára... Tagosítani fogunk. A
                        grófot ráveszem, hogy mintagazdaságot rendezzen be a tanítás céljaira...
                        Azért fehér most minden, hogy akármit lehessen ráírni, mint az üres
                        papírra... Teleírom én az Isten könyvét élettel, szépséggel, boldogsággal!
                        Boldogsággal, Edith!... Maga sír, Edith?...</p>
                    <p>- Nem sírok. Szemembe hullt a hó. Azt törlöm... Dehogy sírok!</p>
                    <p>A kályha duruzsol Edith szobácskájában. Ajtóját kinyitották, rostélyán
                        keresztül pirosan süt ki a parázs fénye. Az ablakon bemosolyog az Isten
                        iratlan fehér könyve, kínálkozva, hogy meg­töltse valaki szép
                        gondolatokkal...</p>
                    <p>- A lélek még izgatóbb világ, ott még sokkal többet lehet építeni, mint ebben
                        a láthatóban - mereng Edith.</p>
                    <p>- Nem, - mormogja László álmodozva, - a lélek készen van. Föl van építve.
                        Hatalmas vár: Egyéniség vára. Azt csak meg kell ismerni.</p>
                    <p>- Mi van benne? - kérdi a leány, mesére váró áhítattal.</p>
                    <p>- Királyi pár lakik benne, Öntudat és Hit. És így vallanak egymásnak: „Csak
                        ha a te szemedbe nézek, - mondja Öntudat király Hit királynénak, - tudom,
                        hogy örökkévaló vagyok, ó, anyám, hitvesem!” „Csak ha benned gyúlok lángra,
                        - súgja vissza Hit királyné Öntudat királynak, - tudom, hogy miért vagyok,
                        ó, atyám, férjem.”</p>
                    <p>- És vannak gyermekeik is?</p>
                    <p>- De még mennyi!... Ott van a kékszemű leány, Emlékezet, aki mindent szebbnek
                        lát, mint amilyen volt. Ott a szárnyas fiú. Képzelet, aki látja azt, ami
                        nincs, de lennie kell... Van egy koravén fiok is, aki rendet tart a várban:
                        Értelem, csakhogy száraz és rideg fickó. Egy csomó szép leányuk övezi őket,
                        mint a gyöngykoszorú: Szelídség, Hűség, Igazság, Szabadság, Szeretet...
                        Mondtam-é, hogy a vár kacsalábon forog és olyan sebesen, hogy kívülről senki
                        se láthatja? Egy vak óriás hajtja körben: Akarat, akinek Értelem közvetíti a
                        király és királyné parancsait. Kettős aranyrúgó mozgatja a hajtógépet:
                        becsületnek és önérzetnek hívják. Az aranykulcs, amely hozzá vezet, mindig
                        Értelem nyakában függ. Jaj volna, ha valaki elragadná, mert Akarat nem
                        látja, ki parancsol neki... Egyszer már iszonyú baj lett ebből!</p>
                    <p>- Mondja el!</p>
                    <p>- Világóriás száz évig ostromolta Egyéniség Várát, de nem tudta bevenni, amíg
                        bent a várban el nem aludt Hit királyné, Öntudat király akkor sétálni indult
                        a bástyákon, hogy gyönyörköd­jék az ellenség tehetetlen dühében. De találja
                        ki, kit látott?... Emlékezetet kapta rajta, hogy kikandikál a világba s
                        ahogy rosszalóan a szemébe nézett, annak tükrében gyönyörűnek látott
                        mindent, amit valaha Világóriás kínált, csakhogy átadják a várat. Nagy baj
                        volt, hogy Képzelet kisurrant alvó anyja mellől s szintén hozzájuk
                        csatlakozott, pedig Hit királyné mindig mondta, hogy vigyázni kell reá,
                        szárnyai vannak, de nincs meggondolása. Ő meg a jövőbevetítve mutatott
                        ragyogó képeket apjának, palástját rázogatva előtte, amiket a Világ ad majd
                        cserébe ezért a rongy várért. Hiába, a király a királyné nélkül csak
                        félember volt, megszédült gyermekei varázsától. Ezt észrevették a várnépből
                        olyanok, akiket nem is igen vett eddig észre: Érzékiség, Mohóság,
                        Kíváncsiság, Kéjvágy, meg e féle rongyalakok. Ezek mindenkit föllázítottak.
                        Értelem későn érkezett, hogy lecsitítsa őket, leverték, letaposták, elvették
                        tőle az aranykulcsot, betörtek Akarathoz és ráparancsoltak: zúzd széjjel az
                        arany­rúgót! Mondtam, hogy Akarat vak volt. Vakon engedelmeskedett. Rettentő
                        öklével rásujtott a fínom rúgóra. A vár abban a pillanatban megállott. Kapui
                        messzerepültek sarkaiból. A rendülésre az a torony, amelyben Hit királyné
                        aludt, vele és leányaival együtt elsüllyedt a mélyben. Világóriás hadai
                        beözönlöttek Egyéniség Várába. Öntudat királyt megláncolták, homlokára
                        rabszolgabélyeget sütöttek, száz esztendeig szolgálta a Világot állati
                        sorban. Persze ne gondolja, hogy Világóriás hálás volt Emlékezetnek,
                        Képzeletnek meg a többieknek. Jutalmul moslékot, hamispénzt és
                        üveggyöngyöket adott nekik, aztán kikergette őket a várból. Valamennyien
                        lealjasodtak, disznópásztorok és gyepmesterek lettek.</p>
                    <p>- Mi lett a vége? - kérdezte Edith halkan.</p>
                    <p>- Világóriás már azt hitte, végzett Öntudat királlyal. Szegény király,
                        elfelejtkezve egykori méltóságáról, csak a halált várta. A Halál meg is
                        jelent előtte, a beomlott torony romjai között, ahová éjszakánként
                        leláncolták. „Csakhogy itt vagy” - sóhajtotta az egykori király. - „Úgy-e
                        megváltasz?” A Halál ölébe vette, megsímogatta s így szólt hozzá: „Figyelj
                        csak a mélybe: Mit hallasz?” „Gyermeksírást hallok” - mondta Öntudat s
                        elbutult arcán a régi fény derengett föl. „Mi az?” - kérdezte a Halált. „Hit
                        királynénak fia született - mondta a Halál. - Újraszült téged ott lenn a
                        mélyben, másodszor is. A vár föl fog szabadulni.”</p>
                    <p>- Gyönyörű mese volt - mosolygott Edith hálásan. - Köszönöm!</p>
                    <p>- Ne felejtse el, hogy azóta és mindörökké Egyéniség Vára az egyetlen
                        menedéke azoknak, akiket Világóriás üldöz... És ez a vár, ha akarjuk,
                        mindnyájunkban megnyílhatik azok számára, akiket szeretünk!</p>
                    <p>Edithtel történt valami, azt mindjárt látta László, mikor egy délután
                        benyitott hozzá. A szeme ki volt sírva. Idegesen reszketett.</p>
                    <p>- Ó, semmi, semmi - hárította el a kérdezősködést. - Ne törődjék vele! Én is
                        el fogom felej­teni... De mostanában nagyon érzékeny vagyok... Tudja,
                        Egyéniség Várában szoktam sétál­gatni... Világóriás megtámadott... Igaz,
                        hogy nagyon nyomorult katonáját küldte ellenem. Mégis fájt, mintha
                        besarazott volna...</p>
                    <p>- Mondja meg, mi történt? - unszolta László. - Nem tudom nézni, ha maga
                        szomorú.</p>
                    <p>Edith halványan mosolygott:</p>
                    <p>- Ó, kicsiség!... Csak az intéző... Azt hitte, én is Piros Mari vagyok.
                        Ajánlatot tett a maga módján! - Összerázkódott. - Utálatos ember! -
                        dideregte remegő ajakkal.</p>
                    <p>László agyát vérhullám öntötte el. Mintha arculcsapták volna, olyan harag
                        zúdult rá. Küzködve nyelte le:</p>
                    <p>- Ne vegye fel, Edithke! Műveletlen, otromba ember. Nem érheti fel a cipője
                        sarkát se magának!</p>
                    <p>- Nem is az! - rázkódott össze Edith. - De maga... Magát... Hogy mert magára
                        célozni, arra a tiszta, édes sétánkra, ott a temetőben?... Emlékszik,
                        mondtam magának...</p>
                    <p>László keserűen legyintett:</p>
                    <p>- Beszéljünk másról!</p>
                    <p>De azért egész este, még éjszaka is otthon, ez járt a fejében. Gonosz ember,
                        gondolta, álmatlanul forgolódva. Megsebezte ezt a szegény kicsi madarat. Ó,
                        nagyon jól el tudta képzelni, hogy mit mondhatott. Biztosan a félét, hogy ha
                        mennyasszony létére, a vőlegénye távollétében mással sétálgat, miért ne
                        tenné vele is?... Valami e félét. Talán csak rossz vicc volt, de mégis
                        szörnyűség.</p>
                    <p>Néhány nap mulva rányitott az intéző:</p>
                    <p>- Gyere velem az erdőre - mondta. - A kocsi itt áll a kapuban. Kimérem a
                        fádat.</p>
                    <p>László alig tudta legyűrni magában, ami forrott benne. De hát mit tehetett?
                        Elment vele.</p>
                    <p>A téli erdő fenséges csöndje gyógyítólag simogatta a lelkét. Ámult-bámult,
                        hogy mekkora dús erdőség létezhetik itt a kopár Mezőség peremén.</p>
                    <p>A szekerek már ott voltak. Az intéző kimérte a fát. Rakodni kezdtek, ők
                        visszafordultak a kocsival. Az intéző két térde közé támasztva tartotta a
                        vadászpuskáját. Dicsekedett vele, hogy milyen újmódi. Öt töltényre jár, csak
                        az első lövésre kell felhúzni, tovább önműködő. Mindössze egy kis
                        billentésre van szükség. S a kilőtt patronokat kidobja a kamrájából.</p>
                    <p>Közben egy szövevényes, sűrű erdőrész mellett vitt el az út. Az ágak
                        föltartották a havat, alattuk sötét, rejtelmes homály terjengett.</p>
                    <p>- Milyen titokzatos! - mutatott oda László. - Tündérmese jut az ember eszébe.
                        Itt nyáron bizonyosan a törpék játszadoznak Hófehérkével.</p>
                    <p>Az intéző vigyorogva mondta:</p>
                    <p>- Itt igen, itt lehet játszani, nemcsak a törpéknek... Itt a tanítónővel is
                        szépen lehetne játszani!</p>
                    <p>László nem tudta, mit csinál. Nem volt ura magának. Teljesen az ösztön
                        lángjában, kikapta a puskát az intéző térdei közül. Felugrott a
                        kocsiban.</p>
                    <p>Az intéző tátott szájjal bámult reá. Mi az ördög ez!</p>
                    <p>De abban a pillanatban nagy szürke varjú lebbent egy magas fa csúcsára.
                        László vállához kapta a puskát, s ugyanakkor már lőtt is. A varjú kerengve
                        bukdácsolt le az ágak között. Súlyosan puffant a földre.</p>
                    <p>Halálsápadtan eresztette le a fegyvert. Szeme kikerekedve meredt a
                        varjúra.</p>
                    <p>- Szép lövés volt! - dicsérte az intéző felszusszanva. - Az ördög tudta, hogy
                        ehhez is értesz!</p>
                    <p>László dadogva felelt, visszaereszkedve az ülésbe:</p>
                    <p>- A gimnáziumban tanítottak... katonák... célbalőni... Első voltam...</p>
                    <p>Ellökte magától a puskát. Tenyereire nézett, összerázkódott s a két oldalához
                        dörzsölte őket, mintha gyilkos vér szennyezte volna be.</p>
                    <p> </p>
                </div>
               <div type="chapter">
                    <head>XII.</head>
                    <p>Megjött a Jóska válasza. Azt olvassa László Edithnek, lelkendezve. Az
                        elhagyott városi világ, melyről új életének kibontakozása közben szinte már
                        elfelejtkezett, mintha nagyon régen látta volna, most ennek a levélnek
                        soraiból, mint a szélvész, zúdult reá. Minden kicsi szó izga­lomba hozta,
                        úgy érezte magát, mint a rab, akinek börtönébe hír jön arról az életről,
                        amelyből kitépték.</p>
                    <p>...A püspök haragszik reá, - írja Jóska - tönkretette magát, azt mondja,
                        eltemetkezett, eldobta a jövőjét... Egyébként az igazgató csalódott az
                        öregben, mert a Lászlóra halmozott panaszok és vádak tömegére a püspök
                        visszafordította a szót s kellemetlen kérdések egész sortüzét lődözte reá,
                        hogy vajjon mit és hogyan tett a fiatalember esetleges tévedéseinek helyes
                        kijavítására! A vádbeszédből ilyenformán védekező makogás lett s az igazgató
                        úrnak azt is tudomásul kellett vennie, hogy a püspök tiltakozik a
                        vallástanításba és nevelésbe való illetéktelen beavatko­zások ellen s nem
                        fogja sajnálni a fáradtságot, hogy a legkisebb megismétlődés esetén a
                        miniszter úrral folytasson erről a kérdésről egy kis baráti csevegést...
                        Lászlóra éppen csak azért dohog, hogy miért nem mondta el neki bizalommal
                        ezeket, amikor még segíthetett volna rajta s főként azt veszi rossznéven
                        tőle, hogy csak írásban mondott le a megbízatásáról s el se ment búcsúzni,
                        mintha őt ellenségnek tekintené. Nem is képzeled, - írta Jóska - hogy az a
                        marha igazgató, hogy beleheccelte az öreget a pártfogásodba. A kájzer tehát
                        mentesítendő kies falud zsírpecséteitől s az anyaföld édes sarától,
                        felhúzandó s a legelső alkalommal eljössz Atyánkhoz, helyrehozni
                        bűnödet.</p>
                    <p>- Látja! - kiáltott fel Edith halványan mosolyogva, egy kicsit féltékenyen
                        is, ahogy László tüzesen olvasta ezeket. - Ha nem tételez föl rosszat a
                        püspök úrról, sohase kellett volna ide süllyednie hozzánk!</p>
                    <p>Nem tehetett róla Edithke, az utolsó szava megcsuklott a lenyelt könny
                        keserűségében.</p>
                    <p>László megütközve nézett a szemébe. Edith kénytelen volt lesütni a
                        tekintetét.</p>
                    <p>- Maga elfelejtette, - mondta László a mutatóujját oktatólag felemelve - hogy
                        az ilyen utóla­gos bölcsesség éppen azt mutatja: a Gondviselés sokszor
                        kicsiségeken fordítja oda a kereket, ahova kell... Hála Istennek, hogy így
                        történt, Edith.</p>
                    <p>- Szóval... Nem bánta meg?</p>
                    <p>- Még nem... És azt hiszem, sohasem... De olvassuk tovább, Edith. Nézze csak,
                        mi van itt! Ó, ha igaz lenne!... Felháborító, írja Jóska, hogy az
                        úgynevezett barát csak másoktól és véletlenül tudja meg: a falusi
                        tiszteletes úr tudományt művel. Az egyetemre járó teológusok azt
                        rebes­getik, hogy filozófiai atyaúristened valami afélét mondott nekik:
                        vegyenek majd példát rólad, ha falura kerülnek. Ott is lehet dolgozni, mert
                        Te mostanában küldtél neki egy tanulmányt, amit érdeklődéssel olvas...</p>
                    <p>- Lássa! - gyúlt ki Edith tapsolva. - Andrásnak igaza volt, az öreg el van
                        ragadtatva!</p>
                    <p>- Honnan veszi, hogy el van ragadtatva? - vonta föl szemöldökeit László. -
                        Itt csak az van, hogy érdeklődéssel olvassa.</p>
                    <p>- Na?... Ha egy olyan ember érdeklődéssel olvassa, az bizonyosan csak a
                        legjobbat jelentheti... Maga nem tudja, hogy ki és mit ér
                        tulajdonképpen?</p>
                    <p>- Olvassuk tovább - merült bele László sietve a sorokba. - Itt megint a
                        fiúkról beszél... Futóné habozott, hogy ne vegye-e ki az én székem
                        ülődeszkáját is, mintha elestem volna, de aztán csak odatámasztotta az
                        asztalhoz. Nagyszerű asszony!... Itt valami új pálinkáról van szó... A város
                        még piszkosabb, mint volt... Jóska magántanári előadásokat tart a teológián,
                        keleti nyelvekből. Na, ennek igazán örvendek, csak nem hagyja el magát ő
                        sem!... Végre! Hallgassa csak: - Hogy kurzust rendezzünk a tavasszal, kiváló
                        mezőségi kollégáid számára? És hogy azon én is résztvegyek, mint tudományunk
                        egének gyér csillagai között a legtündöklőbb? Legyen, fiam. A sikerben nem
                        bízom ugyan, de annál inkább érdekel a faluval kötött házas­ságod. Remélem,
                        már áldott állapotban van. Szóval ott leszek, csak tudjam hol és mikor vár a
                        híres mezőségi hintó a négy lóval, huszárral a bakon?...</p>
                    <p>László izgatottan felugrott s örömében mindenbe beleütközött, ahogy a parányi
                        szobában nyargalni szeretett volna.</p>
                    <p>- Ezt Andrásnak is hírül kell adni!... Nem várhatunk vele négy napig, amíg
                        átcammog ide a maga öreg medvéje. - Hirtelen a homlokára ütött: - Milyen
                        idea! amint nagy esperesem mon­daná, Edith!... Mit szól hozzá: Ne menjünk át
                        Tóvölgyre, hogy megmondjuk neki?... Gyö­nyö­rű rövid séta az egész, ebben a
                        csodatélben!... Mit néz úgy rám? Már megint mezőségi lett?... Ez más,
                        egészen más. A vőlegényéhez csak elkísérhetem?...</p>
                    <p>Edith egy pillanatig gondolkozott, aztán megrázva vállait, fölkacagott:</p>
                    <p>- Igaza van! Csak nem fogunk egy ilyen szép sétát föláldozni azért, mert
                        esetleg valami buta ember?! Szólok Arankának, aztán menjünk!</p>
                    <p>Edith ökleit kis bundájának zsebeibe süllyesztve, katonásan lépdelt László
                        mellett a ropogó hóban. Amíg a falu végére értek, nem szólt egy szót sem.
                        Csak nézett előre, elszántan. De ahogy kiértek a házak közül s az út
                        befordult az erdőszél fái közé, megelevenedett. Nagyokat lélekzett a pompás
                        hidegből, arca kipirult, szemei sárgásan csillogtak, lelkendezve lihegte: -
                        Milyen gyönyörű!... Milyen gyönyörű!...</p>
                    <p>A fákon vastag zúzmara ült, mintha szikrázó csillagokkal volnának behintve. A
                        mélységes csöndben az ember minden pillanatban várta, hogy valami csoda lép
                        ki az útra az erdő homályából. De csak egy nyúl ugrott ki előttük. Hirtelen
                        megállt, leereszkedett a combjaira, kíváncsian nézte őket, kedvesen mozgatva
                        füleit. Ők is megálltak, hogy el ne riasszák. Még a lélekzetüket is
                        visszatartották, nehogy megijedjen. De a nyúl mégis észbe kapott, hirtelen
                        összerezzent, fölpattant s egy ugrással a bokrok közé vetette magát.</p>
                    <p>- Édes volt, - mondta Edith.</p>
                    <p>Egy lélek nem járt az úton, mintha csak ketten lennének élők az egész
                        világon. A hó elnyelte lépéseik neszét. Álmában lépked így az ember s az
                        egész erdő olyan, mintha álom volna.</p>
                    <p>De már vége is van. Az út kikanyarodik belőle, le egy lejtőn, keskeny
                        patakmederbe, azon túl meredeken kígyózik föl annak a kopár hegynek oldalán,
                        ami Edithet elválasztja Andrástól.</p>
                    <p>Miközben lassan fölkapaszkodnak rajta, László kezét nyújta Edithnek egy-egy
                        csúszósabb helyen s aztán megállnak, visszatekintve az erdőre s azon túl a
                        virágosi toronyra, amely a dombok fölött kinyújtva karcsú nyakát, vigyázza
                        őket.</p>
                    <p>Jó melegük van, mire elérik a hegy tetejét. A kurta decemberi nap gyorsan
                        közeledik a vége felé. Fehér dombhullámok messze kitáruló tengerére szürkén
                        borul az ég burája. Sietniük kell, hogy elérhessék Tóvölgyet. Ott fekszik
                        lenn a katlan fenekén. Kéménynélküli szalmatetői alól hosszú kék fátylakban
                        leng a füst. László a tavat keresi, amiről elnevezték.</p>
                    <p>- Tó nincs - mondja Edith. - A völgy maga olyan, mintha egy tónak a teknője
                        lenne. Valaha, ki tudja mikor, biztosan az is volt.</p>
                    <p>A falu füstje, mintha csak bizonyítani akarná ezt, szétterül a házak felett,
                        imbolyogva simul el s csendesen hullámzik, igazi víztükör módjára.</p>
                    <p>Csak egy nagy ház áll ki belőle, kerek dombocska tetején, kopasz sötét fák
                        között, mint kis sziget az árban. Mikor alatta mennek el, a tornácán
                        megpillantják Szilveszter urat, zöld kalapjában és zekéjében. Kezeit
                        zsebredugta, mereven néz el a falu fölött, arcán szürke unalom. Néha köp
                        egyet, le a hóba.</p>
                    <p>András nem akart hinni a szemének, ahogy pirosan, kimelegedve, kacagva
                        rárontottak az udvaron, ahol az óriás fát aprított. Csak száját tátotta
                        rájuk, amikor puffantak rajta a mellének röpített hógolyók.</p>
                    <p>Aztán elejtette a fejszét, olyant rikoltott, hogy az öreg akác ágairól rémült
                        károgással rebben­tek föl az elpihent varjak, odarohant s rettenetes
                        karjaival egyszerre ölelte mellére mindkettő­jüket.</p>
                    <p>A lábuk nem is érte többé a földet, míg csak benn nem voltak a szobában, mert
                        András egyszerűen úgy vitte be őket oda, a karjaiban.</p>
                    <p>Igazi boldog este ígérkezett Edith jövendő otthonában. Látnivaló volt, hogy
                        itt minden őreá vár. Nem az Imre János agglegénybarlangja volt ez, sem a
                        magányos falusi ember elhanya­golt, rideg éjjelitanyája. András úgy
                        gondozta, mint egy kis templomot, melyben a láthatatlan lélek lakik. A padló
                        tisztára súrolva valami kedves sárga színnel s beborítva fehér csergékkel.
                        Üveges ajtón, kicsi ablakokon már mindenütt Edith kézimunka-csipkefüggönyei.
                        Falon, íróasztalon, éjjeli szekrényen Edith és Edith, a fényképein dátumok,
                        amikor megörökítették. A vaskemencében vígan pattogott a kukoricacsutkák
                        parázsára rakott tűz. Mikor a virágosernyő­jű függőlámpából szétáradt a
                        puha, sárga fény, megszelidítve a meszelt falak fehérségét, az egész kicsi
                        szoba maga volt a testetöltött gyöngédség és szeretet, amely ebben a
                        bolonderejű nagy gyermekben Edith számára halmozódott föl.</p>
                    <p>- Most csak ebben lakom, - magyarázott András. - De így-úgy, be van már
                        rendezve a többi is. Persze, csak ahogy én gondoltam. Majd Edith kidobja,
                        ami nem tetszik neki s mást veszünk. De azokban most hideg van. Ne nézzétek
                        meg.</p>
                    <p>Edith bólintott s kíváncsiság nélkül, engedelmesen leült az asztal mellé.
                        Lászlót ez valahogy bántotta. Úgy érezte, megsértené Andrást, ha nem
                        érdeklődne.</p>
                    <p>- Én megnézném, - mondta halkan. - Egyszer majd nekem is be kell
                        rendezkednem. Hadd lássam, te hogy csináltad?</p>
                    <p>András látható örömmel, készségesen ugrott föl:</p>
                    <p>- Jere.</p>
                    <p>Edith ekkor csendesen lehajtotta a fejét, mintha az asztalterítő mintáit
                        vizsgálná s nem mozdult.</p>
                    <p>László Andrással benyitott a szomszéd szobába. Ebédlő volt, nagyon egyszerű,
                        de kedvesen, gondosan elrendezve. Ebből nyílott még egy másik. András csak
                        megpattintotta az ajtóját s mire László egy pillantást vetett bele, be is
                        csukta.</p>
                    <p>László megérezte a nagy gyermek oktalan zavarát. Látta egymás mellett a két
                        ágyat. Dícsérte az ebédlőt s visszamentek Edithez.</p>
                    <p>András azzal az örömmel és lelkesedéssel hallgatta végig Jóska levelét, ahogy
                        azt László várta tőle.</p>
                    <p>- Szép napok lesznek, alig várom! - jelentette ki mosolyogva. - De azt
                        kikötöm, hogy egy délutánt az egész társaság nálam fog eltölteni. Meglátod,
                        milyen házigazda vagyok én, ha akarom. Flekkent fogok sütni nektek a
                        kertben, a diófa alatt. Remélem, Edithke segíteni fog?</p>
                    <p>A leány szótalanul bólintott.</p>
                    <p>Eközben András, mint egy új Robinson, mindenféle jót hordott ki a kamrájából.
                        Még igazi teája is volt, nem szederlevél, amit mostanában isznak, hanem
                        igazi, békebeli tea. Biztosan azt is Edithnek szerezte be, ki tudja, milyen
                        régen!</p>
                    <p>A csészék ugyan nem egyformák voltak, egyik nagy, másik kicsi, az egyiken
                        Vilmos császár és Ferenc József együtt, a másikon virágok közt hentergő
                        amorettek, de a fő az, hogy voltak csészék, tányérok, kanalak, még
                        kockacukor is, valami húsz darab.</p>
                    <p>- Igazán te magad vagy ez, Andriskám? - csodálkozott László. - Minden jót
                        hittem rólad eddig is, de ez több a soknál!</p>
                    <p>- Dehogy is én vagyok! - mormogta András - Nem én vagyok ez, hanem Edith!</p>
                    <p>- Maga szerezte be? - fordult László a leányhoz.</p>
                    <p>Edith a fejét ingatta, elgondolkozva szólt:</p>
                    <p>- Nem... Nem én.</p>
                    <p>László megsímogatta az András karját:</p>
                    <p>- Most már értem...</p>
                    <p>- Ki vagyok fáradva, - rebegte Edith, a homlokát végigsimítva. - Nem tudom,
                        az a hideg levegő ott künn s ez a meleg itt benn... egészen elbágyasztott...
                        Ne haragudjanak! - kiáltott fel hirtelen. - Nem tehetek róla... Én... én...
                        sírni fogok...</p>
                    <p>Már rá is borult a karjaira az asztal fölött s kitört belőle a zokogás.</p>
                    <p>A két fiú megrettentve ugrott hozzá, szólongatták, vigasztalták, kérték, hogy
                        dőljön le a díványra. Nagyon meg voltak ijedve. László vádolta magát:</p>
                    <p>- Én vagyok az oka! - hebegte Andrásnak. - Én vettem rá, hogy átjöjjünk. Nem
                        tudtam, hogy sok neki... Bocsásson meg, Edith!... Bocsáss meg, András!...
                        Csak nem hült meg, Edithke?</p>
                    <p>Edith azonban éppen olyan gyorsan tért magához, mint ahogy az előbb
                        elvesztette önuralmát.</p>
                    <p>- Nem, ne féljenek... Már jobban is vagyok... Csak egy kis gyöngeség volt...
                        Ilyen haszontalan teremtések a leányok!</p>
                    <p>Megtörölte szemeit, rájuk mosolygott. Fölugrott, tüzes buzgalommal kezdett
                        asztalt rendezni. Andrást vízért futtatta, teát főzött, beszélt az erdőről.
                        Egyéniség Váráról, László terveiről, a tavaszi kurzusról, gyorsan, ugrálva,
                        tüntető élénkséggel. András jámbor szívét hamar sikerült is megcsalnia, de
                        Lászlónak borzongott a gerince, ahogy hallgatta. Edith hangjának az a furcsa
                        muzsikája, ami az első estén már megragadta a figyelmét, most különösen
                        kettévált. Az a húr, amely mindig ott rezgett a mélyén, mint egy kísérve a
                        másiknak dallamát, most külön, bánatosan, idegenül hangzott a vidám csevegés
                        alatt.</p>
                    <p>De azért, idő múlva, helyreállt a hangulat, az este szépen sikerült, András
                        igazán boldog volt s jó későre szánták rá magukat, hogy
                        visszainduljanak.</p>
                    <p>András természetesen elkísérte őket, most is csak azzal a vékony pálcával a
                        kezében, ahogy szokta. Valahol nagyon magasan, messze az ég ködei fölött
                        vándorolt a hold, de fénye mégis átszivárgott a szürkeségen s az éjszaka
                        megtelt valószínűtlen, titokzatos derengésével.</p>
                    <p>Útközben Edith arról beszélt, hogy ez a kép egy gondolatot ébresztett benne.
                        A falusiaktól pénzt kapni semmi célra nem lehet, még ha a legjobb is. De ha
                        látnának valamit, amit még nem láttak, ami felkeltené bennük a csodálkozó
                        gyermeket, valami megelevenedett mesét, bizonyára megfizetnék érte azt a kis
                        belépődíjat, amit ők megállapítanának. Abból aztán lehetne valamit kezdeni.
                        A szegény gyermekeknek irkát, írószert, ábécét szerezhetnének, vagy egy kis
                        patikát a betegeknek, vagy a harctéren levő katonáknak ajándékot. Ez még a
                        legjobb! - kiáltott fel élénken. - Anyagot vásárolhatnánk, hogy melegítőket
                        kössünk nekik. Az asszonyo­kat összegyüjteném, megtanítanám reá és közben
                        lehetne nekik tanítást adni mindenféléről, ami úgy hiányzik. Maga írhatna
                        egy mesejátékot, - fordult Lászlóhoz egy aféle Egyéniség Várát, de persze
                        olyant, amit a gyermekek megtanulhatnának és előadhatnának. Ruhákat
                        csi­nálunk nekik mindenféle maradékból, színes papírból, meg fakardokat
                        aranyozva, ezüstözve. Az az Imre János csinálhatna nekünk díszleteket... És
                        András megépíthetné a színpadot, a nagyobbik iskolateremben... Mit szólnak
                        hozzá?</p>
                    <p>Edith ezzel elvetette a magvát egy karácsonyig növekvő izgalomtermésnek. A
                        mese megszö­vése izgatta Lászlót, a díszletek meg a színpad dolga Imre
                        Jánost és Andrást. A ruhaügy Arankát, a szereplők kiválogatása és betanítása
                        Edithet, akit Lászlóval együtt minden részlet és az egész vállalkozás is
                        izgatott.</p>
                    <p>A mesében voltak királyok, királyleány és pásztorlegény, királyfi és
                        tündérkisasszony, boszor­kány, ördög, manó, táltos, bűn és bűnhődés, igazság
                        és győzelem. A ruhák között sze­repeltek királyi palástok Aranka régi
                        ágyterítőiből, leánykori boájának hermelin gyanánt való alkalmazásával,
                        vitézi öltözetek papírcsákókból, ezüst papundeklivértekből, festett
                        fakardok­ból és seprőnyelekből alakított félelmes alabárdokból. Az ördögök
                        régi kabátok fekete glott­bélésében rémítgették a halandókat. A manók
                        szakálla igazi kenderből volt s a tündérek krep­papírban pompáztak, mintha
                        kitárt szárnyú megmerevedett pillangók lennének. Imre János elemében volt,
                        elképzelhető és elképzelhetetlen anyagokból hátteret, kulisszákat varázsolt
                        elő, kifestve őket Mandula úr boltjának minden színes és oldható
                        portékájával, királyi várat, poklot, tróntermet és parkot teremtve,
                        természetesen mind keleti stílusban. András fűrészelt, gyalult, kalapált,
                        ragasztott, szegzett, egymaga pótolva egész sereg munkáskezet. Látni kellett
                        volna Arankát, hogy mint hömpölygött ide-oda buzgalmában, hogy varrt,
                        kritizált és lelke­sedett.</p>
                    <p>Ahogy a kiválasztott gyermekek szétvitték a házakba a csoda hírét, a falu is
                        megtelt izga­lommal. Ilyen még nem történt Virágoson. A közvélemény
                        megoszlott. Voltak öregek, akik rosszalóan csóválták a fejüket, hogy a pap
                        mit törődik ilyen kisded játékokkal? Voltak, akik azt tartották, hogy e
                        mögött valami egyéb van. De ahogy a gyermekek előrehaladtak a szere­pek
                        tanulásában s beleélve magukat a mesébe, otthon is királykisasszonyt,
                        tündért, ördögöt játszottak, a mese édes láza terjedni kezdett a felnőtt
                        örök gyermekek lelkében is. Minél közelebb jött a karácsony, annál
                        csodaváróbb hangulat ömlött el a falun.</p>
                    <p>Edith és László megtanulták, hogy más dolog felidézni a szellemet és más
                        dolog megbirkózni vele. A szereplők kiválogatása nemcsak örömöt és
                        büszkeséget eredményezett gyermekek és szülők körében, hanem a mellőzöttek
                        keserűségét, haragját, nyelvelését is útjára indította. Edith nem egyszer
                        nyitott be arra az iskolába, hogy sűrű pofonok csattognak a vetélytársak
                        között s a tündérjelöltek rikácsolva kaparnak egymás szemébe. László nem
                        egyszer kapott rajta asszonyokat, hogy csipőre tett kézzel, pulykavörösen
                        elemezték egymás gyermekének színpadi képességeit. Sőt hír szerint még a
                        kocsmában is történt egy összeakaszkodás a felett, hogy a főszerepek milyen
                        alapon illetik meg a gyermekeket: állítólagos tehetségeik, vagy a szülők
                        vagyoni helyzete és első-gazda-mivolta szerint?</p>
                    <p>Volt egy pillanat, mikor már-már úgy látszott, hogy ez az ártatlan játék
                        összeomolván, romjai alá fogja temetni az egész falut.</p>
                    <p>De lassacskán mégis elsimultak a hullámok. Némi megalkuvás árán. Öttel több
                        tündér, tízzel több ördög: miért ne? Utóvégre egy öreg királynak lehet több
                        fia is. Udvarhölgyben csak­ugyan kicsinyesség volna fukarkodni. Megindult az
                        ellenáramlat. Imre János a száját tátotta s András sűrűn dörzsölte a szemét:
                        igazán eljött a csodák kora?... Mert a János bák, Marci bák, Pista bák, Sára
                        nénők, Zsuzsi nénők, Rebi nénők valóságos koronákat, húszfilléreseket és
                        krajcárosokat nyögtek elő szalmazsákból, kötények csücskéből, mivelhogy
                        újabb színes papír, aranyfüst, görögtűz, festék és egyéb anyagszükséglet
                        beszerzése nélkül az ő Jancsikájuk, Marcikájuk, Pistukájuk, Sárikájuk,
                        Zsuzsikájuk és Rebikéjük semmiképpen nem vehető fel a szereplők közé.</p>
                    <p>Az igazi baj azonban ott volt, hogy a királyleány is, a pásztorlegény is,
                        akiből csodamódon gyönyörű királyfi válik, mégis csak egy kellett a meséhez.
                        Már pedig mindenki azt szerette volna, hogy az az egy az övé legyen.
                        Mélyreható tanácskozások folytak e fölött a rendező­bizottságban. Végre
                        Lászlónak az az ötlete támadt, hogy ezt az irígylésreméltó párt ne az
                        iskolás­gyermekek közül válasszák, hanem a már onnan kikerült serdültekből.
                        Az már más, nyugodtak meg némi gondolkozás után az emberek, mikor ez a
                        fordulat nyilvánosságra jutott a faluban. A fiúk közül nem is volt nehéz
                        választani, kicsi Dávid versenyen felül állott, mind apjának kurátorsága és
                        első-gazda-volta, mind saját szépsége és okossága következtében. A falu
                        igazságérzete egyhangúlag megnyugodott ebben s csak néhány asszony
                        kifogásolta nagy­mosás közben, hogy Kati igen magasan hordja az orrát máris,
                        mi lesz még ezután?...</p>
                    <p>A királyleánnyal azonban másként állt a dolog. Arra akár harminc süldő is
                        versenyképesnek tartotta magát.</p>
                    <p>A mentő gondolat Edithben ragyogott föl. Mandula Rákhel lesz a királyleány,
                        senki más. Először, mert keleti szépség. Másodszor, mert Jókai-szerelme
                        folytán máris a mesében él, nem a világban. Harmadszor, mert
                        kisasszonyszámba megy a faluban, tehát mindenki más vissza­vonul előle. És
                        negyedszer: mert Mandula úr elindult szokásos uzsoraszedő körútjára, s
                        Manduláné nagy megkönnyebbülésére csak karácsony után kerül haza. Ő a
                        világért se engedné, de a mama a legnagyobb örömmel.</p>
                    <p>Lászlónak nem kis fáradságába került, amíg kicsi Dávidot rávehette, hogy
                        pásztorlegény és utóbb királyfi legyen.</p>
                    <p>- Én pap akarok lenni, tiszteletes úr, - vallotta be Dávidka pirúldozva. -
                        Hány esztendő kell ahhoz, tiszteletes úr?</p>
                    <p>Mikor László megmagyarázta neki, hogy ahhoz előbb a gimnáziumot kell
                        elvégeznie s aztán a teológiát, kicsi Dávid búsan ejtette le a fejét:</p>
                    <p>- Akkor nem leszek én semmi, tiszteletes úr... Eltart az tízesztendeig is.
                        Addig pedig a kisasszony...</p>
                    <p>- Miféle kisasszony? - csodálkozott László. Kicsi Dávid zavarba jött.
                        Makogott, vörösödött.</p>
                    <p>- Hát csak úgy mondtam, - nyögte lesütött szemekkel.</p>
                    <p>- Ej, - veregette meg az arcát László - tán biza Rákhel kisasszonyra vetetted
                        a szemedet, Dávid fiam!</p>
                    <p>A fiú hallgatott egy kicsit, furcsán rántott a vállán, a szeme ravaszul
                        megcsillant:</p>
                    <p>- Ne mondja meg apámnak, tiszteletes úr... Miért ne?... Igaz, hogy zsidólány,
                        de gazdag s szép... Miért ne? - ismételte nyakig vörösen.</p>
                    <p>- Hát erről még beszélünk, Dávidka, - mondta László - csak mi ketten,
                        férfiak. Az ilyent jól meg kell gondolni. Attól félek, nem való Rákhelke
                        falusi gazdasszonynak. Aztán az apja tán oda se adná neked. A zsidó ember
                        furcsán gondolkozik erről...</p>
                    <p>- Hiszen nem sürgős, - bólintott Dávidka.</p>
                    <p>- De ha így van a dolog, miért nem akarsz szerepelni vele! A mesében éppen
                        egy pár lesztek. Persze ez csak játék, Dávidka... Talán igazad van!... Ő
                        tud-e róla?...</p>
                    <p>- Már hogy tudna! Rám se nézett eddig, oszt félek, hogy most kicsúfolna...
                        Azt már nem, tiszteletes úr!</p>
                    <p>- Így jobb, - mondta László elgondolkozva. - Megbeszélem Edith kisasszonnyal,
                        Dávidka. Ha ő úgy gondolja, vállald el.</p>
                    <p>- Ha ő úgy gondolja... legyen, tiszteletes úr, - mormogta kicsi Dávid a
                        földre nézve.</p>
                    <p>Edith úgy gondolta. Miért ne? - mondta Lászlónak. - Kedves ez a kicsi Dávid,
                        hogy efélékre gondol. Látszik, hogy nem olyan közönséges gyermek, mint a
                        többi falusiak. Igazán jó volna, ha tanulna. Én ezt a Rákhelke-dolgot csak
                        úgy nézem, mint az ő nagyobbratörését.</p>
                    <p>- Ha a háborúnak vége lesz, - gondolkozott László hangosan - ezt a gyermeket
                        megpróbálom taníttatni a városban.</p>
                    <p>Rákhel boldogan vállalkozott a királyleányságra s kicsi Dávid is ráállt a
                        játékra, ahogy Edith szólott neki. Csak elcsodálkoztak rajtuk a próbák
                        alatt. A lusta, álmodozó, hízékony kicsi Rákhel a megelevenedett mese
                        légkörében egyszerre kivirult, mintha haza érkezett volna. Élénken, lobogva,
                        természetes ösztönösséggel beszélt, énekelt, játszott, sírt és kacagott.
                        Valami rejtelmes szépség virágzott ki az arcán, tényleg emlékeztetett régi
                        mesék keleti hercegnőire. Bevált Dávidka is, gyors eszű, élénk képzeletű
                        legénykének bizonyult. Benne viszont az ősi paraszti szépség érvényesült. De
                        azt László nagyon jól észrevette és meg­figyelte, hogy kicsi Dávid vagy nem
                        tudja jól a valóságot, vagy szándékosan hazudozott, vagy mind a kettőt
                        egyszerre. Akár a mese tette, akár nem, a színpadon fordítva állt a dolog,
                        mint a fiú vallomásában. A leány majd elnyelte szemeivel Dávidkát. Művésznő
                        se csinálhatta volna jobban, ahogy megreszketett és fölsikoltott, mikor
                        Dávidka a szerepben lehányja gubáját s kiderül, hogy gyönyörű királyfi.
                        Ellenben a legényke a legnagyobb közönnyel viseltetett mesebeli szerelmese
                        iránt. Edith legalább százszor rászólt a próbák alatt, hogy ne őt, hanem a
                        királykisasszonyt nézze, akinek bevallja, hogy szereti.</p>
                    <p>Az előadás gyönyörűen sikerült. Edithnek igaza volt. A nehéz parasztok, mint
                        a gyermekek, versenyeztek a helyekért s könnyelmű lázban felülfizetést
                        ígértek, ha bejuthatnak.</p>
                    <p>A karácsonyi nagyhetet megelőző szombaton volt az első előadás, de a falunak
                        még a harmada se juthatott be, hogy megnézze. A nagyhét azonban elvágta a
                        további lehetőséget.</p>
                    <p>Viszont a karácsonyelőtti napokban már Mezővásárról és a környező falukból is
                        követeket küldtek Lászlóhoz, hogy az ünnepek alatt ismét adják elő a
                        mesejátékot, mert mindenki látni akarja. Így még háromszor kellett
                        megismételni a dolgot, mind a három ünnepnap estéjén. Ilyen csodát nem
                        látott még ez a mezőségi világ: a holttenger halottjai, az uraktól kezdve a
                        béresekig feltámadtak reá. András, mint pénztáros, élete legbüszkébb és
                        legsikeresebb szere­pét töltötte be. Reszkető ujjakkal számolták össze
                        hárman a pénzbeli eredményt és szószerint igaz volt, hogy egyikük se látott
                        még ekkora summát egyszerre életében.</p>
                    <p>- Mennyi jó lesz ebből! - ujjongott Edith tapsolva.</p>
                    <p>András áhítattal nézve Lászlóra, prófétált:</p>
                    <p>- Meglátod Edithke, László a Mezőség apostola és reformátora lesz!</p>
                    <p>Edith komolyan bólintott hozzá. László pedig elpirult és szégyelte magát.</p>
                    <p>A Karácsony olyan volt, mintha a mese folytatódna a valóságban.</p>
                    <p>András a szentestére átjött Edithkéhez, a karácsonyfát ott állították fel az
                        ő szobájában. Aranka könnyezett egy kicsit az ura után, de egyébként
                        zavartalan mély örömmel gyönyör­ködtek az apró gyertyák lángjaiban s az
                        áhítat alatt, amit László tartott, az isteni szeretet nagyobb valóság volt
                        számukra, mint az a gyűlölet, mely ugyanekkor tombolt künn a harc­terekké
                        nyomorodott világban.</p>
                    <p>Legátus is jött Virágosra. Nem teológus, az nem jutott. Hanem egy kis
                        gimnazista a városból. Lehetett tizenhétéves, kicsit elbizakodott, zöldfülű
                        legényke különben, aki lenézte a parasz­tokat. Sajnos, a parasztok bosszút
                        álltak rajta, látogatás közben alaposan leitatták s öreg Dávid a hátán
                        cipelte haza Lászlóhoz, mint egy zsákot. A prédikációja jól sikerült volna:
                        hangjára helyeslőleg bólogattak az atyafiak, hasonlatai pedig, melyekben a
                        legősibb legátusi tradíció csillogott, szívrepesztők voltak. De a kaján sors
                        megint megtréfálta itt a parasztok között: prédikáció közben, teljesen
                        érthetetlenül, egy kóbor disznó tévedt a templomba, a nyitva felejtett ajtón
                        át s mint egykor a szent barmok, csendes alázattal röfögve közeledett a
                        karácsonyi misztérium felé. Azon az első éjszakán, amint a legenda mondja,
                        minden elnémult. Most nem úgy történt. Az atyafiak felhördültek s
                        rákiáltottak a szentségtörőre: - „Hece, hece nye!” Ellenben a legátus
                        azonnal elnémult, mintha az istennyila vágott volna bele. Az áment is csak
                        úgy tudta kinyögni, hogy László odasúgta neki.</p>
                    <p>Óév előtt szomorú levelet kapott László. Az édesanyja írta, Miklós bátyját,
                        gyönge egészségű, minden erőszaktól irtózó szelíd tanárembert, behívták
                        katonának. Hiábavaló volt minden próbálkozás, el kellett mennie neki is,
                        mint annyi százezernek oda, ahol a golyók nem válo­gatnak diploma szerint az
                        emberekben.</p>
                    <p>László nehéz szívvel próbált vigasztaló levelet írni az édesanyjának. Hiszen
                        tudta, hogy féligmeddig őt is elveszettnek hiszi s hogy most ez az új csapás
                        kétszeresen sujtja. Azt gondolta, talán mégis enyhületére fog szolgálni, ha
                        megírja, hogy ő boldog, megelégedett, hogy a munkája szép, sikeres, hogy
                        nincs híjával fínomlelkű barátoknak sem és hogy a parasztok sokkal de sokkal
                        jobbak, emberebbek, mint ahogy azt a városi fölfogás tartja. Szeretettel,
                        régi kedveskedő gyermekszavakkal hívta az édesanyját, hogy jöjjön ki hozzá,
                        töltsön itt vele amennyi időt csak akar, hátha ebben a környezetben, ahol
                        közelebb az Isten, vigasztalást talál? És bízzon abban, hogy a másik fiát
                        sem veszti el! Az Isten nem hagyja a lelki értékeket elkallódni még ebben a
                        tüzes kemencében sem...</p>
                    <p>Óév előtti napon Edith megint sírt. Mint akkor, mikor az intézőről beszélt.
                        De ezúttal nem akart vallani. László Arankához fordult:</p>
                    <p>- Mi baja Edithnek?</p>
                    <p>- Átkozott pokol ez a Mezőség - dühöngött Aranka. - Eleget mondtam neki, hogy
                        ne ügyelje. De ezek nem élhetnek a nélkül, hogy a húsát le ne rágják az
                        ártatlannak! Jó, hogy maga férfi, hogy maga nem törődik a pletykákkal!</p>
                    <p>- Miféle pletykák már megint? - riadozott László.</p>
                    <p>- Hát tudja, ez a színdarab... Azt hiszi, azért jöttek ide azok a
                        mezővásáriak, hogy tiszta szívvel gyönyörködjenek a maga meséjében meg az
                        Edithke munkájában? Gyalázatos disznók!... Csakis azért jöttek, hogy magukat
                        nézzék s az András rovására vihogjanak... No, azt tudhatja, hogy ez a drága
                        intéző járt elől a dologban: mindenkinek odasúgta, hogy maga csak Edithkének
                        csinálta ezt a mesét, ő meg csak magáért rendezte az egészet s hogy az a
                        pásztorfiú meg az a királyleány, úgy nézzék meg, a maguk szájával beszél a
                        színpadon s így akarják köztudomásra hozni az eljegyzésüket. Az az
                        ördögkirály pedig, aki hoppon marad, senki más, hanem csak az a buta
                        András!... Hát ne higyjen a Mezőségnek, László! Itt minden csak látszik. Itt
                        nem igaz semmi, csak a sár meg a komiszság!...</p>
                    <p>László vissza se tért Edithhez. Kitámolygott az iskolából. Mintha részeg
                        volna, dülöngött haza az olvadni kezdő hóban. A falu házai sunyin pislogtak
                        reá nagy hósapkájuk alól. Az árokban részegen fetrengett a Prikulics s
                        Phaedrus versét gajdolta:</p>
                    <p>- Ad rivum eundem lupus et agnus venerunt.</p>
                    <p>Az ég szürke volt, a levegő nyirkos, a fák fekete kísértetek, a parókia
                        puszta, mint az átok szigete...</p>
                    <p>Szilveszter éjjelén László otthon virrasztott egyedül. Volt pedig sok kedves
                        terv arról, hogy ezt az estét is együtt töltik. De hát lehet itt valamit
                        tiszta lélekkel, hátsó gondolatok nélkül csinálni?... Miféle rettenetes
                        pokol ez!...</p>
                    <p>Megszólalt az éjféli harang. Az óév meghalt. És László úgy érezte, hogy vele
                        együtt hívő látomások, bizakodó tervek, megtalált békesség, fölismertnek
                        vélt életcél, mind, mind halottan sorvad le a szívéről.</p>
                    <p>...Ezek az emberek itt!... Ezekért az emberekért?!</p>
                    <p>Hirtelen összerázkódott. Az ajtó előtt, a tornácon, kedves meglepetésül,
                        egyszerű szívekből fakadó szeretet ajándékaképpen, fölzendült a presbiterek
                        újévi éneke:</p>
                    <p>„Ez esztendőt megáldjad!...”</p>
                    <p>Az öregek reszkető hangja, összeolvadva a középkorúak kemény, nyers,
                        teletüdőből ömlő harsonájával, köszöntötték Lászlót:</p>
                    <p>„Boldog, kit magadnak választál, Sionnak Királya!”</p>
                    <p> </p>
                </div>
            </div>
           <div type="group">
                <head>II. RÉSZ</head>
               <div type="chapter">
                    <head>XIII.</head>
                    <p>Újév után néhány napra két csendőr lépkedett végig a falun, keményen gázolva
                        a kásás havat. Feltűzött szuronyuk hidegen villogott a fellegek közt bujkáló
                        téli nap fényében s kakastollukat fölborzolta a szél. Aki szembejött velük,
                        megállott, alázatosan köszönt, megigézetten fordult utánuk a feje, de csak a
                        nyakából, mintha az egész ember megdermedt volna a félelemtől. Így nézték
                        őket utcahosszat, mozdulatlanul, lopva, a kerítések, ajtónyílások,
                        ablakocskák mögül. Az egész falu egyetlen szemmé vált, mely mereven figyelte
                        őket, amíg csak be nem taszí­tot­ták a bíró kapuját s el nem tűntek
                        mögötte.</p>
                    <p>Fertályóra sem telt bele, futottak az esküdtek aggodalmas arccal, magukban
                        káromkodva s a falu most már izgatott kiáltozásokkal leste, melyik házba
                        csap belé az istennyila? Tudták, miről van szó. Az asszonyok elnyujtott
                        fejhangokon siránkoztak s a kötényükbe kapaszkodó pendelyes kölyköcskék
                        értelmetlenül folytatták anyjuk jajongását. Az esküdtek nyomán innen is,
                        onnan is elkomorodott arcú, lehajtott fejű emberek tappogtak a bíró háza
                        felé. A földet nézték, karjaikat lógatták csüggedten, otromba ujjaik
                        meredten szétnyíltak, mintha kiejtették volna markukból a saját életüket.
                        Egyik-másik keservesen elbődült, csak úgy magának, a leg­többje azonban
                        keményen összeszorított szájjal hallgatott. Azok, akiket még ezúttal
                        elkerült a veszedelem, csóválták a fejüket, riadtan csodálkoztak utánuk,
                        mintha nem hinnének a szemüknek: hát már ezekre is sor kerül?...</p>
                    <p>A bíró tornáca megtelt férfiakkal. Régi családapák, sok már deresedőfejű,
                        barázdáltképű, a mostoha földdel vívott hasztalan harcban megtört ember, aki
                        után már csak az asszony s a féligserdült gyermekek folytathatják a
                        küszködést, hogy kitépjenek egy darabka kenyeret a zsugori rögökből. Hiába,
                        menni kell ezeknek is, nem volt elég még a vérből, nyomorúságból, a föld
                        királyai ki tudja miért, vége nélkül folytatják tovább a húzakodást s a
                        szegényember nem tehet mást, megy a vágóhídra, mint a bódult marha, a
                        kedvükért.</p>
                    <p>A csendőrök hosszú listáról, pattogó szóval olvassák a behívott emberek
                        névsorát. Villogó szemekkel veszik számba őket s kurta parancsot adnak:
                        ki-ki egy napi élelemmel sorakozzék a községháza előtt, óra múlva indulnak,
                        gyalogosan, a városba. Hogy onnan hova s mikor, azt majd ott megtudják.</p>
                    <p>Karó Pendzsi bőgve, lelkendezve adta hírül Lászlónak a keserves újságot.
                        László lement a községháza elé, a gyülekező emberek közé. Mindenik egész
                        házatájától kísérve érkezett oda, hirtelenében összeszedett batyujával.
                        Konok fásultsággal hallgatták asszonyaik, gyermekeik jajongását s olykor
                        türelmetlenül pillantottak a csendőrökre. Szerettek volna már indulni. Alig
                        tudták fékentartani belül hánykódó érzésüket s az asszonyok jajveszékelése
                        felbőszítette őket, éppen mert szívüket hasogatta. Egyikük kigyúlt arccal
                        ripakodott rá a feleségére, lerázva a nyakából:</p>
                    <p>- Hagyj már, a nyavalyába!</p>
                    <p>De mikor László közéjük lépett, nem bírták tovább, kicsordult szemükből a
                        könny s vala­mennyien úgy néztek rá, mint akik valami csodát várnak, ami még
                        segíthetne.</p>
                    <p>László néhány szót váltott a csendőrökkel. Azok némán tisztelegtek.</p>
                    <p>- Menjünk a templomba, atyámfiai! - fordult az emberekhez. - Ott van a
                        vigasztalás forrása mindnyájunk számára.</p>
                    <p>Az emberek mintegy vezényszóra néztek a toronyra s a lábak egyszerre
                        megindultak a pásztor után. Most különös csend állott be. Asszonyok és
                        gyermekek elnémulva, hangtalanul tódultak a férfiak után. Nyomukba megindult
                        az egész falu s a templom megtelt, mint nagyünnepkor, vagy első gazda
                        temetésén.</p>
                    <p>Míg a gyülekezés folyt, László gyorsan előkészítette az Úrvacsorát s Dávid
                        segítségével föl­terítette a szentasztalt. Közben megjött Edith is az
                        iskolával, megtudva, mi történt.</p>
                    <p>Fölcsendült az ének: „Perelj, Uram, perlőimmel!”</p>
                    <p>László imádkozni kezdett a szószéken. Egyszerre mindenki önkénytelenül,
                        hangosan utána mondta a szavakat. A templom zengett az eget ostromló
                        könyörgéstől. Az Ige vigasztalása alápermetezett a lelkekre: „Akár élünk,
                        akár meghalunk, az Úréi vagyunk”. Szólott a szeretet kötelességéről,
                        amelynél nincs nagyobb! Krisztus maga ismerte ezt el arról, aki életét adja
                        az ő barátaiért. Hirdette a nagy örömöt, hogy minden javokra van azoknak,
                        akik az Istent szeretik. Bizonyságot tett a Gondviselőről, akinek tudta
                        nélkül még egy verébfióka sem esik ki a fészekből.</p>
                    <p>Mikor aztán a harcba indulók fölsorakoztak az úrasztala körül, a
                        szentjegyekben bűneiknek bocsánatát és az örökélet bizonyosságát nyervén, az
                        egész falu sírt, de most már másképpen: megvigasztalva s elcsendesedve.</p>
                    <p>László és Edith az asszonyokkal s a gyermekekkel a falu határáig kísérték a
                        távozó férfiak menetét. Ott még egy rövid, nehéz búcsú esett s aztán
                        integettek egymásnak sapkával, kendővel, amíg egy dombhát közéjük nem
                        feküdt, hogy végleg elválassza őket. Fönn a tetőn utoljára még megvillantak
                        a csendőrök szuronyai a libegő kakastollak felett.</p>
                    <p>Csendesen jöttek vissza a faluba, mint ahogy a temetőből szoktak. László és
                        Edith vigasz­talták a búsongókat. Az asszonyok gyámoltalanul tapadtak
                        hozzájuk s alig akartak vissza­széledni házaikba, mikor László kedves
                        szavakkal elbocsátotta őket a parókia kapujától. Végül ketten maradtak
                        Edithtel.</p>
                    <p>- Szomorú volt, - mondta csendesen László. - Nehéz ilyenkor megtalálni a
                        vigasztaló szót, Edith.</p>
                    <p>- Aki nem ismeri őket, - válaszolt Edith - azt hinné, az efféle falusi
                        embereknek nincs is szíve. Pedig ők is szeretik egymást s fáj nekik, ha el
                        kell válniok.</p>
                    <p>- De miért, - fűzte tovább László - hogy mind úgy vették, mintha egy se jönne
                        vissza? Furcsa, hogy azt hiszik: mindegyik el fog esni a háborúban. Pedig
                        ezek már öreg legények, aligha kerülnek harctérre. Állomást fognak őrizni,
                        meg hidat, esetleg ott osztják be őket szolgáknak, irodákhoz, kórházakhoz,
                        konyhákhoz a városban. Ha erre gondolok, szinte úgy érzem: túlzott volt ez
                        az egész búcsúünnep.</p>
                    <p>- Ne gondolja László, - rázta a fejét Edith. - Persze, hogy így történhetik.
                        De maga hőssé tette őket önmaguk és az asszonyaik szemében. Keserűek,
                        dühösek voltak, hogy eltépték őket a földjüktől s hogy ezután még
                        keservesebb lesz az itthonmaradottak kínlódása, nélkülük. De most higyje el,
                        még az asszonyok is büszkék egy kicsit a szívükben, hogy milyen nagy dolog a
                        háború s hogy az ő emberük is ilyen hősi valaki. Maga ma megfürösztötte őket
                        a tisztaság vízében. Azt, ami történni fog velük, majd elfelejtik, ha nem
                        lesz rá érdemes emlékezni, de a mai napot sohase. Jól tette, szép és szent
                        dolog volt, László!</p>
                    <p>- Ez maga, Edith! - nézett a szemébe fölragyogó tekintettel László. - Ahogy
                        maga látja, ahogy értelmezi, mindenre ráömlik a szépség a szívéből, amit
                        csinálok... Tudom, hogy mit ér igazán, mégis elhiszem, ha maga mondja.
                        Miért?... Mert jól esik a maga hitegetése, Edith.</p>
                    <p>A leány, fejét hátrahajtva, nekitámasztotta a kapufélfának, lehunyta a
                        szemeit, mélyet lélekzett s úgy sóhajtotta:</p>
                    <p>- Semmit nem ért az életem, amíg maga nem jött, László. Ne magyarázza,
                        fogadja el tőlem, úgy ahogy adhatom. Ez az én szolgálatom: elviselhetővé
                        tenni magának ezt a környezetet, amíg itt van... Azután?...</p>
                    <p>- De Edith! - kiáltott föl László, közelebb lépve hozzá s önkénytelenül
                        megérintve kezével a lány lecsüngő karját. - Miért beszél így? Hogyne lett
                        volna értelme az életének nélkülem is?... Maga arra született, hogy fényt és
                        meleget árasszon maga körül. András életének maga az értelme. Köszönöm, hogy
                        nekem is juttat a jóságából. Higyje el e nélkül nehéz lenne. De nem, nem
                        fogadhatom el amit mond, Edith! Hiszen tudja, nem foglalhatom le magamnak
                        azt, ami nem az enyém. Amit nekem juttat belőle, azért örökre hálás vagyok.
                        De elviselhetetlen volna nekem, ha maga meg nem találná a saját boldog
                        életét, amire érdemes. Azután is, Edith...</p>
                    <p>A leány fölnyitotta szemeit, melyek könnyes ragyogással néztek Lászlóra:</p>
                    <p>- Tudom, - suttogta. - De addig... Addig nem szabad megtiltania, hogy
                        szolgáljak magának, amivel tudok... Majd, ha úgy fog eltűnni ott a tetőn
                        előlem, mint ahogy ezek az asszonyok látták eltűnni a férfiakat, hősi
                        fényben, akkor én is visszatérek a faluba, mint ők s folytatom az életet,
                        ahogy van. Ne féljen, mindig tudni fogom, mi a kötelességem... Csak...
                        álmodni akarok szabadon...</p>
                    <p>Csendesen, köszönés nélkül megindult az iskola felé.</p>
                    <p>László nem ment utána, csak hosszasan nézte, amint távolodott. Mindent látott
                        és hallott és még sem értett semmit. Egyszerre azon kapta magát, hogy az
                        eszétől függetlenül, mintha álmában beszélne, szavak formálódnak az
                        ajkán:</p>
                    <p>- Azt hiszi, - mosolygott magában - hogy el fogok menni innen. Sohase fogok
                        elmenni a közeléből. Nem tudnék nélküle élni.</p>
                    <p>A tornácon egy román asszony várt reá, szomorú arcú, ijedt szemű. Az udvari
                        bivalyos felesége, az urát szintén elvitték ma katonának.</p>
                    <p>- Mi a baj? - kérdezte tőle László.</p>
                    <p>- Parinte! - rebegte az asszony, a köténye alól kalácsot véve ki, melyet
                        gondosan betakargatott egy kendőbe. - Ezt hoztam... Ha imádkoznál, külön, az
                        emberemért!...</p>
                    <p>- Imádkozom én szívesen, fiam, - mosolygott László - nem kell azért kalácsot
                        adj. A katonákért mindig imádkozom. Azok közt ott van az urad is.</p>
                    <p>- Nem úgy... nem úgy! - rázta fejét az asszony. - Külön. Csak érte, külön.
                        Hogy a nevét is mondjad az Úristennek, parinte... Hogy tudja az Odafölvaló,
                        éppen érte imádkozol...</p>
                    <p>- Nálunk ez nem szokás, - világosította föl László. - Nem kell mondani, a
                        Mindenható úgyis tudja, kire gondolunk. De ha így akarod, miért nem méssz a
                        te papodhoz? Ő bizonyosan megteszi.</p>
                    <p>- Meg, meg - bólogatott az asszony. - De én láttam a te embereidet, parinte,
                        akikért imád­koztál. Az más. Azokon látszott, hogy imádkoztál értük s az
                        Isten megőrzi őket. Tedd meg értem, a Szűz Máriára kérlek!</p>
                    <p>- De a tisztelendő úr megharagszik rád, ha megtudja.</p>
                    <p>- Neki is viszek kalácsot.</p>
                    <p>- Hát vidd csak el neki ezt, fiam. Nekem nem kell.</p>
                    <p>Az asszony elszomorodott:</p>
                    <p>- Nem akarod megtenni, parinte... Pedig mi románok tudjuk, hogy ki vagy.
                        Isten embere vagy, csodadoktor. Amit kérsz, meglesz. Mi tudjuk.</p>
                    <p>László nevetett:</p>
                    <p>- Isten szolgája vagyok, ez igaz. De nem csodadoktor, ezt ne hidd. Az én
                        doktorságom, amiről hallottál, valami egészen másféle.</p>
                    <p>- Tudom, tudom - bólintott az asszony. - Nem szabad beszélni ilyenről, tudom.
                        Jó, jó, hallgatni fogok... Csak fogadd el a kalácsot, parinte, mert a nélkül
                        mit érne? És imádkozz az uramért, külön.</p>
                    <p>Hirtelen lehajolt s kezet csókolt Lászlónak.</p>
                    <p>- Jól van, jól! - szabadkozott László. - Hát hagyd itt a kalácsot. Aztán
                        reggel, mikor templo­mozok, imádkozni fogok érte. De a nevét nem mondhatom,
                        értsd meg. Nálunk nem szokás.</p>
                    <p>Az asszony mélyen töprengett:</p>
                    <p>- Legalább magadban mondd, parinte, amikor imádkozol érte. Hogy az égi Atya
                        hallja... Úgye, megteszed?</p>
                    <p>Esengve nézett reá. László megszánta:</p>
                    <p>- Hát majd magamban mondani fogom, rágondolok és a Mindenható meghallja.</p>
                    <p>Másnap a reggeli istentiszteleten ott szorongott az asszony a kisebbik bejáró
                        mellett, a kar alatti homályos szegletben. Mikor László az utolsó imádságban
                        könyörgött az eltávozottakért s szépen beleszőtte a szegény asszony férjét
                        is, úgyhogy a szavakból nemcsak a mennyben ismertek reá, hanem az asszony is
                        megértette, térdreesett ott a szegletben, sűrűn omlottak a könnyei s
                        reszkető kézzel vetette a keresztet. Templomozás után besurrant a parókiára
                        s szenvedélyes hangokon sikongatva hálálkodott Lászlónak. Biztos volt
                        felőle, hogy az égi atya meghallgatta s a bivalyos épen fog hazatérni. Most
                        már hagyta László, hogy a kezére hullassa könnyeit s csókolgassa őket.
                        Szívtelenség lett volna megakadályozni ebben.</p>
                    <p>A falu még az eltávozottak után maradt ürességet borzongta, mikor szétfutott
                        a hír, hogy jön a gróf úr. Vadászni jön, nagy úri társasággal. Az intéző
                        káromkodva nyargalt mindenfelé, hajtókat keresve napi negyven fillérért. A
                        suhancok egy-kettőre elfelejtették apjukat, boldog rikkantásokkal vetették
                        magukat erre a gyönyörűséges ajánlatra. Csak a kocsmában morogtak bajuszuk
                        alatt a meggyérült ivók, hogy az uraknak ebben az átkozott időben se jár
                        máson az eszük, minthogy nyulakra, rókákra puffogtassanak az erdőben. Bezzeg
                        a muszkát, meg a taliánt, azt a szegényemberre bízzák, minthogy az visszalő!
                        Igazi istentelenség az efféle, hogy nem sül ki a szemük világa, így
                        csúfolkodni a néppel?</p>
                    <p>Mandula úr eleget magyarázta nekik, hogy az e féle úri mulatság hasznot hajt
                        másoknak is. Legalább száz hajtó kap három napon keresztül pénzt belőle. Az
                        éhező városiak olcsó húshoz jutnak s a szegény zsidó is kereshet valamit a
                        bőrökön. De a parasztok haragudni akartak a grófra s a többi urakra s azért
                        megmaradtak a mellett, hogy a tüzes istennyila üsse meg őket!</p>
                    <p>Az urakat nem zavarta az efféle. Nem sokat törődtek a parasztok
                        gondolataival. Az erdő megelevenedett a falu fölött, a dombok gerincei felől
                        hajnaltól estig szakadatlanul hallatszott a puskák durrogása. Autók, kocsik
                        robogtak be vendégekkel az udvarba, a gyermekek szájtátó gyönyörűségére s a
                        legmorgósabb gazdák is, rosszalás színe alatt, nagy kíváncsisággal nézték
                        végig a románok utcáján libasorban fölvonuló vadásztársaságot, amint az
                        erdőnek tartott. Szívcsiklandozó megbotránkozás sustorgott végig a községen,
                        hogy a vadászok között haszon­talan asszonyszemélyek is mutatkoztak, akik
                        nem restelték puskát vinni a vállukon s bizonyára lődöztek is vele az
                        ártatlan nyulakra. De mikor az erdőpásztorok esténként nagy igásszekereken
                        hozták le a rémítő sokaságú zsákmányt, az emberek szeme elismerőleg csillant
                        s ősi vadászszenvedély kívánkozása bizsergett végig ereiken:</p>
                    <p>- Értenek hozzá az urak, azt meg kell adni!</p>
                    <p>Harmadnap, korán reggel, az intéző, aki hátramaradt a már fölvonult
                        társaságtól, bekopogott Lászlóhoz, tudtára adván, hogy a gróf úr szeretne
                        vele megismerkedni, kéreti magához vacsorára. Ma vége lesz a vadászatnak, a
                        legtöbb vendég még délután el is utazik, csak a gróf, a grófné s néhány
                        közelebbi barátjuk marad estére az udvarházban.</p>
                    <p>László régóta várt erre az alkalomra, mégis egész nap izgatottan járt
                        fel-alá, hosszú párbeszé­deket tartva magában a gróffal, ahogy már annyiszor
                        elképzelte, miként fogja neki elmondani tapasztalatait, kritikáját és
                        kívánságait.</p>
                    <p>Délután átfutott Edithhez, hogy közölje vele a gróf meghívását s kikérje
                        véleményét az el­mondandók felől.</p>
                    <p>- Én csak egyszer láttam a gróf urat, - mondta Edith. - Amikor szüreten járt
                        itt. Megnézte az iskolát. Különös ember. Nagyon komoly, hallgatag, szárazon,
                        határozottan beszél, ha valamit mond. De olyankor úgy látszik, mindent tud
                        és mindenről megvan a maga meggyőződése. Biztos, hogy nagyon okos ember. Én
                        nem hiszem, hogy rosszat akarna vagy ellensége lenne a népnek. De nagy úr,
                        másképpen gondolkozik a dolgokról, mint mi. Ha magának volnék, mindent
                        őszintén mondanék el neki, de nyugodtan, indulat nélkül. Biztos vagyok
                        felőle, hogy ő mindjárt fölismeri, kivel van dolga, ahogy magát meglátja.
                        Nem féltem, László.</p>
                    <p>Ennek dacára, minél közelebb jött a vacsora ideje, László annál izgatottabbá
                        vált, maga se értette egészen, miért? Újságokból, hallomásból jól ismerte
                        eddig is Bádoky gróf nevét, tudta, hogy híres ellenzéki politikus s e
                        mellett egyházmegyei főgondnok is, akit nagyra tartanak világi és egyházi
                        körökben egyaránt. Gróf, nagyúr, országos ember. Hát aztán?... Előtte a
                        szellemi nagyság mindenekfölött való, az ő öreg professzoránál nagyobb ember
                        úgysem lehet. S ha azzal volt bátorsága nyugodtan szembeállani, ezzel miért
                        ne?... Csakhogy most van mégis az első alkalom életében, efféle világi
                        nagysággal szót váltani. Persze, hogy ostobaság, de belenevelték, mint az
                        egész magyar középosztályba, hogy ezek a büszke arisztokraták valami másféle
                        emberek, mint mi. Nem hogy a rangjuk, hanem a vérük, a sejtjeik is másfélék.
                        Magasabbrendűek. Ki tudja, hogy néznek le egy efféle szegény papra? Hát még
                        a parasztra, a falura?... Csak egy ne történjék, az, hogy legőgőlje ez az
                        oligárka. Azt a szellem méltósága nevében nem tudná elviselni! Utóvégre
                        ember ember. Ez az egyik, a másik pedig az, hogy a filozófiai világnézet
                        magasságában születési, vagyoni és rangkülönbségek nevetséges semmi­séggé
                        foszlanak... Ez mind igaz, de másfelől ő jelenleg nem egyéb, mint szegény
                        falusi pap, az pedig a patrónus. Hatalmas nagyúr, aki azt sem tudja, mije
                        van az ősei jóvoltából? Ebben a nyomorult sárfészekben pedig az én nyájam
                        tengődik, fulladozva az ő könyörtelen szorítá­sában!...</p>
                    <p>Idegesen borotválkozott, szúrós szemekkel vizsgálta a világosság felé
                        fordított ingmelle tisztaságát, kínos gonddal tépdeste körmeivel az
                        agyonvasalt kézelő bosszantó rojtjait s túlzott szemrehányást tett a
                        szerencsétlen kájzernek, a könyökén mutatkozó fényesedésért. Nyakken­dője,
                        válságos pillanatokban mindig előálló szokása szerint, szemtelenül
                        ellenállott és ma­kacskodott. Lehetetlen bogba kötődött. Háromszor is ki
                        kellett bontani s csak a legsúlyosabb becsületsértésnek engedett, amikor
                        végre beletörődött, hogy tisztességes formát öltsön.</p>
                    <p>Még akkor is, mikor a ház felé lépegetett, a park fái alatt, folytatta a
                        vitatkozást önmagával.</p>
                    <p>- Eh, természetesen fogom viselni magamat, punktum!...</p>
                    <p>Ezúttal az intéző kutyái nem tartózkodtak a házban, a vendégebekkel mulattak
                        valahol messzibb, ahova az egész kutyatársaságot különítették. Az intéző is,
                        aki ajtót nyitott neki, feltűnő változáson esett keresztül. Aránylag
                        tisztára volt mosdatva s bármilyen rosszul is állott neki, de úriforma ruhát
                        hányt magára. Arca ünnepélyes igyekezett lenni, a káromkodásokat mindjárt a
                        fejüknél elharapta s olyan halkan beszélt, mintha a házban csupa nagybeteg
                        szen­deregne:</p>
                    <p>- Itt parancsolj levetni a kabátodat, amíg szólok a gróf úrnak és bevezetlek
                        hozzá.</p>
                    <p>László megdörzsölte a szemét, mert talán káprázik. Nem káprázott pedig, az
                        intéző isten­bizony lábujjhegyen ment az ajtó felé s ebből olyan furcsa
                        kopogás lett, mint mikor a macska talpára dióhéjat kötöznek a gyermekek.</p>
                    <p>A gróf úr egyedül fogadta Lászlót. Mikor belépett, fölemelkedett az asztal
                        mellől, amelyen számadások és iratcsomók hevertek. Nagyon magas, szikár
                        ember volt. Negyven év körüli. Fejét kissé előrehajtotta s magas, sápadt
                        homloka alól áthatóan nézett Lászlóra sötéten csillo­gó szemeivel.</p>
                    <p>- Isten hozta, tiszteletes úr - nyujtotta feléje a kezét. Kissé pattogó,
                        száraz, zengéstelen volt a hangja s a mozdulatai merevek.</p>
                    <p>László meghajolt, a nevét mondta s megfogta a feléje nyujtott kezet.</p>
                    <p>Kemény, meleg, gyors szorítást érzett, ami azonban jóleső volt.</p>
                    <p>Bádoky gróf helyet mutatott neki az asztal mellett. Maga is visszaült
                        székébe. Szó nélkül tolta eléje cigarettatárcáját s ugyanakkor ő is kivett
                        egyet belőle. Rágyujtott.</p>
                    <p>- Köszönöm, nem dohányzom - mondta László.</p>
                    <p>A gróf bólintott:</p>
                    <p>- Elvből vagy takarékosságból? - kérdezte komolyan.</p>
                    <p>- Mind a kettőből - válaszolta László.</p>
                    <p>- Ez az élet titka - bólintott a gróf elmosolyodva. Egyszerre kedves lett az
                        arca, ahogy mosolygott. A szeme nézése megenyhült tőle, mintha fekete tűz
                        aranybarna lángokba olvadna.</p>
                    <p>- Miért jött tiszteletes úr falura, miket tapasztalt itt és mik a tervei?</p>
                    <p>Lászlónak egy pillanatig ott lebegett az ajkán a begyakorolt szólam:
                        tanulmányozni akarta a falut. De ahogy a komolyan figyelő arcba nézett,
                        ösztönösen elszégyelte magát. Ennek nem lehet hazudni, - öntötte el az
                        érzés.</p>
                    <p>- Tulajdonképpen dacból tettem - jött ki belőle a vallomás. - Meg akartam
                        mutatni, hogy a szellemi ember seholsem süllyed el. Akkor nem sokat törődtem
                        azzal, mi a falu? De most már máskép van, méltóságos gróf úr.</p>
                    <p>- Úgy érti, hogy megbánta?</p>
                    <p>- Nem, a világért sem. Ellenkezőleg: a falut sokkal érdekesebbnek találtam,
                        mint ahogy hittem. Megérdemli a legkülönb emberek minden erőfeszítését. Úgy
                        tapasztaltam, hogy a lélek a legegyszerűbb emberekben is örökkévaló érték.
                        És az a tervem, hogy ezt a félig alvó lelket fölébresszem s a maga értékének
                        tudatára hozzam.</p>
                    <p>- A célt helyeslem - mondta röviden a gróf. - Ez általánosságban a lelkész
                        hivatása. Érdekel, hogy tiszteletes úr milyen eszközökkel és utakon akarja
                        megközelíteni?</p>
                    <p>- Kétféle úton, méltóságos gróf úr. Lelki és anyagi eszközökkel. Tudom, a
                        nehezebbik dolgom elhitetni velük, hogy ők mind valamennyien isteni értékek.
                        De azért a könnyebbiket sem mellőzöm: az anyagi életük felemelését és
                        megjavítását. Az emberi életlehetőségek hozzá­tartoznak a lelki ember
                        méltóságához.</p>
                    <p>- Mondhatnám, hogy tiszteletes úr idealista. De ne gondolja, hogy én
                        materiálista vagyok. Sőt én egyenesen úgy gondolom: a lelkészeknek először a
                        nagyobb szellemi igényeket kellene fölébreszteniök a népben, hogy belső
                        ösztönből igyekezzék az anyagi életét ő maga megja­vítani, a saját erejéből.
                        Mondok egyet, tiszteletes úr, mint politikus: nincsen annál rosszabb
                        politika, mint ha a népet azzal gondoljuk emelni, ha külső javakat aggatunk
                        reá, mint valami cifra ruhákat, amelyek nem az ő testére, nem az ő ízléséhez
                        valók s amelyekben rosszul és idegenül érezné magát. Unalmas példa, de úgy
                        van ez, mint az agyonajándékozott gyermek. Mit ér neki a sok drága, cifra
                        játék, amit készen kap? Megúnja őket, széttöri, eldobja. Először oda kellene
                        nevelni a lelket, hogy megértse, megkívánja és erőfeszítéseket tegyen a
                        kultúráért.</p>
                    <p>László fürkészve nézett a gróf arcába: Mi ez? Bölcs pedagógia vagy saját
                        szűkkeblű bánás­módjának képmutató mentegetése? Nagy lélekzettel szólt
                        közbe:</p>
                    <p>- Bocsánatot kérek, méltóságos gróf úr. A gondolatot nagyon mélynek és
                        elméletileg tisztának találom. De amit itt láttam, az rettenetes. Itt nem
                        magasabb kultúrigényekről van szó, hanem az élet legelemibb szükségleteiről.
                        Itt a levegő, a föld, a víz, a falat kenyér, a testi tisztaság lehetősége,
                        az emberi életérzés alapföltételei hiányoznak. Ez a nép megfullad a saját
                        maga által fölemésztett levegő hiányában. Isten csodája, hogy még
                        szaporodik, mert ez valósággal életveszélyes művelet saját maga ellen. Arra
                        akarom kérni tisztelettel Méltóságodat, hogy segítsen ezen a nyomorult
                        népen. Én minden erőmből azon leszek, hogy ez a segítség meg­értéssel
                        találkozzék és haszontalanul kárba ne vesszen!... Köszönöm, hogy alkalmat
                        adott ezeknek elmondására.</p>
                    <p>Bádoky gróf arcán a változásnak még árnyéka sem suhant át ezek alatt a szavak
                        alatt. Figyel­mesen, nyugodtan, gondolkozó szemekkel hallgatta. Mindjárt
                        kérdéssel válaszolt:</p>
                    <p>- Miféle intézkedéseket tartana jónak, tiszteletes úr?</p>
                    <p>- Legelőször a tagosítást, - jelentette ki László. - De még tovább kellene
                        menni. Méltóságod birtokának egy részét parcellázni kéne a falusiak számára
                        s a legkedvezőbb feltételek mellett, hosszúlejáratú hitellel,
                        valamennyiüknek úgyszólván kötelezővé tenni a megfelelő föld meg­szerzését.
                        Ehhez talán egy hitelszövetkezetet kellene itt fölállítani. Másodszor azt
                        tartanám helyesnek, ha a megkapott földön célszerűen tudnának gazdálkodni.
                        Gondoltam egy gazda­sági iskolára, méltóságos gróf úr, amihez szeretném
                        megnyerni a segítségét. Épületeken kívül főleg abban, hogy itteni birtokát
                        mintagazdasággá tegye az oktatás céljaira. Alig várom a tavaszt, hogy
                        megjárhassam magam a gróf úr erdőiben. Csoda ez a Mezőségen. A kicsi kerek
                        erdőt, így távolról, máris kiszemeltem magamnak, hogy oda kórházat és
                        szanatóriumot létesítsünk, a népbetegségek gyógyítására... Ezek a fők,
                        méltóságos gróf úr. A többi azután lassanként megjönne: fogyasztási
                        szövetkezet, gazdakör, különféle kulturális egyesületek szervezése, a falu
                        egészséges lakóházakkal való újjáépítése, rendezése, csinosítása. Előbb a
                        kenyér és az egészség, azután a jobb körülmények, a szellemi szükségletek,
                        az ízlés örömei...</p>
                    <p>- Postahivatalra nem gondolt? - szólt közbe a gróf higgadtan.</p>
                    <p>- De igen, hogyne! - rezzent föl László. - De ezt a többi közt most el is
                        felejtettem említeni.</p>
                    <p>- Pedig egy postahivatalt hamarább tudok szerezni, mint egy kórházat...
                        Nézze, tiszteletes úr... nem mondom, hogy ezek lehetetlenségek, elvégre nem
                        is azok, mert hiszen sok helyt meg­vannak. Én csak arra kérem, hogy ezeket a
                        terveket egyelőre őrizze meg magának s legyen óvatos, mikor az emberekkel
                        beszél róluk. Ne felejtse el, hogy az ország élet-halál küzde­lemben van.
                        Ezt csak magának mondom. Nekem az a meggyőződésem, hogy még távolról sem
                        dőlt el: mi lesz a vége? Nem vagyok meggyőződve róla, hogy jó vége lesz. Ezt
                        persze nem mondom nyilvánosan és ne mondja maga se. Bíznunk kell az
                        igazságunkban és a Gond­viselésben, de emberi erőink felett van okunk
                        kételkedni. Én úgy látom, hogy az erőviszonyok a harctereken és főleg a
                        harcterek mögött válságos ingadozásban vannak. Dőlhet jobbra, de dőlhet
                        balra is. Akárhogy lesz, a háború után új világ kezdődik, tiszteletes úr.
                        Ha, adja Isten, mi leszünk azok, akik ennek az új világnak útjait ebben az
                        országban kiszabhatjuk, meg kell hogy tagadjuk sok régi meggyőződésünket és
                        előítéletünket. Nehéz harc lesz, olyan mint egy új s talán még
                        veszedelmesebb háború, de ha a jobbak összefognak, sikerülnie kell. Olyan
                        dolgok, mint az agrárreform, a népegészségügy, a falu kultúrája, mindaz,
                        amiről tiszteletes úr most álmokat sző, talán akkor elérkeznek a
                        megvalósulás küszöbére. Egyet ígérhetek: én nem leszek az az ember, aki
                        elzárkózom előlük. De most csend, tiszteletes úr! Az én tételem igaz: nem
                        szabad ajándékokat aggatni azokra, akik nem tudják megbecsülni és igazi
                        lényegüket megérteni. Annál kevésbbé ígéreteket, melyeket még ajándékokká se
                        tudunk e pillanatban változtatni. Megértett, tiszteletes úr?</p>
                    <p>- Hiszem, hogy méltóságos gróf úr mindezeket jóakarattal és bölcs
                        tapasztalatok alapján mondotta, - válaszolt elfulladva László. - Nem tudtam,
                        hogy így állunk. Senki se mond ilye­neket, tele van a levegő győzelmeink
                        hírével. És én szívemből gyötrődöm ezekért a szegény parasztokért.</p>
                    <p>- Rendben van, tiszteletes úr. Amit mondtam, csak magának mondtam. Zárja el
                        jól. Nem állítom, hogy így vagy úgy lesz. De a helyzet rettenetes
                        komolyságát mélyen érzem. Persze amit tanácsoltam, azt félre is lehet
                        érteni. A népet csendre inteni, kitartásra bírni, engedel­mességre tanítani
                        kétféle okból lehet: önző úri betyárságból vagy abból a becsületes
                        meg­győződésből, hogy ez a kitartás az egyetlen reménység arra, hogy majd
                        segíteni tudjunk rajta. A maga dolga, hogy szavaimból melyiket tartja az én
                        valódi meggyőződésemnek. Én is kény­telen vagyok győzelemről beszélni
                        odakünn s tenni magamat, hogy nincs egyéb dolgom, mint a vadászat. Nem ok
                        nélkül puffogtatok itt ezzel a társasággal, őket is áltatom egy kicsit, mert
                        azt hiszem, még mindig nagyobb baj lenne a magyar emberre nézve, ebben a
                        helyzetben ráriasztani, mint megerősíteni abban a hitében, hogy a dolgok jól
                        mennek. Talán nem így kellett volna kezdeni, de most már kockázatos minden
                        kísérlet. Verekedni kell, amíg bírjuk, tüzelni kell mindenkit a végsőkig,
                        hogy hátha? Így van, tiszteletes úr.</p>
                    <p>László lehajtotta a fejét:</p>
                    <p>- Teljesen meggyőzött, méltóságos gróf úr. Nem tévesztem össze szavait a
                        másokéval és bízom a jövőben, amikor majd dolgozni lehet, hogy segítségére
                        lesz ennek a népnek.</p>
                    <p>Vacsora előtt bemutatták Lászlót a grófnénak. Karcsú, fehérarcú asszony volt,
                        világító, éles­pillantású kék szemekkel. Kicsit idegenül, távolról nézett
                        reá. Néhány közönyös szó esett közöttük. A grófné mindenkihez kedves volt,
                        de egyformán. A lelke valahol máshelyen tartóz­kodott, talán a háború előtt,
                        talán a háború után. Néhány más dáma és úr volt még jelen a vacsoránál,
                        kölcsönös közönyösségben Lászlóval.</p>
                    <p>Az intéző is ott ült az asztal végén, felesége pedig a felszolgálást
                        vezényelte. Lesújtó pillan­tást vetett férjére, mikor az túlhangosan
                        dicsekedett a lövéseivel. Az urak ugratták s bele­heccelték a
                        vadászhazugságokba. Mikor végre, a bosszantások tetőpontján, sikerült
                        elérniük, hogy az intéző, mindenről megfeledkezve, cifrát és irtózatosat
                        káromkodott, harsogó kacagás tört ki az asztal körül. Az intézőné gyilkos
                        szemmel mérte végig az urát s kifordult az ajtón, bevágva azt maga után.</p>
                    <p>László furcsállotta, hogy a grófné meg a dámák milyen szívből kacagnak ezen a
                        szörnyű emberen s azt még inkább, hogy a gróf is derülten élvezi, mintha
                        egyéb gondja se lenne.</p>
                    <p>A következő napok alatt Lászlónak tele volt a feje a gróffal és a gróf
                        véleményeivel. Most, hogy nem látta a szemével, megállapította magában:
                        ennek az embernek föltétlenül szuggesz­tív hatalma van, valami fölényes és
                        nagyon fegyelmezett erő, mellyel lebűvöli az embert, különösen ha még nem
                        ismerte s másképpen készült a vele való találkozásra. Ha vitatkozó vagy
                        elutasító lett volna, László sokkal könnyebben találta meg vele szemben a
                        hangot. De az a higgadtság és nyugalom, mely mögött ész és tapasztalat
                        egyforma nagy súllyal tornyosodtak szembe vele, az átható tekintet és a
                        keresetlen méltóság egyszerűen lenyügözték. Érezte a maga járatlanságát és
                        tájékozatlanságát a fölvetett kérdésekben s ránehezedett a látókör szűk és
                        sötét volta, melyet épúgy elzártak az ismeretlen világbeli problémák, mint a
                        dombok a faluét. Milyen könnyűnek és természetesnek érezte azokat a
                        terveket, melyek spontán ömlöt­tek ki a lelkéből s mennyire meg volt
                        győződve felőle, hogy az egész csak jóakarat és el­határozás dolga. A gróf
                        szavai azonban ismeretlen nehézségekbe világítottak bele. Minden kicsi
                        kérdés ezer és ezer szállal függ össze a háttérben rejtőző nagy politikai s
                        társadalmi problémákkal. Ahhoz, hogy Virágoson posta vagy kórház legyen,
                        most látja, nemcsak az ő lelkesedése s a gróf jóakarata szükséges, hanem
                        nagy változások magában a néplélekben és odakünn az egész ország sorsában.
                        Egy kicsit szégyelte is magát, ahogy visszagondolt a gróf modorára. Biztosan
                        éretlen szamárnak tartotta őt magában, belől, de igaz úr és valódi nagy elme
                        létére úgy járt el vele szemben, mint tanító a gyermekkel. Nem mondta, hogy
                        szamárság, hanem ellenkezőleg, hogy lehetséges, de csak akkor, ha előbb
                        mindaz a feltétel bekövetkezik, kívül-belül, ami majd lehetővé teheti. És
                        éppen ezekre a hiányzó feltételekre való rámutatás­sal éreztette meg, amit
                        szavakkal nem fejezett ki, hogy mennyire gyermek még ő az igazi élettel való
                        birkózáshoz. Mégis egészében inkább felemelő, mint leverő hatás maradt
                        lelkében a grófról. Reális, komoly, tiszteletreméltó embernek ismerte meg,
                        akit nem lehet egyszerűen a kőszívű középkori kényúr címe alatt szidni és
                        kárhoztatni. Mennyivel különb, mint némely mezőségi urak, akik a népet csak
                        mocskolni tudják s állati sorban tartani. A gróf egyetlen szóval nem alázta
                        meg előtte a parasztot, nem mondta, hogy hiábavaló minden törekvés lélekként
                        kezelni s valódi emberré nevelni őket. Sőt egyenesen arra mutatott reá:
                        lelküket kell fölébreszteni, hogy saját erejükből igényeljék a jobb anyagi
                        élet lehetőségeit. Igaz, igaz! - ütött homlokára László. - De most, hogy nem
                        látom a szemét, most jut eszembe, milyen ravasz politikának nevezhetném ezt,
                        ha akarnám. Hiszen ezzel hárított el magáról minden felelősséget, ezzel
                        rázta le a kötelességeket, amelyeket nekiszegzett, mert nyilván megmond­ta,
                        hogy a lelkész dolga az első s amíg az el nem végezte a lelkek alkalmassá
                        tételét, ő hiába akarna segíteni... Nincs igaza! - toppantott László. - Ezt
                        a kérdést nem lehet így eligazítani! Nincs lélek test nélkül s nem lehet
                        lelki kultúrát építeni addig, amíg az állati nyomorúságot meg nem
                        szüntetjük...</p>
                    <p>Hangos kiabálásra rezzent föl gondolataiból, amely az utcáról csapódott be az
                        ablakon. Odalépett s látta, hogy nagy csapat asszony jön, tarisznyával a
                        hátán, valahonnan s néhány öregebbrendű férfi is közöttük. Mindnyájan nagy
                        izgalomban vannak s hevesen vitatnak valamit, meg-megállva, egymás szeme
                        előtt hadonászva kezeikkel. László megpattintotta az ablakot s figyelt. A
                        csoport éppen megállott a papi telek kerítése előtt s egy asszony élesen
                        rikácsoló hangját hallotta:</p>
                    <p>- Az Isten süllyessze el házastól!... A hadisegélyből alig lökött ide
                        valamit. A kása nyűves, a gyertyának nincs bele, fotogén minek a parasztnak
                        s a cukrot nem a mi belünknek találták ki!... Így beszél velünk, hogy az
                        Isten süllyessze el!</p>
                    <p>- S még ő így-úgy, hogy vigyázzunk magunkra! - rikoltott közbe a másik. -
                        Hogy ő tudja, amíg az uram a lövészárokban fekszik, ki szokott mellettem
                        feküdni!... A disznyó!... Hát nem nyúlt hozzám, amikor úgy tett, mintha a
                        pénz után hajolna, ami az asztalról legurult?...</p>
                    <p>- Hallgass Rebi, hallgass! - mordult közbe egy öreg ember. - Ő az úr s
                        csendőrpuska a szolgája... Ládd-é, csak hallgattam, pedig úgy szólt
                        öreglétemre hozzám is, mintha kölyök volnék; te lókötő, te vén tolvaj! De
                        hallgatni kell, különben jövő osztáskor hadisegély helyett botot
                        kaphatsz.</p>
                    <p>Az asszonyok mind valamennyien egyszerre vijjogni kezdtek:</p>
                    <p>- Dehogy is hallgatunk!... Még ma megírom az uramnak!... Csak az Isten
                        egyszer hazahozza őket!... Lát még kend jegyzőbőrt karón!...</p>
                    <p>László ennyiből megértette, hogy osztás volt a jegyzőnél Mezővásáron. Az
                        ilyen napok mindig tele voltak izgalommal. Káromkodva, elégedetlenkedve,
                        fenyegetőzve jöttek haza a virágosiak s még másnap is hullámzott haragjuktól
                        a falu. Majd még hazajönnek! Csak egy­szer hazajöjjenek! Jelszó lett ez már,
                        amivel tele volt a levegő. Az urak nem sokba veszik az effélét. Elfelejtik,
                        hogy aki egyszer ebben a háborúban katona volt, soha többé nem lesz a régi,
                        könnyen kezelhető, együgyű paraszt. És a távolban százszorta jobban fáj
                        nekik az itthoniak panasza. Ami talán csak kis tűszúrás lenne, úgy fúródik a
                        szívükbe, mint durva tövis. S ha egyszer oda beletört, nem szűnik meg
                        bosszúra égetni. Sohase volt, úgylehet, jó viszony itt a nép és vezetői
                        között, de mi lesz akkor, ha ezek a fegyverhez, vérontáshoz, prédához
                        szokott emberek fognak szembeállani velük, leszámolásra? A gróf szavai
                        jutottak eszébe, hogy a harctéren is, a harctér mögött is válságos a
                        helyzet... Eddig valahogy vakon bízott a háború jóvégében. Egyébként is
                        olyan messzi és rejtett volt az egész, hogy könnyen kikapcsolta gondjai
                        közül. Igen, rettenetes, szomorú és gyűlöletes dolog, de csak vége lesz s
                        aztán örökre elfelejtjük!... Most először borzongott végig rajta a dermesztő
                        sejtelem, hogy ezt a háborút mindenkinek meg kell szenvednie és senki el nem
                        kerülheti, hogy a sorsába bele ne taposson valamiképpen.</p>
                    <p>Másnap reggel Karó Pendzsi azzal az újsággal köszöntötte, hogy cifra dolog
                        történt az éjsza­ka. Megjött Dani Sándor, szabadságra. Huszárőrmester, még
                        nem volt soha itthon a háború kezdete óta s most váratlanul megérkezett. A
                        háza üres és hideg, a felesége, gyermekei: sehol. Mondják neki a szomszédok,
                        hogy a gyermekek náluk vannak, odaküldte Rózsi, vigyázzanak rájuk. Mert
                        Rózsi táncba’ van. Hát táncolni szokott? - kérdezte Sándor. - Igen a,
                        mondták a jószomszédok, a hol s a hányszor csak teheti. Szép asszony,
                        szereti az életet, hát nem lehet neki a szemére hányni. Amennyi taknyos
                        legényke van Virágoson, mind az ő szoknyája körül forog, mondták Sándornak.
                        Hát el is ment, hogy keresse... Meg is kapta a táncban. Ahogy bétoppant,
                        csak egyet rikkantott, oszt amennyi kölyök, ki ajtón, ki ablakon, egyszeribe
                        el­párolgott, a vénasszonyok a kemence padkáján csak összelöttyentek
                        ijedtükben, mint a vizes rongy s a flóta úgy kopogott a cigány fogain a
                        nyavalyatöréstől, mint a jégeső a zsindelyen. Rózsi csak sikkantott egyet s
                        össze akart esni, de Sándor derékon kapta s egy szó nélkül kezdte forgatni,
                        mártogatni, hányni ide-oda, mint a forgószél. Ráordított a cigányra, hogy:
                        sebesebben! Oda is rúgott hozzá, hogy még mindig nem elég neki, még
                        sebesebben! Rózsi ájuldozott a karjában, azt se tudta, Sándor maga csapott
                        be ide, mint az istennyila, vagy csak a hazajáró lelke? De hiába
                        lihegett-pihegett neki, hogy így, meg úgy, Sándor csak a fogát csikor­gatta,
                        másfelé nézett, egy szót hozzá nem szólt, elkezdte a földhöz verdesni. A
                        vén­asszonyok is eközben kisompolyogtak s megtöltötték a szomszédságot a
                        sápítozásukkal; gyüjjenek keetek, megöli Rózsit Sándor! Hát jöttek is, előbb
                        csak az ablakon keresztül tátot­ták a szájukat, látták, hogy nem tréfa, mind
                        többen és többen merészkedtek bemenni s körül­állták, hogy kivegyék a
                        kezéből. De úgy forgott annak a szeme, mint a Prikulicsnak, mikor fekete
                        kutyává változik, senki ahhoz nyúlni nem mert s csak kérlelték, hogy hagyja
                        abba, meghal az asszony a markában! Nem az, az Istennek se! Már kiabáltak,
                        ordítottak neki, egy­mást lökdösték, hogy mégis rámenjenek, mikor az
                        asszonyra pillantott s kiengedte a keze közül. Az már nem volt se eleven, se
                        holt, csak eldöndült a földön, mint a fa. No de akkor, tiszteletes úr!...
                        Azt hiszi, elég volt neki?... Dehogy volt!... Nagyot fújt, szétnézett az
                        embere­ken s akkor először szólalt meg: - Csodalátni jöttek-é kendtek?
                        Nahát, lássanak csodát!... Leoldotta a derékszíját s elkezdte verni az
                        asszonyt sarkától fejebúbjáig s vissza, de ahogy bírta, csak úgy csattogott
                        belé. Azok csak nézték szörnyülködve, de nem merték mozdítani még a
                        kisujjukat se. Csak a nyavalyás cigány fújta tovább keservesen, mintha ez is
                        tánc volna, odaragadt a flóta a szájához, világért abbahagyni nem
                        tudta...</p>
                    <p>László már vagy háromszor integetett Pendzsinek, hogy félbeszakítsa. De
                        Pendzsi is benne volt a tánc ritmusában, szakadt belőle az újság, mint a
                        patak.</p>
                    <p>- Elég, elég! - kiáltott rá László, toppantva. - Hagyja már abba ezt a
                        gyalázatosságot!... Hát nem volt ott egy ember, aki lefogja ezt az őrültet?
                        Hogy tudták eltűrni?</p>
                    <p>Pendzsi új erőre kapott:</p>
                    <p>- Huszárőrmester, mondtam, tiszteletes úr... Még annak idején se mert kikötni
                        vele senki, mikor a java legénység itthon volt!... Hát még most? De
                        tiszteletes úr, minek is mentek volna rá?... Sze’ mindenki tudja, hogy jussa
                        volt neki ehhez... Megérdemelte Rózsi, de hogy!... Úgy kell neki,
                        tiszteletes úr, mér nem nyughatott?... A gyermekei örökké a szomszédoknál,
                        piszkosan, tetvesen, hozzá meg úgy dongtak ki-be a süldő legénykék, mint a
                        legyek a cukorra... No, most nyughatik majd tőlük egy darabig!</p>
                    <p>- Ugyan Pendzsi, hagyja már az efféle szószátyárkodást! - riadt rá László. -
                        Amiért jóképű szegény, mindjárt rá kell fogni minden rosszat?... És ha
                        megtévedt volna is, gyalázatos dolog egy férfitől ilyen vadállatmódjára
                        cselekedni... Hátha belehal?</p>
                    <p>Pendzsi legyintett:</p>
                    <p>- Nó már abban én fogom a pártját, tiszteletes úr... Virágosi asszony, hogy
                        az ördögbe halna bele az ura döngetésébe? Megfekszi, nem mondom, de úgy is
                        kell! Nem oknélkül verte Sándor. Utóvégre rég nem volt itthon s lehet,
                        megint elmegy sokáig. Nem verheti belé aprán­ként az erkölcsöt. Egyszerre ki
                        kellett adni neki. Vigyázni fog ezután, azt mondom én, tiszteletes úr... Jól
                        van ez, tessék belenyugodni!...</p>
                    <p>- Felháborító!... - Takarodjék, Pendzsi!...</p>
                    <p>- Megyek, hogyne mennék, tiszteletes úr. Érzem is, hogy a tej kifutott s
                        odakozmált a platten­hez... Csak még azt akarom megmondani, hogy lássa,
                        tiszteletes úr: mennyit prédikált ezek­nek a fehérnépeknek meg kamaszoknak a
                        becsületről... Kutyába se vették! De most Sándor prédikált nekik s fogadom,
                        hogy ezt a prédikációt a mejjükre szítták... Ez használni fog, meglássa!</p>
                    <p>Ezzel Pendzsi kicsattogott a konyhába, hogy ecetet öntsön a bűzölgő
                        plattenre.</p>
                    <p>László azon gondolkozott, hogy utánajár a dolognak s megmondja annak a
                        vadembernek a magáét. Csak azon habozott, hogy fölhivassa-e magához, vagy ő
                        menjen oda?</p>
                    <p>Még nem tudott határozatra jutni, mikor Dani Sándor eldöntötte a kérdést,
                        mivelhogy be­kopogott az ajtón.</p>
                    <p>Szép szál ember volt Dani Sándor, büszke őrmesteri uniformisa tisztán
                        ragyogott rajta. Becsületes, nyilt tekintettel nézett a papjára s olyan
                        szelid arcvonásai voltak, hogy László rögtön azt gondolta: az a vén
                        szipirtyó hazudott.</p>
                    <p>Nem látszott Dani Sándoron egy csepp fölindulás sem. Tisztességgel köszönt,
                        ahogy ő mondta: „jelentkezett” az új tiszteletes úrnál, akinek létéről
                        örömmel értesült s igen arról is, hogy gyönyörűen prédikáló pap.</p>
                    <p>- Ez kellett nekünk, tiszteletes úr, - mondta nagy megelégedéssel - egy
                        jóféle pap! Nem olyan régimódi, mint amilyen az öreg Forgó volt. Isten
                        nyugtassa. Mert a világ forog s a tudomány növekedik. Az emberek még csak
                        kutyábbak lesznek tőle. Hát igazán jó pap kell ahhoz, hogy tudjon a szívükre
                        beszélni.</p>
                    <p>László leültette Dani Sándort, gondolván, hogy mindjárt kipakol a
                        históriájával. De annak nem volt sietős. Inkább a falu állapotjáról
                        kérdezősködött, meg hogy a tiszteletes úr mit tapasztalt itt s mi mindent
                        akar csinálni avval a nagy tudományával, amit hozott? Értelmesen szólt hozzá
                        a dolgokhoz, amiket László megemlített s Isten segítségét kívánta neki. Majd
                        rátért a harctéri dolgokra, a szegény katonák szenvedéseire, hazavágyására,
                        messzi idegen vidékek leírására. Tetszett Lászlónak, hogy az ellenségről
                        nagy becsülettel és emberségesen nyilatkozott, hogy nem dicsekedett
                        semmiféle hőstettével, pedig a kisezüst ott villogott a mellén. Mikor László
                        kérdést intézett erről, a nagy paraszt elpirult, mint valami leányzó s
                        megmondta, hogy a hadnagy úr volt az igazi, ő csak segített neki egy
                        ellenséges állás roham­mal való elfoglalásában. A hadnagy úr kapta a nagy
                        ezüstöt, osztán a kicsi úgy neki is hullott... Alig várja, - terelte el a
                        szót - hogy vasárnap meghallgathassa a tiszteletes urat és ismét ott üljön
                        az áldott templomban, amit olyan régen nem cselekedett. Elnyűtt kicsi
                        Új­testamentumot is vett elő a mellzsebéből. László álmélkodva látta, hogy a
                        teteje át van ütve s ahogy szétnyitotta, hát a lapoknak is több a felénél
                        lyukas, szaggatott, perzselt.</p>
                    <p>- Fáradt golyó volt, ahogy mi mondjuk, tiszteletes úr. De e nélkül a
                        szentkönyv nélkül azért elvégezte volna velem a dolgát... Igaz, úgye, amit
                        Szent Pál apostol mondott: vegyétek fel a hitnek pajzsát!?</p>
                    <p>László szótalanul megszorította Dani Sándor kemény kezét.</p>
                    <p>- Nagyon meglepett minden, amit mondott s amit láttam magán, atyámfia...
                        Tudja-e, miért? Rossz hírt hallottam magáról, csak az imént.</p>
                    <p>- Mit, tiszteletes úr? - csodálkozott rá Dani Sándor.</p>
                    <p>- Azt mondják, hogy az éjjel össze-vissza verte a feleségét, - mondta László,
                        mereven nézve az ember szemeközé.</p>
                    <p>Most nem pirult el Dani Sándor, mint amikor a dicsőségről volt szó. De nem is
                        zavarodott meg. Nyugodtan válaszolt:</p>
                    <p>- Szeretem a feleségemet, tiszteletes úr.</p>
                    <p>- Szereti? - kiáltotta László. - Maga becsületes, hívő ember is, amint látom.
                        A feleségét pedig úgy szereti, hogy majdnem agyonverte! Mi dolog ez,
                        atyámfia?</p>
                    <p>- Nem hagyom, hogy a feleségemet elfordítsák tőlem! - szólt keményen az
                        ember. - Régóta hallok egyet-mást, mert néhány idevaló emberrel találkoztam
                        ott künn, akik leveleket kaptak hazulról. Aztán, ahogy tegnap megérkeztem,
                        láttam, hogy a gyermekek idegeneknél vannak és piszkosak. A ház meg hideg.
                        Mondták, hogy Rózsi a táncban van. Hogy mindig ott van, amikor teheti. Meg
                        hogy mindenféle kölyök-fiúval összeáll... Baj van, gondoltam. Fiatal Rózsi,
                        szép is, tüzes is. Hosszú haj, rövid ész. Nem is Isten szentje s én
                        esztendejénél is több, hogy nem élhetek vele... Meggondoltam, tiszteletes
                        úr, hogy annak idején hogy szerettük egymást. Az se istenes dolog, higyje
                        el, hogy egy ilyen fiatal asszonytól csak úgy elveszik az urát s nem
                        törődnek vele, hogy epekedik magában. Nem csoda, ha elfelejtett volna ennyi
                        idő alatt. Oszt’ ő se kérdezte tőlem, mit csináltam Galiciában? Mondok,
                        figyelmeztetni kell Rózsit, hogy élek, itt vagyok, szeretem s nem akarom
                        elhagyni... Dehogy is rossz asszony az, tiszteletes úr! Csak asszony, fiatal
                        asszony. Szeret az engem, azaz szeretne, ha tehetné... Ennyi sok idő!...
                        Hogy lehessen visszatéríteni másként?... Nem tudom, az urak hogy szokták, de
                        én már csak így bizonyítottam bé az igazat... Az a fő, tiszteletes úr, hogy
                        Rózsi megértette.</p>
                    <p>- Megértette? - csóválta fejét László.</p>
                    <p>- Meg! - bólintott komoly meggyőződéssel Dani Sándor.</p>
                    <p>- Mi van szegénnyel? Ott hagyta, ahogy nekem elmondták, ájultan, összeverve a
                        földön?</p>
                    <p>Az ember most vörös lett s méltatlankodva csattant föl:</p>
                    <p>- Nem vagyok vadállat, tiszteletes úr!... Mit gondol rólam?</p>
                    <p>- Hát? - kérdezte László.</p>
                    <p>- Hát, mikor mindenki láthatta, hogy ez az asszony az enyém és nem adom
                        senkinek a vilá­gon, szépen felvettem a karomba, úgy tartottam magam elé,
                        hogy mindenki láthassa a faluban, hogy viszem a magamét. Hazavittem,
                        levetkeztettem, befektettem az ágyba, tüzet csináltam, jól megmelengettem, a
                        gyermeket elszalajtottam Mandulához, hozott lenmagolajat, szépen
                        meg­kenegettem, addig-addig öleltem, csókoltam, amíg Rózsi visszatért a
                        világba, átfogta a nyakamat, jól kisírta magát, visszaölelt, visszacsókolt.
                        Akkor rászóltam a gyerekekre, mivel­hogy ott lábatlankodtak: most az egyszer
                        még mars a szomszédba, majd utánatok megyek, de most semmi szükség itt
                        reátok!</p>
                    <p>- Szóval maga megbocsátott Rózsinak, Rózsi meg magának, mintha semmi sem
                        történt volna?</p>
                    <p>- Csakis, tiszteletes úr.</p>
                    <p>László nem akart hinni a füleinek. Ebben a csodálatos történetben olyan
                        bolondul keveredett össze minden alantasság és tisztaság, hogy hozzáképest a
                        filozófia legnagyobb ellenmondásai is semmiségeknek tűntek föl. Erkölcsi
                        tudata egészen megzavarodott tőle. A tudata meg, de az érzése különös,
                        árulómódon Dani Sándor pártjára állott. Megint meg kellett állapítania, hogy
                        a falunak csak az arca közönséges és egyszerű. A lelke annál sokrétűbb és
                        titokzatosabb. Csakhamar meggyőződhetett felőle, hogy Dani Sándornak a maga
                        álláspontján tökéletesen igaza van: a falusiak mély meggyőződéssel
                        helyeselték eljárását s egyértelműleg jelentették ki, akárhol került szóba a
                        dolog, hogy tisztább és maradandóbb szerelem a világon nem lehetséges.</p>
                    <p>Nem így volt a dolog Farkas Kisó esetében, amely néhány nappal ezután pattant
                        ki. A presbitérium nagy eréllyel követelte, hogy Farkas Kisó kövessen
                        eklézsiát és addig, amíg ezt nem teszi, László semmiképpen ne engedje az
                        Úrasztalához. Farkas Kisó ugyanis megesett egy kamasszal. Nem ez a dolog
                        lényege, hanem az, hogy közbotrányt okozott. A közbotrány úgy keletkezett,
                        hogy Farkas Kisó köztudomásúlag teherben volt. Azt mindenki láthatta rajta,
                        mivelhogy a hatodik hónapban tartott. Látta az apja és anyja is, de ettől
                        Kisónak még semmi bántódása nem esett volna, sok más fehérnép is volt már
                        így, mióta Virágos a földön van. Azt se kell hinni, hogy a falu azon
                        botránkozott volna meg, hogy Kisó törvényes férje, bizonyos Nagy Márton
                        ezelőtt tizenöt hónappal esett el Galiciában s ennélfogva teljesen
                        lehetetlen, hogy Kisó megszületendő gyermeke az övé volna. A baj ott
                        történt, hogy a szerencsétlen Kisó megcsúszott a küszöb jeges kövén,
                        hasravágódott s elvetélte a magzatát. Még mindig nem tartunk a botrány
                        lényegénél. Hiszen még három hónap lett volna arra, hogy bizonyos gazdasági
                        természetű tárgyalások befejezést nyerhessenek s a legényke elvehesse Kisót
                        fele­ségül, mire a gyermek megszületik. De hogy ez a dolog megtörtént, a
                        szülők hallani se akar­tak többé a kamaszról, maga a kamasz is meggondolta a
                        dolgot s nagy örömmel meglépett, nem annyira Kisó miatt, de a fösvény
                        öregektől, kik a házasság fejében holtig tartó szolga­ságra akarták fogni s
                        most már szegény Kisó ott maradt a nyilvánvaló szégyenével. Ezt hívják
                        közbotránkozásnak Virágoson. Ilyen bűnt csakis úgy lehet helyrehozni, ha a
                        megesett személy a presbiterium színe előtt, a tiszteletes úr előmondása
                        szerint bűnbánatot tesz s Isten segedel­mével megfogadja, hogy soha többet
                        effélét nem cselekszik. Azután pedig három forintot letesz az Úrasztalára,
                        hogy megváltsa a szentjegyekhez való járulhatását. Bűnbánat, fogada­lom és
                        három forint nélkül közmegvetés tárgyaként távol kell tartania magát az
                        Isten szent sátorától, mikor ott a jámbor és kegyeséletű hívek az Úr
                        testének és vérének közösségében részesülnek.</p>
                    <p>Ezért követelte tehát a presbiterium, hogy Kisó eklézsiát kövessen.</p>
                    <p>László magához hívatta az asszonyt. Félénk, törékeny kicsi teremtés
                        szédelgett be az ajtón. Szemét lesütötte, még az orra hegye is piros volt a
                        szégyentől.</p>
                    <p>- No, Kisó fiam, - szólt rá László. - Tudod, mi a kötelességed. Mondd meg,
                        mikorra hívjam össze a presbiteriumot, hogy eklézsiát kövess?</p>
                    <p>Kisó fölvetette lesütött szemeit. Nagyok voltak, kerekek, kékek, mint a
                        búzavirág s csillogtak a nehéz könnyektől.</p>
                    <p>- Tiszteletes úr instállom, - rebegte - nem követhetek én eklézsiát, nagyon
                        sajnálom.</p>
                    <p>- Miért? - kérdezte László. - Tudod, hogy e nélkül meg nem állhatsz az
                        emberek szeme előtt!</p>
                    <p>- Tudom, tudom, tiszteletes úr, - suttogta Kisó a köténye csücskét
                        morzsolgatva ideges sovány kezei között. - De ha én eklézsiát követhetnék,
                        akkor ez az egész... szerencsétlenség... nem is történt volna meg!</p>
                    <p>- Nem értem, - mondta László.</p>
                    <p>- Az úgy volt, tiszteletes úr, - kezdte Kisó nagy sóhajtással - hogy amikor a
                        néhai uram, Márton, Isten nyugtassa, elment a háborúba, az én apám-anyám az
                        ő minden dolgát velem akarták végeztetni... Szegény szolgaember volt az én
                        uram azelőtt, hogy elvett, az apámnál. Alig is akartak beleegyezni, hogy az
                        uram legyen. Meggondolták aztán, hogy úgy, ha csak béres, akármikor
                        továbbállhat, pedig nagyon hárnyik ember volt.</p>
                    <p>- Állj meg! - szakította félbe László. - Mi az, hogy hárnyik?</p>
                    <p>- Hát szorgalmatos, - mondta Kisó - de mi csak így mondjuk, rományosan.</p>
                    <p>László a fejét csóválta:</p>
                    <p>- Mondd ezután magyarul. Folytasd.</p>
                    <p>- Hát szóval meggondolták, hogy ha az uram lesz, örökre odakötik a házhoz,
                        marhához, földhöz, úgy fog dolgozni benne, mint a magáéban. Ők pedig,
                        mármint az öregek, hóttig élhetnek munka nélkül az ő dolga után, csak enni
                        kell nekik a készet, meg aludni, ha be­esteledik. Azután is csak úgy bántak
                        vele azért, mint egy szolgával. Ha nem szeretett volna engem olyan erőst, -
                        pityeredett el Kisó - biztosan elfutott volna a világ végére! Most osztán el
                        is futott szeginy, oda, ahonnan nem gyön vissza... Nem elég a bánat,
                        tiszteletes úr, hogy majd meghasadt a szüvem, hanem az öregeim még annál
                        inkább dolgoztattak, férfimunkát is, mindent, rogyásig. Mondom nekik
                        egyszer: fogadjanak keetek valami szolgát mellém, mert nem bírom, a hátam
                        szakad össze. De ők csak így: pénzbe kerül s elég fiatal vagy, jobb is, ha
                        dolgozol, nem gondolsz örökké arra a Marcira, hát csak dolgozz. De én addig
                        s addig, hogy a végin mégis csak megfogadták ezt a Pistát, - tudja,
                        tiszteletes úr, ezt, akitől a szégyenem van - hogy segítsen. De ez nem olyan
                        legény volt, mint Marci, gyerek is félig, meg akaratos, mint a kutya. Az
                        Istennek se dolgozok én többet, mondta egyszer nekem dühösen, sze’ az
                        öregeid úgy tartanak, mint az ebet. Megyek, amerre a szemem lát... De
                        megijedtem én erre, tiszteletes úr! Mert úgy dolgozott, mint a tűz. Kezdtem
                        már helyrejönni, nem mind köhécseltem, a hátam se fájt úgy, szuszoghattam
                        egy kicsit, hogy ő végezte a nehezzit. Jézusom, gondoltam magam­ban, még
                        csak ez kéne! Mást az öregek nem fogadnak mellém, sze’ ilyet nem is kapnak
                        többet. Ez a Pista is szegény fiú, tiszteletes úr, csak úgy mint Marci vót,
                        nincs egy kapa­vágásnyi földje. Te, mondok neki, hova mennél, sze’ nincs
                        neked egy kapavágásnyi földed? De ő istenkedett, hogy így meg úgy... Hát ha
                        a tied lenne ez a mi földünk, maradnál-e?... Hogy-hogy lehetne az? -
                        kérdezte Pista. De én nem szóltam többet nekije, tiszteletes úr, hadd törje
                        rajta a fejét, legalább marad addig is. De gondolkoztam erősen... Nem
                        mondom, tetszett is nekem, noha fiatalka volt, de mégis csak a nyomorúság
                        fogott reá, tiszteletes úr, higyje meg. Az Isten miért is engedi, hogy
                        némelyeknek ilyen kemény szívű apja s anyja legyen?!</p>
                    <p>- Ne cifrázd Kisó, siess a végére.</p>
                    <p>- Már ott is vagyok, tiszteletes úr. Hát egyszóval meggondoltam én, hogy
                        vegyen engem Pista feleségül. Ki is jöttem vele az öregeknek egy este,
                        szívem nagy rebegésével... Igaz, pofoncser­dített apám előbbször s
                        megmondta, hogy mi vagyok és mi kell nekem, de aztán hallottam éccaka, hogy
                        szólongatják egymást a sötétben s beszélgetnek a dologról... Mégis arra
                        határoz­tak, hogy nem hagyják, kölyök az s menjen inkább a fenébe... Na édes
                        Istenem, mit csele­kedjek én már most, tiszteletes úr? Lássa bé, hogy nem
                        csinálhattam egyebet... Nagyon szégyellem, tiszteletes úr.</p>
                    <p>Kisó elhallgatott, megint földre sütötte szemeit s most már szájába fogta a
                        köténye csücskét, úgy rágta zavarában.</p>
                    <p>- Még mindig nem értem, hogy kerültél ebbe a szégyenbe? - szólt rá László. -
                        Most már mondd csak el, nem segíthetek rajtad, ha el nem mondod.</p>
                    <p>- Hát, - hebegte Kisó - az úgy volt tiszteletes úr, hogy egy éccaka csak
                        forgolódtam, forgolódtam, majd kivetett az ágy, olyan volt mint a tüzes
                        pokol s folyt rólam a veríték. Akkor egyszer csak így szóltam magamban:
                        legyen gyerek!... Ha gyerek lesz, a szégyenért bele­egyeznek... Mindjárt
                        másnap este, hogy az öregek elaludtak, kiserültem a tornácba, ahol Pista
                        aludt, mert langyos tavasz volt akkor... Odaültem a pokróca szélére s
                        mondtam neki, hogy: Pista, meggondoltad-é, ha a tiéd volna a földünk,
                        maradnál-é?... Pista azt mondta: hogy lehetne az enyém a földetek?... Ha te
                        engem elvennél! - mondom neki. Erre ő csak kacag s azt mondja: Nem ettem
                        meszet, hallod-é, sze’ idősebb vagy nálam!... Azért nem vagyok én olyan
                        idős, - mondtam neki s nézd meg, ha nem hiszed!... Kisó lángvörösen
                        elhallgatott, kínzottan emelte szemét Lászlóra, hozzá tette: - tovább is
                        mondjam, tiszteletes úr?</p>
                    <p>- Nem, ne mondd tovább! - intett László elkomorodva. - A többit úgyis tudom.
                        Elcsábítottad azt a kölyköt.</p>
                    <p>Kisó szomorúan bólogatott:</p>
                    <p>- Úgy is mondhassa, tiszteletes úr!... De lássa, hogy a nyomorúságomban mit
                        csinálhattam volna egyebet?... De hogy reszkettem én, Uram Jézus! Még a kő
                        is megszánna, tiszteletes úr, ha tudná! Azért, hogy vajjon lesz-e gyerek
                        belőle?... Tudom, hogy amint a konfirmációkor tanultam, bűnben fogantatott,
                        de mégis én örvendtem rajta, mint a bolond, amikor megröbbent a szívem
                        alatt... Jól is volt, mert ahogy vastagodtam, az öregek is csak
                        beletörődtek, sok pofozás, szidás után. De a szégyen elkerülése miatt
                        elfogadták Pistát vejüknek. Nem siettek vele, sze’ volt még idő... De már
                        úgyis kezdett befellegzeni, mer Pista követelődzött, hogy írják rá legalább
                        a föld felét. Addig huzakodtak vele, amíg az Isten megsokalta s megengedte
                        az ördögnek, hogy elrántsa a lábomat azon a jeges küszöbön... Vége lett a
                        gyermeknek, vége az én házasságomnak is! Pista fölszusszant, otthagyott s
                        most itt állok né, mint a kóró, amit még a madár is lepiszkol, ha reá száll.
                        Hát kellene nekem eklézsiát követni, ha az én szülőim igazi szülők lettek
                        volna?</p>
                    <p>- Szomorú dolog, Kisó! - Szólalt meg elszorult torokkal László. - Szülőid
                        majd felelnek rólad az Istennek! De te ne kárhoztasd őket, mert az a
                        tízparancsolatba ütközik. Hanem te is bűnös vagy: csupa hazugság, csalás,
                        amit csináltál. Most nem tehetsz mást, alázatosan bánd meg az
                        anyaszentegyház előtt s tégy fogadalmat, hogy ezután tiszta életű leszel, s
                        tartsd is meg Kisó, hogy az Isten könyörüljön rajtad!</p>
                    <p>- Sze’ megtenném én, tiszteletes úr, hogy is ne tenném meg? - szepegett Kisó,
                        könnyeit nyeldesve. - De ahhoz három forint kell, tiszteletes úr! Azt hiszi,
                        hogy az öregek adnak? Ne higyje azt! Még egy krajcárt se, nemhogy három
                        forintot. Azt mondják: főzted, egyed meg! Semmiért adjunk annyi pénzt? Még
                        ha gyerek volna, inkább, mert abból idővel segítség lehetne... De így?</p>
                    <p>László fölállott, összekulcsolta kezeit a hátán s töprengve rótta a szobát.
                        Tele volt a lelke felháborodással és szánalommal. Micsoda vén gazemberek
                        azok! - gondolta méltatlankodva. - És itt ez az asszony is... Olyan a
                        gyöngeségében, szánandó nyomorúságában, mint egy letört, elfonnyadt mezei
                        virág... S mégis mennyi tisztátalanság s durvaság van benne, ahogy állati
                        gyötrődésében odaadta magát, csak hogy a háta ne fájjon... Mi ez?... Ez a
                        sárral kevert lélek?... Ez a falu!... Szeme előtt Krisztus alakja
                        elevenedett meg, amint a parázna asszonynak mondja: Eredj el és többé ne
                        vétkezzél... Ez az, ez az igazság egyedül!... Itt is ez az igazság.
                        Virágoson, most és mindörökké!</p>
                    <p>Megállott, az asszonyra tekintett s csendesen mondta:</p>
                    <p>- Holnap délutánra összehívom a presbiteriumot, öltözz fel tisztességesen,
                        Kisó. És ma éjszaka imádkozzál és bándd meg és sirasd el a bűnödet Isten
                        előtt és gondolj békességgel a szüleidre s amit az Isten reád mért, azt
                        többet ravaszsággal ne próbáld lehányni, ő nem hagy felettébb kísérteni,
                        mint ahogy elviselheted. A három forintot pedig én kiteszem helyetted...</p>
                    <p>Egy hét telt talán el Kisó eklézsiakövetése után, mikor egy este Karó Pendzsi
                        hosszú képpel kerülgette Lászlót, aki az asztalnál ült, valami könyv felett
                        merengve. Addig csoszogott Pendzsi erre, arra, amíg Lászlót idegesíteni
                        kezdte s rászólt:</p>
                    <p>- Mondani akar valamit, Pendzsi?...</p>
                    <p>- Hát... Hát... Tiszteletes úr... Ne haragudjék meg rám, ha mondanék... De
                        már mégis csak meg kell mondjam... Igaz, hogy a tiszteletes úr adott három
                        forintot a magáéból, a Farkas Kisó eklézsiakövetésére?</p>
                    <p>- Igaz hát! Miért kérdi, Pendzsi?</p>
                    <p>- Hát csak úgy! - dörmögte az asszony. - Mert istentelen emberek ezek a
                        virágosi presbiterek, tiszteletes úr. Jár a szájuk...</p>
                    <p>- Csak hadd járjon! - legyintett László. - Annak a szerencsétlennek nem
                        akartak adni a szülői. Nem nézhettem el, hogy e miatt soha Úrasztalához ne
                        járulhasson!</p>
                    <p>- Igaz, igaz, - biccentett Karó Pendzsi. - Aranyszíve van a tiszteletes
                        úrnak. Én tudom. Már minthogy én... De a presbiterek!...</p>
                    <p>- Nyögje már ki Pendzsi! - kiáltott föl László türelmetlenül. - Mi bajuk a
                        presbitereknek?</p>
                    <p>- Meglássa tiszteletes úr, mégis jobb lett volna, ha nem adja azt a pénzt...
                        Mert ezek a gyalázatos emberek mindenből csúfot csinálnak. Azt mondják:
                        vajjon mit adott Kisó a tiszteletes úrnak ezért a pénzért?... És azt
                        mondják, hogy csakis azt, amije van neki...</p>
                    <p>Időbe telt, amíg László megértette ezt a gyalázatosságot. Ahogy beleütött a
                        fölismerés villá­ma, lángbaborult nemcsak az arca, de az egész teste, mintha
                        a pokol frecskelte volna reá égő szurokját. Aztán úgy érezte, hogy kővé
                        dermed. Szólani nem tudott, csak nézte Karó Pendzsit, nézte úgy és addig,
                        amíg az asszony megzavarodva elkapta a fejét, hirtelen sarkon­fordult s
                        meggörnyedve kifutott a szobából, mint a megvert kutya.</p>
                    <p>Lászlóban összeomlott a világ. Rettenetes éjszaka volt ez, fel-alá nyargalva,
                        pihenés nélkül a szobákban, reggelig. Nem is tudta, mit csinál. A fejét
                        fogta kezei között, mert úgy érezte, szerteszét hasad. Szemei előtt tüzes
                        karikák táncoltak. Háta borzongott s a forró láz verítéke hidegen folyt
                        végig a gerincén.</p>
                    <p>Egyszer arra ébredt, hogy kalap a fején, bot a kezében s indul az éjszakának,
                        hogy kifusson a világból. Elmenni!... Elmenni innen!... kattogta a szíve s
                        ajkai hangosan mondták: elmenni!... Később magába roskadva ült az ágy
                        szélén, a virradó reggelbe bámulva... A kicsi erdő kerek fekete foltja
                        táncolt a szeme előtt. Kórház!... gondolta s felkacagott rá keserűen. Néha
                        Edith arca villant el előtte s szégyelte magát, hogy ennek a mindent olyan
                        jól ismerő leánynak, mint valami színész, ágált a terveivel, a hitével,
                        dicsérve s mentegetve neki ezt a gyűlöletes sárfészket, ezeket az emberarcú
                        fenevadakat!...</p>
                    <p>- Mindennek vége! - suttogta összezúzva.</p>
                    <p>- Pipi-pipi, - hallotta a konyhából Karó Pendzsi hangját. A szakajtó alatt
                        kiköltött friss csibéket hívogatta, a konyha földjére szórt kevertre. A
                        tyúkanya helyeslő, mély hangon kontrázott neki: kot-kot, kot-kot.</p>
                    <p>Megint reggel van. Karó Pendzsi már nem is emlékszik arra, amit az este
                        kotyogott s a presbiterium tagjai nyugodtan látnak hozzá, hogy kihányják a
                        ganéjt az istállókban, a marhák alól. Aligha gondolnak arra, hogy ma éjjel a
                        papjuk szívébe haraptak... Ezóta Kisó is fölkelt már, megtisztult lélekkel
                        kezdi újra a hátfájást s az öregek morogva szidják, hogy lásson a marhák
                        után, elég fiatal...</p>
                    <p>Ma nem megy emberek közé László, nem tudná elviselni a látásukat.
                        Felöltözködik, botot vesz kezébe s nekivág a dombnak, az erdő felé. Áttöri
                        magát rajta, jól esik az erőltetett ta­posás a hóban, föl a gerincre, hogy
                        az izzadtság csurog a hajából. És ott fenn körülnéz az alvó világon. Fehér,
                        halott hullámok a végtelenig. Gyűrűznek, egymásba borulnak, kanyarognak,
                        örvénylenek s mégis tökéletesen mozdulatlanok, mint a lelkek, amelyek csak
                        teszik magukat, hogy felbuzdulnak, hullámokat vernek az ég felé, holott
                        dermedten, halottan állanak egy­helyben, örökös alávalóságukban és
                        semmiségükben.</p>
                    <p>Megfeledkezett ételről, italról. Kóborolt egész nap cél nélkül s alkonyatkor
                        került csak vissza a románok utcáján.</p>
                    <p>Muresán házikója előtt önkénytelenül megállott. Az apró ablakocskán sárga
                        fény vetődött a hóra. A fenyőfák sötéten susogtak a fatemplomocska
                        felett.</p>
                    <p>- Ennek jó, - mormogta László. - Ennek a román papnak. Erről nem beszélnek
                        gyalázatos­ságokat a hívei. Ez szent ember, akitől félnek, akit
                        tisztelnek... Muresán nem akar kórházat építeni, sem szövetkezetet, sem
                        emeletes községházát, semmit... Muresán vár, ki tudja mire?... Egyszer alá,
                        egyszer fel, mondotta kacagva... Bemegyek Muresánhoz...</p>
                    <p>A román pap meglepetten ugrott föl az asztaltól, mikor László benyitott
                        hozzá. Írások, levelek borították az asztalt. Gyorsan, idegesen kapkodta
                        össze őket s bedobta az ágyba a párnák mögé. Egy pillanat volt az egész s
                        már mosolygott szívélyesen:</p>
                    <p>- Ez aztán a meglepetés! Isten hozott, kollégám!... Ekkora megtiszteltetés!
                        Hogy megint csak felkeresel, hogy nem felejtettél el minket!... Anica...
                        Anica!... kiáltott a konyha felé. - Gyere be, kedves vendégünk van!</p>
                    <p>Ott fogták Lászlót vacsorára is, erőlködött, próbálkozott mindenképpen, hogy
                        semmiségekről beszélgessen s elfelejtse ezek között az idegen emberek között
                        a maga szörnyű terhét.</p>
                    <p>Csak most vette észre, hogy egészen átfázott a naphosszat tartott bolond
                        barangolásban. Színe megrémült, ahogy ráébredt: micsoda vakmerőség volt,
                        halálra hűlhetett volna tőle. Érezte is ereiben a kezdődő láz futamait.</p>
                    <p>- Nagyon megfáztam! - hebegte, mikor látta, hogy az asszony aggódó szemekkel
                        pillant reá, bizonyosan azért, mert a színe gyorsan változott.</p>
                    <p>- Meleg bort, Anica! - csapkodott Muresán tenyerével az asztalon. - Cukrot
                        bele, borsot, gyorsan, gyorsan!... Meggyógyítunk, kollégám, ne félj. Addig
                        is ebből a pálinkából!... No ne ellenkezz, ez orvosság!...</p>
                    <p>Lászlóban jótékonyan ömlött széjjel az erős ital tűze. Megbódult tőle, szemei
                        csillogtak, megindultan mondta:</p>
                    <p>- Köszönöm. Adj még egyet!...</p>
                    <p>Anica hozta a forró bort s Muresán töltött, töltött egyre-másra s maga is
                        itta derekasan.</p>
                    <p>László csakhamar megmámorosodott. De meg Muresán is! Kigyúlt a képe, nagyokat
                        kacagott, megölelgette Anicát:</p>
                    <p>- Sohase halunk meg! - rikoltott föl nyerítve. - Tudsz-e énekelni? - fordult
                        Lászlóhoz. - Énekeljünk, kollégám!</p>
                    <p>László már nem igen tudta, mit csinál. Rágyujtott valami nótára. Muresán
                        kísérte, az asszony halvány mosollyal nézte őket.</p>
                    <p>Aztán Muresán azt mondta:</p>
                    <p>- Csitt!... Hallgass csak ide! Ez a nóta! S rákezdte: „Stii tu?”...</p>
                    <p>Erre az asszony is halkan dudolni kezdte vele.</p>
                    <p>- Szép volt, - dadogta László. - Ezek a ti nótáitok szépek, de nagyon
                        szomorúak. Miért vagytok ti ilyen szomorú nép, kollégám?</p>
                    <p>Muresán fénylő szemeikkel nézett reá. Egy pillanatig hallgatott, aztán
                        hirtelen kirobbant belőle:</p>
                    <p>- Már nem sokáig leszünk azok, kollégám!</p>
                    <p>- Taci, Juane! - szólt rá az asszony összevont szemöldökkel, szigorúan s
                        kezét tiltólag tette rá a férje karjára.</p>
                    <p> </p>
                </div>
               <div type="chapter">
                    <head>XIV.</head>
                    <p>Muresán forró bora elvette a kitörni akaró betegség mérgét, de azért László
                        lázasan, gyöngén, összetörten ébredt föl reggel az ágyban. Agya nehezen,
                        visszafelé kezdett dolgozni. Először Muresánra emlékezett, hogy
                        hazatámogatta, mert nem egészen tudott magáról. Igaz, hogy a kolléga is
                        részeg volt s az egész úton román énekeket gajdolt, amiknek egy-egy
                        foszlánya most is ott úszkál László fülében... Emlékszik, hogy cipőit,
                        ruháit szerteszét hányta magáról a szobában s most csakugyan látja is, hogy
                        úgy történt. Aztán mindenféle lázas álom követ­kezett. A feje most is zúg
                        tőlük, mint nagy üres hordó. De hogy mik is voltak, elfelejtette. Csak
                        azután, lassan tisztult föl benne az ok, amiből mindez következett: a falu
                        gyalázatos viselkedése, mely szinte kikergette a világból. Ahogy ez ismét
                        végigborzongott rajta, szédülni kezdett, visszaesett a párnákra s rázni
                        kezdte a hideg a gyűlöletes szégyentől.</p>
                    <p>- Beteg vagyok, - gondolta reszketve - s nincs senkim a világon, aki
                        segíthetne.</p>
                    <p>Karó Pendzsi bizonyára a legkevésbbé, mert amikor becsoszogott, hápogva nézte
                        a szétdobált ruhákat, végre Lászlóra pillantott s hosszú képpel, bánatosan
                        mondta neki:</p>
                    <p>- Szárazbetegsége van a tiszteletes úrnak, látszik... A boldogult uram is
                        abba hótt meg szegény... Szakasztott így nézett ki!...</p>
                    <p>A baj nem jár egyedül. Kicsi Dávid jelentkezett:</p>
                    <p>- A kisasszony küldte, - mormogta zavarodottan a földre nézve s átnyujtott
                        egy levelet. - A kisasszony elszekerezett ma reggel, Ferenc bával.</p>
                    <p>László úgy érezte, hogy az ágyát örvénybe dobták s az forgatni kezdi, mint a
                        pörgetyűt. Időbe telt, míg remegő kézzel a levél után nyult s kinyögte:</p>
                    <p>- A kisasszony?... Hová?...</p>
                    <p>- Biztosan benne van a levélben! - dörmögte kicsi Dávid. - A szeme veres
                        volt, amikor ideadta... - Tétova pillantással tette hozzá, vonagló
                        szájjal:</p>
                    <p>- Úgy nézett ki, hogy sohase jő vissza többet...</p>
                    <p>- Menj ki! - nyögte László dideregve. - Jól van, köszönöm. Menj már! Menjen
                        ki, Pendzsi!...</p>
                    <p>Alig tudta fölszakítani a borítékot. Szeme előtt táncoltak a betűk. Időbe
                        került, míg végre el tudta olvasni.</p>
                    <p>„Kedves László, - írta Edith - tegnap egész estig vártam, vártuk Arankával,
                        hogy jöjjön. Mi történhetett magával?... Csak annyit mondtak az emberek,
                        hogy kora reggel az erdőbe ment... Az Istenért, miért nem vigyáz magára?...
                        El kellett volna jönnie hozzám, tegnap kellett volna, mindenképp. Ha tudta
                        volna, hogy várom, ha megérezte volna!... Bocsásson meg, hogy így írok, csak
                        azért merem tenni, mert elszántam magam, hogy elutazom... Miért?... Ne
                        kérdezze! Úgyse tudom leírni... Talán tegnap elmondtam volna, szürkületkor,
                        mikor csak a parázs világít s nem látja tisztán az arcomat. Talán, ki
                        tudja?... Ne gondolja, hogy valami történt. Istenem, milyen ostoba
                        vagyok!... Magam sem tudom, történt-e vagy nem?... De nem bírom tovább,
                        László, nem bírom, nem bírom!... Nekem el kell most menni, hogy
                        gondolkozzam, hogy messziről nézzem saját magamat... Ne haragudjék, hogy
                        megszököm a szolgálatom elől, amiről multkor beszéltem... Talán éppen
                        azért... Nem is tudom, mit beszélek... Isten vele. Kedves László!... Kérem,
                        ne csüggedjen el, ne hagyja abba, vigyázzon az egészségére!... Min­dig,
                        mindig imádkozom magáért... Nem tudom, mikor látjuk egymást. Néhány hétig
                        otthon leszek... Azután... Vagy visszamegyek, vagy... Maga is imádkozzék
                        értem, László... Igaz szere­tettel köszönti Edith. U. i. Andrásnak is
                        küldtem izenetet s megkértem, hogy a tanfel­ügye­lőnél járja el a
                        szabadságomat, nem akartam ezzel magát terhelni. Mégegyszer üdvözlet,
                        szívből...”</p>
                    <p>László csak nézte Edith sietve írt sorait, melyekben a máskor olyan gyöngéd,
                        gömbölyű betűk most széthúzódtak, elnyúltak, bukdácsoltak a szaladástól.
                        Mintha sütött volna belőlük az izgalom, ami Edith ujjait kergette... Mi lesz
                        most? - kérdezte László hangosan önmagától. Értelmetlenül meredt el a
                        tekintete s aztán feljajdult, mintha ledöfték volna... A láz meg­rohanta,
                        fölkapta, mint a pelyhet, megforgatta a levegőben s alávágta a mélységbe.
                        Zuhant káprázó szemekkel s hallotta a szíve verését, mint egy repülő harang
                        kongását, melyet messzi­re dobtak a toronyból. Aztán sötét lett.</p>
                    <p>Később Kati arcára ismert, aki föléje hajolt és szólongatta. Dávid aggodalmas
                        képét is látta homályosan, a felesége válla fölött pillogatni. Mindenfélével
                        takargatták, melegítették, úgy érezte, hogy hegyek feküsznek rajta,
                        mozdulatlan mezőségi csúpok s ő maga forró fekete tóban fekszik, ahol a
                        Varangyos lakik.</p>
                    <p>Ez alighanem Aranka, aki a párnával föltámasztott feje alá teszi karját, úgy
                        gügyög neki, mint egy kisbabának s erőnek erejével itat vele valami
                        fanyarédes, émelyítő löttyöt.</p>
                    <p>- Mi az, András? - kérdi kinyitva a szemét. Az asztalon a kis zöld lámpa ég,
                        lehúzott béllel s András nekifeküdve öklére támasztott arccal, mereven nézi
                        a sorvadó lángot. A megszólításra fölrezzen, odalép, szorosabbra burkolja a
                        takarókat, igazít a párnán, tenyerét egy pillanatig homlokára teszi s
                        dörmögve mondja:</p>
                    <p>- Aludj csak, nincs semmi baj. Itt vagyok melletted.</p>
                    <p>- Edith... hol?...</p>
                    <p>- Elutazott, otthon van... Nemsokára vissza fog jönni.</p>
                    <p>Ferenc bá szekere zörög le a hegytetőről, aztán kínosan mászik föl a domb
                        oldalán. Régóta mehet és hosszú az útja, László hol napfényben látja, hol
                        esti sötétségben, hol csillagok között, hol megint hajnali pirosságban...
                        Hiába kiáltoz utánuk: Ferenc bá csak legyint s azt mormogja, hogy a régi
                        papok nem ilyenek voltak s Edith, mintha nem is hallaná, csak néz maga elé a
                        szekérben, válla előre hajlik, mintha az eget hordozná s haja a szemébe
                        hull, mint a szomorúfűz lombja... Aztán elmúlik ez is.</p>
                    <p>László hirtelen fölébred. Rettentő gyöngeséget érez, de tagjai szárazak,
                        hűvösek, feje tiszta s a szíve üres... A láz elmúlt, úgy látszik,
                        meggyógyul. Csak azt nem bírja fölfogni, hogy mi köze az egészhez s mit fog
                        azután csinálni, ha majd fölkel?...</p>
                    <p>Lassanként megtudja, hogy nappalok és éjszakák sora folyt el fölötte, míg ő
                        az idő tavának fenekén feküdt. A doktor is járt itt, mondják, mert úgy volt,
                        hogy tüdőgyulladás... Hát ezért ég most az oldala?... Azért, mert ott volt a
                        mustárpapír rajta. Hol Kati, hol Aranka virrasztották, ápolták. Karó Pendzsi
                        pedig sirató énekeket fujdogált a konyhában. Dávid többet ült itt, mint
                        otthon s András csak harmadnaponként gázolt haza, hogy otthoni dolgait
                        intézze. Most már ugyanis gázolni kell, mert a hó elolvadt, sártenger a
                        Mezőség s esik az eső. Azért még vissza­fordul a tél, mint az üldözött
                        csikasz, legalább is majd februárban, mielőtt végkép eltakarod­na... Ezt a
                        nyulat az intézőné küldte, akár hiszi, akár nem s Edith még mindig nem jött
                        haza...</p>
                    <p>Megszokja a folytonos ápolást, babúsgatást, elterül a lusta kényelem
                        derékalján, örvend, hogy nem kell gondolkozni, akarni, hogy semmit sem kell
                        csinálnia magáért... Csak azt nem érti, hogy ezek a jó lelkek miért
                        gondolkoznak és akarnak helyette, mi értelme van az egésznek, mintha
                        összeroppantott tojáshéjat akarnának megragasztani? Beszélnek, beszélnek, ki
                        amit tud, hogy vidámítsák, szórakoztassák... Nem sértődnek meg, ha ő nem
                        válaszol, talán tudják, hogy olyan nehezek az ajkai, mintha vaspántú
                        kapuszárnyakat kellene mozdítania.</p>
                    <p>Most már felöltözött, járogat a szobában szédelegve, ki-ki néz ajtón, ablakon
                        s kedvetlenül elfordítja fejét a sárga, beteg, nyirkos világtól.</p>
                    <p>Karó Pendzsi vidáman csattog, mintha egész katonabanda volna egymaga. Mennyi
                        csirke! Mennyi tojás! A hívek elárasztják a parókiát ajándékokkal, hogy
                        kedveskedjenek a drága tiszteletes úrnak. Mindenki örvend, hogy meggyógyult
                        s alig várják, hogy ismét hallják azt a gyönyörű szavát a templomban.</p>
                    <p>László értelmetlenül néz rá. Fejét rázza s keserűséget érez a szájában: Hazug
                        állatok!...</p>
                    <p>Amíg Aranka, András s a kurátorék körülötte vannak, a napok egyformán,
                        langyos lomhaság­gal cammognak tova. A gondoskodás kitölti őket mindenféle
                        aprósággal. De László már nem beteg, egyáltalán nincs láza, ha az eső
                        megszűnne, ki is mehetne sétálni, akkor talán megjönne az étvágya is, hogy
                        ne csak turkáljon a legjobb falatokban, mint ahogy most teszi, Aranka
                        szomorúságára. Ott hevernek a könyvei, jegyzetei érintetlenül, mégis jó
                        volna már olvasni, írni valamit.</p>
                    <p>- Talán belekezdek, - mondja egyszer Andrásnak.</p>
                    <p>Ahogy András örömmel bólint erre, László hirtelen összerázkódik, rámered s
                        azt kérdi:</p>
                    <p>- András... Az Istenért, mondd meg már, mi van Edithtel?...</p>
                    <p>- Ha én azt tudnám! - vonja föl vállát András, csüggedten legyintve. - Nekem
                        csak annyit írt akkor, hogy néhány hétre hazamegy, nagyon ideges, nem tudja,
                        mi van vele. Azóta nem írt egyszer se.</p>
                    <p>- Ez a Mezőség! - mormogta László. - Hidd el, ez a Mezőség!... Idegeire
                        fekszik az embernek... Ronda fészek!...</p>
                    <p>- Edithke egészséges leány, - sóhajtott András. - Ismeri a Mezőséget rég. Nem
                        afféle városi kisasszony. Csupa munkakedv és életerő. Tudja az Isten,
                        Lacikám...</p>
                    <p>- De úgye visszajön már? - Fürkészve nézett András szemébe.</p>
                    <p>- Hogyne jönne vissza? - csodálkozott András. - Hova is menne máshová? Itt a
                        helye. Biztosan azért nem válaszol a leveleimre, mert már készül haza.</p>
                    <p>- Persze, persze, - bólogatott László.</p>
                    <p>Aztán, úgyszólva észre sem vette miképpen, megint magára maradt. S ekkor
                        minden egy­szerre megváltozott körülötte. Mindjárt első este kezdődött,
                        amikor egyedül hagyták. A csend megtelt idegesítő hangokkal. Zsebórája úgy
                        kezdett kattogni az éjjeliszekrényen, mint kalapács­ütés az üllőn. Erre a
                        kattogásra lerázhatatlan ostoba nóták hangzottak fel a fülében. Egyszer csak
                        hallotta a gondolatait, mintha a fejében beszélnének. Előbb monoton,
                        unalmas, fahangú duruzsolás volt ez, folytonos ismétlődése a tudat alól
                        özönlő, összefüggéstelen asszociációknak. Verssorok, közmondások, latin,
                        zsidó, görög citátumok, közben egy-egy efféle: ma szerda van, holnap
                        csütörtök lesz... De aztán veszekedés indult közöttük, zúgtak, ordítottak,
                        bömböltek, össze-vissza. Közben valaki mind hangosabban sikoltotta a
                        fejében: Edith, Edith, Edith, Edith!...</p>
                    <p>- Meg fogok bolondulni! - nyilalt szívébe a dermesztő érzés. Kerengeni
                        kezdett az asztal körül, fejét fogva. De lépéseinek kopogása tűrhetetlen
                        volt. Éles, csengő ütések kínozták dobhártyáját. Az ágyra vetette magát.
                        Ekkor a csend, tele minden zűrzavarával, ráfeküdt a mellére, hogy szétnyomja
                        a szívét. Egyik lába hirtelen kinyúlt, ijesztő volt, ahogy elérte a szoba
                        tulsó falát, átment rajta mint a ködön s nyúlt, nyúlt, a végtelenig, mert a
                        nagyujjában kínzó lüktetés hajszolta, hogy a város nagy tornyának
                        keresztjéhez támassza. Gyufaszálat vett a szájába, legalább úgy rémlett
                        neki, hogy gyufaszál volt... Tévedés, tűzre való fahasáb, szét­feszítette a
                        száját, állkapcsai pattognak s halántékaiba kín nyílalik a feszítéstől... Az
                        asztalon vörösszemű tűzszőrű piros patkány fut végig, a szélén megáll s
                        ráemeli szikrázó szemeit... A háztető recseg, az ajtófélfák pattognak s
                        valahol elszakadt egy húr, gyötrelmes sikoltással.</p>
                    <p>Mikor szédült álomba, nem tudja. De ez az álom is sötét, nehéz, mint a fekete
                        bársony szemfedő...</p>
                    <p>Riadtan ül föl az ágyban. Inge csupa víz. Körülnéz, kikerekedett szemekkel...
                        Ó, reggel van, Istennek hála! Milyen édes, megnyugtató, fölszabadító ez a
                        derengés!.. Ember megy az utcán, hallszik, ahogy cuppog a sárban. Az Isten
                        áldja meg, hogy jár, hogy van, hogy indul a munkájába!... Ez a disznópásztor
                        tülkölése, az élet harsonája... Legyen áldott az Isten, hogy disznópásztort
                        teremtett, aki ilyen szépen tud tülkölni!...</p>
                    <p>Frissen, megújulva ugrott ki az ágyból, vidáman locsolta magát derékig hideg
                        vízzel s pirosra dörzsölte tagjait a törülközővel. Föllélekzett utána,
                        mintha újjászületett volna... Minden olyan otthonos, barátias, egyszerű s
                        vidám körülötte.</p>
                    <p>Így tart ez egész délelőtt, még ebéd után is, mikor a tornácon sétálgat, hogy
                        friss levegőt szívjon.</p>
                    <p>- Mi a csoda ez, Pendzsi? - kérdi meghökkenve, ahogy a két malacra pillant,
                        amiket ősszel vett kölcsönbe az intézőtől, hízlalásra. Egészen elfeledkezett
                        ezekről a jószágairól. De hiszen már kövéreknek kellene lenniök attól a
                        rengeteg kukoricától, amit Pendzsire bízott, hogy jól tartsa őket vele! De
                        ezek bizony olyanok, mint a hegedű. Úgy is sírnak, mintha a belükön
                        húzná-vonná valaki a nyirettyűjét.</p>
                    <p>- A jó Atya tudja, tiszteletes úr, - sápítozik Pendzsi. - Némely disznyó
                        olyan, gyúrhatja belé a világ máléját, csak átmegy rajta! Mit megettek ezek,
                        szent atyám! Sze’ ötször is adok nekik napjában, csakhogy rakódjék rájuk
                        valami. A szemem sül ki miattuk, tiszteletes úr, mert mindenki a pap
                        disznóit kacagja. Rossz a belük, mit lehessen tenni?</p>
                    <p>A két csúfság összevetette hátát, mintha támogatnák egymást gyöngeségükben,
                        kicsi szemük­kel esdekelve néztek Lászlóra s magasra tartották az orrukat,
                        könyörögve.</p>
                    <p>- Pendzsi, - kiáltott föl László. - Ezek a malacok éhesek!... Hozzon csak ide
                        abból a kukori­cából, hadd lám, megeszik-e?</p>
                    <p>- Dehogy éhesek, tiszteletes úr, - hápogott Pendzsi. - Nincs egy órája, hogy
                        kínáltam őket s bele se túrtak!</p>
                    <p>- De csak hozza! - erősködött László.</p>
                    <p>Pendzsi topogott, mindenféle dolog jutott az eszébe, aztán, hogy gazdája
                        sürgette, tűvé tette kosárért a házat, amibe kukoricát hozzon a padlásról.
                        Mikor Lászlót ezzel se untatta le s azt mondta neki, hogy hozhat a
                        kötényében is, Pendzsi visszaesett a létráról s óbégatott, hogy kimarjult a
                        lába.</p>
                    <p>A malacok unták el hamarább. Eloldalogtak, bánatosan röfögve s túrni kezdték
                        a sarat az udvar sarkában, ahol a szemétdomb pihen rothadozva. László is
                        megfázott, bosszúsan bement a szobába, de eltökélte, hogy másnap utána néz
                        ennek a dolognak.</p>
                    <p>Ahogy szürkülödni kezdett, egyszerre megint indokolatlanul erőt vett rajta az
                        idegesség. Furcsa szorongás fogta el a szívét. Torka összeszűkült s feje
                        elnehezedett. A falak különösen kezdtek elsápadni s mintha távolodtak volna.
                        Sohase törődött eddig vele, de most, ahogy a sötétség leszállt, idegesen
                        végigjárta a szobákat, minden ablakot megrázott, hogy be van-e zárva s
                        minden kilincset lenyomott, vajjon becsukta-e Pendzsi az ajtókat?... Mi
                        ez?... riadt rá önmagára... Csak nem félek?... Mitől félnék?... S alig hogy
                        ez a gondolat fölvillant a fejében, szétfutott erein a bizonyosság, hogy
                        igenis fél. Ostobaság! - mormogta dühösen. Nem vagyok gyermek!... Miféle
                        betegség ez?...</p>
                    <p>Karó Pendzsi, mikor a csaknem érintetlen vacsorát dohogva elszedte az
                        asztalról, még mindig sziszegve egyet-egyet, mintha a lába fájna,
                        egyszercsak megszólalt:</p>
                    <p>- Van-e puskája, tiszteletes úr?</p>
                    <p>László bolondul összerezzent. Rábámult:</p>
                    <p>- Mi az ördögért volna, Pendzsi?...</p>
                    <p>- Én nem tudom, - sápítozott Pendzsi - miféle istentelen világot élünk,
                        tiszteletes úr? Még a pap háza se szent ma, úgy látszik...</p>
                    <p>- Mit tud már megint? - dobolt türelmetlen ujjaival az asztalon László.</p>
                    <p>- Nem álmodtam pedig, - bizonykodott Pendzsi. - Alig alszom, tiszteletes úr.
                        Éber vagyok én, mint a jó kutya... Hát csak járnak, settenkednek, tappognak
                        itt a ház körül, ahogy éjfélre kukorékoltak a kakasok, valakik, minden
                        éccaka hallom.</p>
                    <p>- Ugyan Pendzsi, - pattant föl László - miféle képzelődés ez?... Ki s mit
                        keresne nálam?</p>
                    <p>- Azt ők tudják, - bólogatott Pendzsi nagy szemeket meresztve. - Emberek-e
                        vagy mik, ki tudhassa azt? De ha emberek volnának, miért táncolnának a
                        padláson, tiszteletes úr? - László erőltetetten kacagott fel:</p>
                    <p>- Hát ez az?... No Pendzsi, azoktól ne féljen!... Egerek futkosnak a
                        kukoricában... Hallottam én is, elégszer.</p>
                    <p>- Mégis jó volna, ha puskája volna, tiszteletes úr. Ha egyszer-kétszer csak
                        úgy a levegőbe durrantana vele, jó volna... Hátha mégis emberek?...</p>
                    <p>Lászlót erősen felizgatta a Pendzsi bolondériája. Bosszankodva hallotta még
                        azután is, hogy szöszmötöl, csoszog ide-oda a konyhában, sóhajtozik s
                        mindegyre a kilincset próbálgatja... Végre elcsendesedett.</p>
                    <p>A kicsi zöld lámpa ma átvette az idegességet gazdájától. Folyton nyugtalanul
                        lobogott, mintha láthatatlan lehellet fujná, pattogott s hosszú kék
                        nyelvecskéket öltött ki magából. László gyorsan elfújta, sötétben vetkezett
                        le s belebújt az ágyba, fülére húzva a paplant. Szeretett volna
                        megfeledkezni mindenről.</p>
                    <p>Csakhogy abban a pillanatban megelevenedett, ahogy a falnak fordult.</p>
                    <p>Olyan éber lett egyszerre, mintha soha többé nem kívánkozna elaludni. Minden
                        idegszála figyelve feszült a sötétségbe. Hallotta a távoli erdő zúgását a
                        szélben, mintha a fák idejöttek volna az ablak alá, sóhajtozni. Lovász
                        Ferencné libái, lenn az utca túlsó felén fekvő ház udvaráról nyugtalanul
                        sápítoznak, úgy hallatszott, mintha itt benn volnának a szobában. Puha
                        bársonyos szárnyak lebbenését érezte, amint megmozdítják a sűrű sötét
                        levegőt s a bagoly fülébe sivította sívár huhiját... A falu valahol messze,
                        földhöz lapulva remegett az éjszakában, megszökve, bujdokolva a torony elől,
                        amely égre-nyujtott fekete ujjal fenyegeti... Kutya vonít a felvégen, a
                        Vargáék udvarán. Az a ház künn, egyedül, messze a dombtetőn szorul a
                        földhöz. Valaki feszegeti a Vargáék ajtóját s a kutya berregve harap az
                        inába. Nem jó olyan künn lakni, messze az emberektől. Ki segít ilyenkor?...
                        László hallja az ajtó recsegését a fejsze csapásai alatt s Vargáné hogy
                        sikolt odabenn tehetetlen rémületében, mert hiszen az urát elvitték a
                        multkor katonának. Most minden kutya vonít a faluban, egyik a másiknak adja
                        ré­mületében, szűkölnek ahogy elcuppog a sárban a kapu előtt valami, a hasa
                        csattog a földön... A Prikulics átugrott a sövényen, latinul beszélt,
                        bukfencet vetett a levegőben s nagy fekete kutyaként szökken az út közepére,
                        két szeme forog, mint tüzes malomkövek... Ide-oda surran a feketeségben,
                        szimatol, most befúrja magát egy kapu alatt s a ház összeborzad, ahogy a
                        küszöbre teszi lábát. Körmei közül fény villan... Hiszen ez a Muresán
                        háza!... Ahogy a Prikulics kopogtat rajta az első lábával, szépen kinyitja
                        neki, barátságosan üdvözli: Isten hozott kollégám, szíveskedj befáradni!...
                        s beteszi utána az ajtót. De már nyitja is ki, integet, idemutat s a
                        Prikulics jön sunnyogva, egyre közelebb...</p>
                    <p>Fölvetette magát az ágyban, kiszáradt torokkal lihegett s elálló szívvel
                        meredt a sötétségbe... Tappognak, igen, tappognak, settenkednek... surrannak
                        a ház körül!... Valaki mászik föl a létrán a padlásra... Megint, megint. Az
                        egerek?... Persze hogy az egerek! - nyugtatja meg magát s bosszankodva
                        fekszik vissza.</p>
                    <p>No, de most igazán van valaki a küszöbön... Hallszik, ahogy a sárt verdesi le
                        lábáról és nyöszörög... Nyöszörög, mintha leszúrták volna.</p>
                    <p>- Eh! - kiáltott fel László hangosan. - Meg vagyok én őrülve? Krisztus
                        katonája vagyok én, vagy lealjasodott gyáva szökevény?</p>
                    <p>Pillanat alatt fölrántotta a ruhát, cipőt. Szilárdan az ajtóhoz lépett,
                        fordította a kulcsot, lenyomta a kilincset s egy lendülettel kitárta az
                        ajtót.</p>
                    <p>- Van itt valaki? - szólt ki elszántan.</p>
                    <p>- Röf, röf, - válaszoltak a malacok, amint egymást támogatva szelíden álltak
                        a küszöbön. Sóvárgó szemük fehérje megvillant az éjszakában.</p>
                    <p>- Jertek be! - hívta őket László, felkacagva.</p>
                    <p>A malacok a kitóduló melegtől csábítva, bekocogtak a szobába. László
                        meggyujtotta a lámpát, becsukta az ajtót, leült egy székre s úgy nézte a két
                        árva jószágot, amint szimatolva, orrukkal tapogatták végig a padlót,
                        panaszosan röfögve.</p>
                    <p>- Éhesek - állapította meg újra. Szétnézett, hogy mit adhatna nekik. A kenyér
                        ott állt letakarva az eklézsia ládáján.</p>
                    <p>- Nem tudom, szeretitek-é? - kérdezte a malacoktól. - De ha éhesek vagytok,
                        biztosan szeretitek.</p>
                    <p>Fogta a kenyeret, tördelni kezdte, apró darabkákban dobálta eléjük a
                        padlóra.</p>
                    <p>A hegedűk vidáman nyikkantak egyet s mohón csámcsogva falták fel az utolsó
                        morzsáig.</p>
                    <p>- Szegények! - s apránként az egészet odatördelte eléjük.</p>
                    <p>A malackák, melyeknek már régen komoly disznóknak kellett volna lenniök,
                        jóllakva henteregtek el a kemence előtt, mint ahogy a házi kutyák
                        szoktak.</p>
                    <p>László úgy aludt el a székben ülve, hogy nézte őket s vigasztaló szavakat
                        mormolt nekik.</p>
                    <p>Isten megint elhozta a reggelt és a fölszabadulást.</p>
                    <p>László érezte, hogy ki kell tépnie magát ebből a gyöngeségből, betegségből.
                        Hiszen nappal minden jól van, rendben van, józan, világos, egyszerű, csak
                        üres, szörnyű üres... - Ez az üresség, ez a baj! - állapította meg László. -
                        Valami megszakadt bennem, ez az oka. El kell mennem innen, legalább egy
                        időre, mert különben elpusztulok...</p>
                    <p>Karó Pendzsi rohant be képéből kikelve, égnek emelt karokkal s úgy
                        sikította:</p>
                    <p>- Úgy-e mondtam, tiszteletes úr! Nem álmodtam én, hogy az Isten verje meg
                        őket!</p>
                    <p>- Mi történt? Mondja már! - kiáltott rá László türelmetlenül.</p>
                    <p>- Hát emberek vótak! - jajgatott Pendzsi. - Rablók, tolvajok! Mind egy szemig
                        ellopták a kukoricát a padlásról, tiszteletes úr!</p>
                    <p>László nem szólt, ment egyenesen a létrának, fel a padlásra. Hát igaznak igaz
                        volt. Egy szem nem sok, annyi kukorica se található a padláson. Ahogy
                        fellépett, csak az egerek nyargaltak szerteszét, rémült cincogással. Ezeknek
                        sincs mért táncolni többet - gondolta keserűen föl­kacagva.</p>
                    <p>De Dávid, amikor László fölhívatta s elmondta a dolgot, csak a fejét csóválta
                        s dühösen morgott:</p>
                    <p>- Tudhattam volna rég, hogy mi történik itt, tiszteletes úr!... Én mondom
                        magának, nem járt itt senki fia más, hanem csak Pendzsi. Azok a szegény
                        malacok se igen láttak a kukoricából... Pendzsi hordta el azt
                        tarisznyánként, tiszteletes úr. Nem tolvajok, sem a kísértetek.</p>
                    <p>- Mégse hihetem, kurátor úr, hogy ilyen ravasz teremtés volna!</p>
                    <p>- Pedig hiheti, tiszteletes úr... Emlékszik, mondtam is, hogy a körme alá
                        kell nézni. De hát a tiszteletes úr más ember...</p>
                    <p>- Mit csináljak vele, kurátor úr?... Elkergessem?</p>
                    <p>- Most már minek kergetné el, tiszteletes úr? Sze’ nincs mit lopjon
                        többet!</p>
                    <p>László elképpedt erre az egyszerű indokolásra.</p>
                    <p>- De ha egyszer tolvaj?</p>
                    <p>- Nem éppen úgy kell azt nézni, tiszteletes úr, - mondta Dávid flegmatikusan.
                        - Majd én beszélek Pendzsivel. Nem fogja letagadni. Egy részit a malacokra
                        fogja majd, de hát sokat nem foghat reájuk... Majd megegyezem vele ebben...
                        Bért többet nem kap a tiszteletes úrtól, egy krajcárt se. Leszolgálja a
                        kukoricát s aztán ha asszony lesz a háznál, majd vigyáz az jövőre... Az a
                        baj, hogy a tiszteletes úr is hibás. Még nem gazda. Igazi gazdát nem lehet
                        meg­lopni s akit meg lehet, az meg is érdemli. Mink legalább így tartjuk,
                        megkövetem alássan... Már csak azért se kergesse el Pendzsit, mert másikat
                        nem kap helyette ma a faluban.</p>
                    <p>László elmélkedett a kurátor különös logikáján s beszólította Pendzsit.</p>
                    <p>- Hogy az Isten! - kezdte Pendzsi, szemeit nyomogatva a kötényével, hátha
                        valami sikere lenne. László föltartott kézzel állította el:</p>
                    <p>- Hallgasson ide, Pendzsi! Ha még egyszer tolvajok járnak a házam körül s
                        felmennek a padlásra, rögtön elkergetem magát. Megértette?</p>
                    <p>Pendzsi egy pillanatig meghökkenve nézett gazdájára, aztán mély töprengésbe
                        merült. A végén megszólalt:</p>
                    <p>- Megértettem, tiszteletes úr... Ide többet egy se teszi bé a lábát! Hogy az
                        Isten!...</p>
                    <p>- Elég! - szólt rá László. - Kimehet, Pendzsi.</p>
                    <p>- A többit majd én mondom meg neked, - szólt utána a kurátor.</p>
                    <p>László tulajdonképpen hálás volt Pendzsinek. Ez az eset kijózanította a
                        neuraszténiából. Érezte, hogy nem szabad elhagynia magát, mert akkor az
                        idegei fognak uralkodni az esze és a hite helyett. Igaz, a betegség
                        legyöngítette testileg, lelkileg egyaránt. Az egyedüllét olyan pillanatban
                        szakadt reá, amikor legkevésbbé bírta el. Eddig nem is volt egyedül. Olyan
                        szere­tet vette körül s védelmezte, amely eltakarta előle saját
                        gyámoltalanságát s a valóság durva keménységét. Hiszen eddig úgyszólva csak
                        álmodott. Kezdte csendesen szégyelni magát, hogy az első csalódásokra
                        megfutott s összeroppant.</p>
                    <p>Ezen az éjszakán ismét keservesen gyötrődött, álmatlanul forogva az ágyban.
                        De most már önmagával viaskodott. Nincs elég hitem, vádolta magát, nem
                        vagyok való a harcra, különb legény kell ahhoz, hogy ebből a faluból kihozza
                        az Isten gondolatát...</p>
                    <p>Ismét elfogta az a névtelen, fájdalmas üresség... Hogy lehet, hogy eddig úgy
                        tele volt a lelke reménységgel, szeretettel s most egyszerre minden semmivé
                        vált?... Hogy lehet?... Hogy lehet?... Miért érzi magát olyan végtelenül,
                        olyan rettenetesen árvának, egyedülinek?... Miért?... Miért?... - kérdezte
                        szüntelenül önmagától, kínlódva, vergődve. Nem, akárhogy tépi magát, azzal
                        mégsem vádolhatja, hogy Isten dolgai lettek volna köddé a szemei előtt...
                        Csak most nem érzi, nem tudja érezni a hivatása szentségét, mintha közte és
                        a lelkek között hiányozna valami, valaki, egy élő fluidum, amelyben a
                        szavak, az érzések, az akarat életté válik... Edith!... - kiáltott fel
                        hirtelen, hangos szívdobogással. - Edith, te, te hiányzol nekem!... Ó, hogy
                        csak most láttam meg!... Te, te kellesz nekem, a te szíved, megértésed,
                        gyön­gédséged, amelyen keresztül életté válhatik minden, amire születtem!...
                        Hát azért mentél el tőlem, hogy ezt meglássam?... ámult el fölviharzó
                        szívvel, ahogy egyszerre feltárult előtte a leány levelének értelme...
                        Lehetséges, hogy te engem szeretsz?... Lehetséges, hogy én téged
                        szeretlek?... Edith, Edith, miért kell ennek így lennie?...</p>
                    <p> </p>
                </div>
               <div type="chapter">
                    <head>XV.</head>
                    <p>Edith február végén érkezett haza. Az első találkozásnál mind a ketten
                        ijedten néztek egy­másra. Nemcsak Lászlón mutatkoztak a betegség nyomai, de
                        Edith is lesoványodott, sápadt volt, szemei beestek, vonásai megnyúltak s
                        valami egészen új kifejezés ült az arcán, amit László megrendülve szemlélt.
                        Megérett, tisztába jött magával és úgy látszik, ez nagyon szomorú! -
                        állapította meg.</p>
                    <p>Egy kicsit úgy történt, mintha most megint előlről kezdenék az ismerkedést.
                        Ahogy az idegenek szokták, mindenféle távoli, közönyös dologról
                        beszélgettek. Egyikük sem ügyelte a szavakat, a lelkük feszülten figyelt
                        mögéjük, a ki nem mondott dolgokra.</p>
                    <p>De azért Edith mégis azt mondta:</p>
                    <p>- Örvendek, hogy visszajöttem. Most már sohase akarok elmenni Virágosról.</p>
                    <p>László kezeibe temetve arcát, az ujjai közül dünnyögte:</p>
                    <p>- Megbocsát-e nekem, Edith?... Rájöttem, tudom, hogy én is oka voltam... Ha
                        nem jövök ide, nem zavarodik föl a lelke s boldog lehetett volna...</p>
                    <p>- Inkább én szeretném tudni, - válaszolt Edith - hogy nem haragszik-e rám?...
                        Látja, hazudtam magának... Azzal kérkedtem, hogy szolgálni akarom... És
                        éppen akkor hagytam el, amikor beteg lett... Igaz, nem tudtam.</p>
                    <p>László nagyot lélekzett:</p>
                    <p>- Kellett ez, higyje el. Csak így tudhattam meg, hogy mi nekem maga?... És
                        végre tisztába jöttem vele, hogy mit érek én?... Semmit, Edith... Az egész
                        falut, az embereket, mindent, mindent hamisan fogtam föl, éretlenül,
                        kényeskedve, mint valami tapasztalatlan műkedvelő... Maga pedig jóságosan
                        elfedezte előlem az igazságot, el a saját gyöngeségemet is, mert, úgye, azt
                        gondolta: úgyis csak rövid átmenet az egész az életemben s maga szeretné,
                        hogy csak egy szép emlék maradjon majd belőle?... Úgye, így volt,
                        Edith?...</p>
                    <p>- Igen, ilyenformán volt! - suttogta Edith. - Becsületes gondolatként
                        született bennem, László... Még Andrással együtt találtuk ki, mikor vártuk.
                        Hiszen András is úgy mondta, hogy maga csak dacból, hirtelen föllángolással
                        dobja magát a faluba... Úgyse fog itt maradni, nem arra született, magából
                        nagy ember lesz. De ha már így történik, legalább legyen tőlünk telhetőleg
                        elviselhető és kellemes a kalandja, mondta András és én jószívvel ráálltam,
                        hogy segítsek benne. Nem tagadom, önzés is volt ebben: olyan régen
                        szomjuhoztam magasabb életre, boldogság öntött el, hogy maga a szellemi
                        világot hozza közénk s amíg mi eltakarjuk előle a sarat és a durvaságot,
                        maga viszont megnyitja előttünk a gondolatot, a szellemi élet csodáit. Talán
                        néhány szép hónap lesz az egész, gondoltam akkor, miért ne tennők
                        feledhe­tet­lenné magunknak?...</p>
                    <p>- Milyen csalódás! - legyintett László. - Nem nekem, Edith, hanem magának!...
                        Maga sokat, nagyon sokat adott nekem, de mit adhattam magának én?...</p>
                    <p>Edith mély tekintettel nézett reá, hosszasan s halkan mondta:</p>
                    <p>- Sok mindent adott, László. Gyötrődést, szomorúságot is, miért tagadnám?...
                        De ez jó volt. Hiszen én aludtam, nem is éltem. Olyan egyszerű s kész volt
                        az életem, ahogy magam elé gondoltam. Nem tudtam, hogy az az út, amit magam
                        előtt láttam, milyen vékony, veszedel­mes kéreg a saját magam örvényei
                        fölött... Nem szórakozás lett belőle, László... Ez a gondolat ma már olyan
                        előttem, hogy nem tudom: sírjak, vagy kacagjak rajta, ha elönt az
                        ostobasága? Maga fölébresztett engem, könnyen kielégíthető kíváncsiság
                        helyett mély vágyakat ébresztett föl lelkemben az élet után... És
                        összeontotta mindazt, ami olyan sima, kényelmes, egyszerű volt...</p>
                    <p>- Isten bocsásson meg nekem! - kiáltott föl László a hajába kapva. -
                        Szerencsétlenné tettem magát, Edith!... Most már mi lesz magával?...</p>
                    <p>- Legyen nyugodt, - mosolygott Edith halványan. - Eligazítottam magammal.
                        Azért kellett elmennem innen. Előbb nagyon sötét volt körülöttem, nagyon
                        hideg, nagyon kétségbeejtő... De aztán kiderült... Most olyan bennem a
                        világ, mint egy derült télireggel... Igaz, hogy meg van fagyva minden...</p>
                    <p>- Megfagyva? - nézett reá László kínzottan. - Miért, Edith?... Hiszen ez
                        szörnyűség!... Maga nem hisz a tavaszban, a nyárban, az őszben, nem hisz
                        többé semmi egyébben, csak a télben?... Viruló fiatal leány létére ez a
                        legrosszabb, amire eljuthatott, Edith!... És csalás is, igen, csalás,
                        Andrással szemben!... Maga nem adhat Andrásnak fagyott szívet!...</p>
                    <p>- Nem is adok, - mondta Edith, komolyan, szilárdan. - Ne értsen félre,
                        László, ne gondolja, hogy valami pesszimizmust színlelek... Ó, ne féljen,
                        vidám leszek én és erős, meglátja... Amit magától kaptam, azzal elélek
                        akármeddig s a dolgomat elvégzem panasz nélkül... Tanulni fogok, László...
                        Be akarok iratkozni a felsőbb képzőbe, magántanulónak... Csak ez az egy jó
                        van a világon, tanulni...</p>
                    <p>- És András? - szakadt ki Lászlóból a kérdés, szinte durván. - Nem értem, mit
                        akar, Edith?</p>
                    <p>- Nem megyek férjhez, ennyi az egész, - mondta Edith nyugodtan. - Az volna a
                        csalás, ha megtenném. Hiszen most már tudom, hogy sohase is voltam más
                        Andrásra nézve, mint jó barát. Igazán becsülöm őt, a legjobb ember a világon
                        s tudom, hogy a maga módján szeret engem... De csak szerencsétlenné tenném,
                        ha felesége lennék. Meg fogja érteni ezt, kiheveri s talál majd magának
                        igazi jó asszonyt, aki az ő áldott szeretetét egész szívével tudja
                        viszo­nozni.</p>
                    <p>- Megdöbbent, Edith! - kiáltott föl László, megragadva kezeivel az asztal
                        szélét, mintha szédülne. - Soha meg nem bocsátanám magamnak, ha én vagyok az
                        oka!... Szegény András!... Szívemből sajnálom...</p>
                    <p>- Ha oka is, - válaszolt Edith - jótétemény számomra. Gondolja csak el,
                        mennyivel jobb így, mintha azután ébredtem volna magamra, mikor már asszony
                        vagyok... Maga ebben is az Isten embere, László... Világosságot hozott s a
                        világosság az egyetlen szép és áldott dolog... Én is sajnálom Andrást,
                        higyje el, de neki jobb így.</p>
                    <p>- Megmondja neki?</p>
                    <p>- Meg... De még nem tudom, most mindjárt-e, vagy később?... Habozom ebben,
                        sokat gyötrődtem felette, mégse látom tisztán, mi a jobb: egyszerre eltépni
                        mindent, vagy elő­készíteni, természetessé tenni számára? Igazabb volna
                        rögtön, becsületesen eligazítani... De látja, ehhez nem érzek magamban elég
                        erőt... Talán nagyon fájna neki... Talán félreértené, én pedig képtelen
                        volnék magyarázkodni... Nem is bírnám elviselni, hogy félreértsen... Azért
                        gondolom, hogy nem egyszerre, inkább lassacskán, hogy ideje legyen saját
                        magában elintézni... Mit gondol, László?</p>
                    <p>- Nem tudom... Nem tudom! - mormogta László felállva s idegesen kezdett
                        föl-alá járni a szobában. - Ez fáj nekem, Edith, a legjobban, ez, amit
                        mondott: hogy félreértené... Biztosan félre fogja érteni, akárhogy
                        csinálja... Tudja, hogy mire gondolok, Edith?</p>
                    <p>A leány nagyon komolyan nézett szembe vele.</p>
                    <p>- Tudom, László... Ez volt a legnagyobb küzdelmem, már régóta... De mi
                        becsületes emberek vagyunk mind a ketten s ha majd látni fogja, hogy tovább
                        élünk egymás közelében, mindenik a maga munkájának s mégse történik meg az,
                        amire ő most gondolna, ez nagy megnyugvás és vigasztalás lesz számára.
                        Hiszen szeretném, hogy maguk továbbra is igaz barátok legyenek... És hogy én
                        is a barátjuk maradhassak, mind a kettőjüknek...</p>
                    <p>László kemény ütést érzett a szívén... Természetes... Természetes! Tisztán,
                        becsületesen gon­dol­kozik ez a leány. Ezt végezte el önmagában... És volt
                        szíve visszajönni!... Nagyon szép, nemes dolog tőle, de rettenetesen, fáj...
                        Legalább vallaná be, hogy milyen nehéz neki... Leg­alább sírná ki előtte,
                        hogy bizonyossá lehessen felőle, mi volt ő ennek a leánynak?... Szívesen
                        segítene aztán neki az áldozatban... De ezek a nyugodt szemek, ez a komoly
                        sápadt arc, ez a hideg, rezdüléstelenül beszélő száj olyan... olyan...
                        mintha nem is volna igazi áldozat neki!... Talán mégis csalódik?... Talán
                        igaz, hogy csak az volt számára, amit mondott is: a lélek nagyobb vágyainak
                        fölébresztője?... A beteg ember képzelődik... Megnöveli a mozdulatok,
                        szavak, tekintetek arányait... Belelop mindent a saját vonagló szívéből...
                        Megint milyen ostoba, gyönge, képzelgő voltam!... S milyen józan, tiszta,
                        erős ez az Edith!... Ki tudná meg­érteni a lélek titkait?...</p>
                    <p>Mélyen elpirult s reszkető kézzel törölte meg zsebkendőjével homlokát.
                        Verejték gyöngyözött rajta.</p>
                    <p>- Min tépelődik, László? Nem látja be az igazamat?</p>
                    <p>- Szégyelem magamat, Edith! - kiáltott László elfulladva. - Persze, hogy
                        igaza van... De mondja meg, mondja meg nekem ezt az egyet: ha én most
                        elmennék innen, ha többet nem kerülnék az útjukba: nem változna-e meg az
                        elhatározása?</p>
                    <p>- Nem, László, - felelt szilárdan Edith. - Erről az egyről bizonyos vagyok,
                        hogy semmiképpen, akkor se lehetnék az András felesége. Azt hiszem, végeztem
                        ezzel a kérdéssel... Az asszony­sors lezáródik számomra.</p>
                    <p>- Akkor csak még egyet... Még egyet, Edith... Nem viselné-e könnyebben a
                        sorsát, amit így magára vett, ha nem kellene mellettem élnie?... Ezt tudnom
                        kell Edith, értse meg!...</p>
                    <p>- Szeretném, - mondta Edith merengve - ha maga még egy ideig itt maradhatna
                        Virágoson. Ez még egy kis önzés bennem, László... Szeretném még egy kicsit
                        kihasználni a jóságát... Hogy aztán tudjak egyedül járni s eligazodni az
                        utamon... Lehet, hogy könnyebb volna abban az értelemben, ahogy maga
                        gondolja... És Andrással szemben is bizonyosan. Mégis... Amíg lehet... Amíg
                        bírja itt...</p>
                    <p>Hirtelen elfulladt a szava, lehajtotta fejét s elhallgatott.</p>
                    <p>László még jobban összezavarodott ezektől a szavaktól. Akaratlan keserűség
                        fakadt föl a lelkében, mintha Edith önző volna, érzéketlen, szívtelen s csak
                        önmagára gondoló.</p>
                    <p>- A falunak is szüksége van még magára, László - folytatta Edith fölnézve. -
                        Maga nem is tudja, hogy a munkája hogy érik az emberek lelkében... A
                        virágosiak, higyje el, máris mások, mint amilyenek a maga jövetele előtt
                        voltak.</p>
                    <p>De Lászlóból ezekre a szavakra kitört a szenvedély. Miért is zúdult most
                        keresztül rajta a haragnak ez a piros hulláma? Mintha az ökleivel csapkodna
                        bele a kétszínű hazug emberek arcába, verte, taposta őket szavaival ahogy
                        kiömlött belőle Edith elé minden keserűsége s csalódása, ami Virágoson
                        érte... Beteg dolog volt, nem természetes, sőt maga úgy érezte, hogy nem is
                        őszinte... A megkínzott idegek különös játéka ez, mintha kettéhasadt volna
                        az énje, csinálta és figyelte is egyszerre s amíg örjöngött, öntudata
                        hidegen állapította meg: hazudsz, nem is gyűlölöd őket így, nem is rájuk
                        haragszol egészen, azt szeretnéd haszontalan fickó, hogy ennek a leánynak
                        fájjanak a szavaid, amíg sírva nem fakad!</p>
                    <p>Nem bírta tovább, lecsapta fejét az asztalra s fújt, lihegett, mint aki saját
                        magát halálra kergette...</p>
                    <p>És ekkor érezte zilált haján Edith kicsi kezének könnyed, csitító
                        érintését:</p>
                    <p>- László, Lacika... Gyermek, gyermek!... Tanítónéni mindjárt megveri, ha
                        ilyen rosszul viseli magát!... Maga nagy lélekbúvár... Maga Krisztus
                        szolgája... Az én barátom, tanítóm, jól­tevőm!...</p>
                    <p>- Ne kínozzon, ne kínozzon! - nyöszörgött László.</p>
                    <p>- Csitt, csitt! - suttogta Edith. - Aranka meghallja s azt hiszi,
                        összevesztünk. Hallgasson reám, László... Maga téved: hol angyalnak, hol
                        ördögnek látja ezeket a kicsi falusi lelkeket... Pedig csak emberek ők,
                        viaskodik bennük a jó a rosszal... Szeresse őket, László. Ne várjon tőlük
                        meg­értést, háládatosságot... Maga sokkal magasabban áll fölöttük, semhogy
                        ők megsérthetnék... A gyermek nem sértheti meg az apját... Szeresse,
                        tanítsa, vezesse őket tovább...</p>
                    <p>- Hogy szégyelem! - lihegte László. - Bocsásson meg, Edith!... Ha tudná, hogy
                        milyen beteg voltam s hogy mi van bennem most is!...</p>
                    <p>- Ha tudnám? - suttogta Edith, csendesen visszahúzva kezét.</p>
                    <p>Mikor László piros arccal, félénken föltekintett reá, Edith fájdalmasan
                        mosolygott...</p>
                    <p>Aztán, hogy László elment, szabad volt neki is odavetni magát az ágyra,
                        befúrni fejét a párnába s zokogni végnélkül, szíve szakadtából, szabadon,
                        őszintén...</p>
                    <p>Kocsi állt meg a parókia kapuja előtt. Városi fiáker, telefrecskelve sárral.
                        A fáradt mocskos gebék párologtak a kimerüléstől.</p>
                    <p>A kocsiban felemelkedett egy ismeretlen úriember. Kihajolt s kérdezett
                        valamit az embertől, aki a sövény mellett vonszolta magát a sárban, a
                        kerítés karóiba kapaszkodva. Az ember szabadonlevő kezével a parókia felé
                        lendített. Az ismeretlen leszállott, borzadva meredt sárba merülő cipőire,
                        arcát elfintorította. Mégis elszánta magát s belábalt az udvarra. Most Karó
                        Pendzsivel értekezik, aztán kopog az ajtón s belép.</p>
                    <p>László az asztalnál ül, prédikációra készül. Meglepetten pillant rá,
                        felemelkedik s csodálkozva kérdi:</p>
                    <p>- Kit méltóztatik keresni?</p>
                    <p>Az idegenen városi bunda van. Ahogy kipakolódzik belőle, elegáns sötét zakó,
                        feltűrt csíkos nadrág, divatos tarka nyakkendő, fényes gallér, kézelők
                        villannak elő.</p>
                    <p>- Hidasy vagyok, - mutatkozott be meghajolva. - A Központi Hitelszövetkezet
                        titkára, önt keresem, tiszteletes úr.</p>
                    <p>László bemutatkozott, hellyel kínálta meg a vendéget, kérdezősködött, hogy
                        mivel lehetne szolgálatára?</p>
                    <p>- Bádoky gróf úr őméltósága volt néhány héttel ezelőtt nálunk, a
                        vezérigazgató úrnál, önről beszélt vele, tiszteletes úr. Gratulálok, -
                        folytatta bókolva - nagy dolog ez, tiszteletes úr, ahogy Bádoky őméltósága
                        beszélt magáról. A gróf úr rideg ember, ismerjük, a Hitelszövetkezetet
                        kemény kritikával szokta illetni. Ha ő megdícsér valakit, az aztán komoly
                        dolog!</p>
                    <p>- Nagyon megtisztelő, - mormogta László, de belepirult, mert jól esett neki,
                        hogy a gróf mégis csak komolyan vette őt s úgy látszik, nem is felejtette
                        el.</p>
                    <p>- Szóval a gróf úr azt mondta a vezérigazgató úrnak, hogy Virágoson olyan új
                        pap van, aki királygyűrűs doktor, filozófus s mégis okosan gondolkozik a
                        népről és a nép érdekében szükséges feladatokról. Így mondta, tiszteletes
                        úr, a vezérigazgató szavai szerint. Magam is kíváncsi voltam önre, higyje
                        el!</p>
                    <p>- Félek, csalódni fog bennem a titkár úr, - mosolygott László.</p>
                    <p>- Szó sincs róla, - hajlongott Hidasy úr - a gróf úr ítéletében tökéletesen
                        bízunk, mármint a Hitelszövetkezet. A vezérigazgató úr azért küldött ki,
                        hogy tárgyaljam meg tiszteletes úrral, miképpen állíthatnánk be ide minél
                        előbb egy hitelszövetkezeti fiókot? Persze ez csak úgy lehetséges, ha
                        tiszteletes úr elvállalja a vezetését.</p>
                    <p>- Úgye mondtam, - nevetett föl László - hogy csalódni fog? Fogalmam sincs
                        róla, hogyan kell vezetni egy Hitelszövetkezetet. Azt tudom, hogy mire való
                        és hogy nagyon jó dolog, ha meg­felelően vezetik, de én, sajnos, még
                        összeadni sem tudok tisztességesen, nemhogy könyvelni. Szégyelem, de a
                        matematikában sohase voltam biztos. Csak bevágtam, hogy el ne rontsam a
                        bizonyítványomat.</p>
                    <p>- Nem tesz semmit, - legyintett a titkár. - Olyan egyszerű dolog ez,
                        tiszteletes úr, hogy a gyermek is belejöhet. Van hozzá mindenféle könyv,
                        pénztári napló, számlakönyv, főkönyv, úgy elkészítve, hogy azonnal tudhatja
                        mindenki: mi az a könyvvezetés? Vannak kitűnő utasítások, kész ürlapok,
                        jegyzőkönyv, költségvetés, számadás, kihitelezés és minden egyéb számára.
                        Nem ez a fő, hanem a szövetkezeti gondolat és az, hogy legyen valakinek
                        kellő ítélete az emberekről: ki hitelképes és ki nem? Minden itt van velem,
                        egy kufferben a kocsin, ha megengedi, bemutatnám.</p>
                    <p>- Természetesen nem zárkózhatom el a dolog elől, - mondta László - különösen,
                        ha a gróf úr indítványára történik. Készséggel meghallgatom titkár urat.</p>
                    <p>- Akkor talán szabadna arra kérnem, hogy a kocsi bejöhessen az udvarra, a
                        lovak istállót kapjanak, mert az a vadember, a kocsis, egész úton morgott
                        rám: nem tudta, hogy a pokol fenekére akarok vele utazni. Hát rettenetes is
                        errefelé, tiszteletes úr!... Mondom, hogy a vadember rettentően viselkedett,
                        de nem is csodálom. Biztosan kidöglenek a lovai, azt mondta s útközben
                        háromszorosára emelte a kialkudott fuvardíjat.</p>
                    <p>László intézkedett, hogy Karó Pendzsi betessékelje a fiákerest, a lovaknak
                        kinyissa az istállót s a kocsist beszólítsa, melegedni a konyhára. Hidasy
                        urat pedig természetesen meghívta ebédre.</p>
                    <p>Egyébként csoda történt, mert a titkár nagyon intelligens embernek bizonyult,
                        nagyon érde­kesen magyarázott s gyorsan megérttette a dolgokat, amelyek
                        jobban izgatták Lászlót, mint ahogy képzelte volna. Nem elégedett meg az
                        alapismeretekkel, ebéd után tovább érdeklődött a részletekért s így történt,
                        hogy észrevétlenül este lett s Hidasy úrnak ott kellett maradnia éjjeli
                        szállásra is.</p>
                    <p>A vadember, mármint a kocsis, sokkal könnyebben egyezett ebbe bele, mint
                        ahogy Hidasy úr gondolta. Karó Pendzsit határozottan elbűvölte. Úgy látszik,
                        a fiákeres kerek vörös képe a tavaszi nap hatásával volt reá: Pendzsi késői
                        virágzásnak indult tőle. Nagyszerűen mulattak ketten a konyhában, noha a
                        társalgás eszméi másokra nézve esetleg unalmasok lehettek volna.</p>
                    <p>Vacsora után, mikor már a szövetkezeti gondolat kimerült s megállapodtak,
                        hogy Hidasy úr elő fogja készíteni a központnál a virágosi
                        Hitelszövetkezetet, mint az Országos Központi Hitelszövetkezet tagját, a
                        titkár úr elérkezettnek látta az időt, hogy más tárgyra térjen:</p>
                    <p>- Mint szövetkezeti ember, nagyon örvendek, tiszteletes úr, de engedje meg,
                        hogy mint ember, egyszerűen mint ember, megkérdezzem: úriember létére hogy
                        tudta magát rászánni arra, hogy erre az elveszett helyre jöjjön, itt élni a
                        parasztok között, idegenül magas gondolataival és eszményeivel?</p>
                    <p>- Miért volna ez elveszett hely? - kérdezte László.</p>
                    <p>- Már engedjen meg, tiszteletes úr, de én meg nem foghatom, hogy művelt ember
                        hogy élhet meg színház, aszfalt, villanylámpa, tanult társaság nélkül egy
                        ilyen szűk, sáros katlanban, parasztok és marhák között? Hiszen itt vagy le
                        kell süllyednie oda, ahol a nép van, vagy örök számkivetésben reménytelenül
                        vágyakoznia a kultúra után, amit mégis csak egyedül tarthat igazi
                        életének!</p>
                    <p>- Lássa, titkár úr, - mondta László - ez a maguk baja. Hitelszövetkezetet
                        csinálnak a nép számára, onnan a városból és közben megvetik, állatnak
                        tartják magát a népet. Engedjen meg, ez az oka szerintem annak, hogy nem
                        fakadhat igazi áldás a munkájukból s a szövetkezeteik sem érik el azt a
                        célt, amire tulajdonképpen valók: a nép emelését, emberré tételét. Szerintem
                        a város gyökértelen, szívtelen, felületes és hazug.</p>
                    <p>- Csak nem tagadja tiszteletes úr, - kérdezte Hidasy úr nagy szemeket
                        meresztve - hogy a nép korlátolt, önző, irigy és csökönyös?... Talán bizony
                        úgy találta, hogy nagyon háládatosak és megértők?</p>
                    <p>- Nem, azt nem találtam, - válaszolt László - de a mi dolgunk, művelt
                        embereké, nem is az, hogy megértésért, háláért dolgozzunk, hanem hogy
                        lassan, türelmesen, szeretettel odaneveljük őket, hogy majd megértsenek és
                        háládatosak legyenek az Istennek és nem nekünk azért, hogy őket halhatatlan
                        lelkekké teremtette, akik uralkodni hivatottak a világ felett.</p>
                    <p>- Ez teológia, ehhez én nem értek, - legyintett Hidasy úr. - Én azt hiszem,
                        teljesítettem kötelességemet, ha a szövetkezeti eszmét megmagyaráztam
                        valakinek, aki a faluban tovább dolgozhatik vele. Azon túl, tiszteletes úr,
                        nekem ugyan nyolc az egész paraszti világ! Nem az én dolgom, hogy szeressem
                        őket és mi az ördögöt is lehetne szeretni rajtuk? Szép dolog, hogy
                        tiszteletes úr ilyen magasan gondolkozik róluk, de én mégis sajnálom... Ez a
                        sár, ez a sötétség, ez a rettenetes primitív környezet borzasztó lehet!...
                        Nem hiszem, hogy tiszteletes úr, ha csak­ugyan az a tudós ember, akinek
                        mondják s ahogy hiszem is, sokáig itt tudjon maradni köztük.</p>
                    <p>László most Edithre gondolt, kigyúlt az arca, szíve csordultig telt a
                        megalázott, lesajnált falu szeretetével s tüzesen kezdett prédikálni:</p>
                    <p>- Ha igaz lenne, hogy az életet csak a technikai kultúra alkotásai, az úri
                        kényelem és élvezetek teszik értékessé s hogy akik ezen a varázskörön kívül
                        estek, azok értéktelen, megvetendő, hiábavaló és szerencsétlen életet élnek,
                        akkor azt mondom én titkár úr, hogy az emberiség kilencven százaléka
                        tengődik ok és cél nélkül a világon, márpedig teljesen megoldhatatlan
                        rejtély lenne ez a lét, vak és ostoba véletlenek játéktere, ha milliók és
                        milliók elsorvadnának valami ősi átok alatt, míg néhány ezeren kacagva
                        fickándoznának a fényben, azt hivén, hogy az övék a világ.</p>
                    <p>- Hiszen úgy is van, tiszteletes úr! - vágott közbe Hidasy úr. - A lét
                        teljesen megoldhatatlan s a világ csupa vak és ostoba véletlenség. Azért
                        mondom én, hogy aki teheti, fickándozzék csak abban a fényben, amit
                        tiszteletes úr úgy megvet.</p>
                    <p>- De nem úgy van! - vágott vissza László. - Mióta Jézus Krisztus vére és
                        könnye ennek a földnek porába hullott, az ilyen szívtelen életfilozófia
                        kígyófeje megtört. Az isteni részvét ezekkel a szavakkal lépett a világba:
                        szánakozom a sokaságon! És ezekre az igékre a föld felszabadult az átok alól
                        s végtelen lehetőségek nyíltak meg az ember előtt... Azóta az élet csak
                        azoknak értéktelen, akik csupán anyagi, érzéki külső kérgén élősködnek. De
                        ha egyszer egy ilyen úri élet valamiért föltisztul, mit lát? Azt, hogy az
                        övé is éppen olyan céltalan, mint a paraszté. Hit nélkül az élet nem ér
                        semmit. Urak és parasztok egyformán semmik, elszakítva az
                        örökkévalóságtól.</p>
                    <p>- Szép, szép, tiszteletes úr, - bólogatott Hidasy úr - de azért úgye mégis
                        csak különb ember ön, mint a hívei s még sem tartja magát egyformának
                        ezekkel a parasztokkal?</p>
                    <p>- Van különbség, hogyne. Én, a lelkipásztor, értelmileg több vagyok, mint a
                        híveim, gondolat­világunk tartalma közt ezer és ezer különbség van.
                        Természetesen becsülöm és szeretem a tudományt és a kultúra kincseit,
                        amelyeket magamévá tehetek. Magasabban szárnyalok a gondolataimban, mint ők.
                        De mi következik ebből, titkár úr?</p>
                    <p>- Nos, mi következik, tiszteletes úr?</p>
                    <p>- Az, - vágott vissza László - hogy mindent elkövessek: egyszerű híveim is
                        bírjanak legalább annyit ebből a magasabb világból, mint én. Mondja titkár
                        úr, maga nem sajnálja azt a kimű­veletlen, de ősi értelmességtől sugárzó
                        parasztfejet, amelyik arra teremtetett, hogy szellemi­séget tükrözzön és
                        csak önző furfangokig jutott?</p>
                    <p>- A magam részéről még sohasem láttam más parasztfejet, mint durvát és butát,
                        - jelentette ki Hidasy úr.</p>
                    <p>- Pedig Virágoson is láthatna eleget, ha megfigyelné. Tessék elhinni, az
                        ember pályája végtelen s az a különbség, amit érettségi-bizonyítvány,
                        doktori diploma, olvasottság, vagy hivatali tudás jelenthet, elenyészik
                        ember és ember között, ha ezt a végtelen utat nézzük. Igen, az úriember
                        értelme gyors futásnak eredt ezen az úton, de a szíve nagyon is elmaradt.
                        Nem ártana egy kicsit megállni, hogy a jóakarat utolérje az okosságot.</p>
                    <p>- Szellemes volt, szellemes volt, tiszteletes úr! - kacagott fel Hidasy úr
                        bókolva.</p>
                    <p>- Nem szellemesség akart lenni, - rázta a fejét László. - Csak arra akartam
                        rámutatni, hogy vannak nagyobb dolgok is, mint a város és az úri élet. Ezek
                        elég vonzók arra, hogy el­feledtessék valakivel a falu kicsinyességeit és
                        sivárságait. Én hiszek abban, hogy valaha, valahol mind ki fog virulni az a
                        sok tehetség, mely a paraszt durva lelkében szunnyad ma még s azért ha
                        csalódom is bennük, legjobb reményeimet nem hullatom el ezen a földön:
                        meg­őrzöm az örökkévalóság számára.</p>
                    <p>- Borzasztó ez a falu, - rázkódott össze Hidasy úr, kitekintve az ablakon át
                        a vastag sötétség­be.</p>
                    <p>Néhány nap mulva László megint egészségesnek érezte magát. Az Edith szavai,
                        meg ez a vita a városi emberrel, megacélozták a lelkét. A saját szavai
                        kötelezni kezdték arra, hogy megint szembenézzen a faluval, az emberekkel,
                        hogy elfelejtse apró komiszkodásaikat s újra higyjen a lélekben, ami valahol
                        a szemük mélyén rejtőzködik. És mintha minden csak arra várt volna, hogy ő
                        visszazökkenjen a helyes nyomba, egyszerre föllélekzett körülötte a világ
                        is. Emberek, fák, házikók, dombok, állatok és fellegek megkönnyebbülten
                        szóltak egymáshoz:</p>
                    <p>- Komiszak voltunk hozzá, az igaz, de látjátok, ő mégse haragszik ránk!</p>
                    <p>A világ örömében elkezdett tavaszodni. A nap gyöngéden csókolgatta a sáros
                        földet, a levegő megtelt titokzatos illatokkal, az erdő felől rejtelmes
                        izgalmak suhogtak, a táj éles körvonalai megenyhültek s minden megtelt
                        ígérettel.</p>
                    <p>Pikó vastag levelet s keresztkötéses könyvfélét kotort ki tarisznyájából,
                        László elé téve az asztalra.</p>
                    <p>Lászlónak olyant dobbant a szíve, ahogy a levélre pillantott, hogy megszédült
                        belé. A címzés­ben megismerte öreg professzorának betűit. Föltépte a
                        borítékot. Sűrű nyolcoldalas levelet húzott ki belőle. Szavak táncoltak a
                        szeme előtt, de képtelen volt olvasni. A keresztkötéses csomaghoz kapott,
                        mert azon is a professzor címzése állott. Idegesen letépte a
                        papírszala­gokat. Athenaeum, - olvasta a folyóirat címét. S a pillantása
                        azonnal saját nevére szökkent a borítékon föltüntetett tartalomjegyzékben:
                        „Mi van a tudat alatt? Tanulmány dr. Katona Lászlótól.” - olvasta remegő
                        ajakkal s olyan boldogsághullám ömlött végig rajta, hogy gyer­mekesen
                        fölsikoltott. Lázas ujjakkal forgatta a lapokat, lecsapott rá, amikor
                        megtalálta köztük a magáét s egyszerre mindenkiről megfeledkezve belemerült
                        a tanulmányába, mintha saját lelke mély tavába ugrott volna, hogy
                        megfürödjön benne. Olyan idegen volt, mégis ismerős, olyan furcsán szép,
                        távoli s mégis olyan természetes, minden mondata, betűje!... Egyvégtében
                        elolvasta az egészet, nyugtalanul röpülve keresztül rajta... Csak aztán
                        ébredt rá igazán, hogy milyen megtiszteltetés érte, mikor ez a nagy,
                        országostekintélyű folyóirat, ahova csak a beérkezettek, a tekintélyek
                        írhattak, leközölte az ő kis művét!... És csak most, ahogy ennek az újabb
                        örömnek hullámlökése lódította meg a szívét, szakadt föl belőle a hála öreg
                        professzora iránt, aki ezt cselekedte vele, érette.</p>
                    <p>Mindegyre elhomályosodtak szemei a könnyektől, ahogy aztán végigolvasta a
                        levelet. Szigorú írás volt pedig, cseppet sem felületesen dicsérő, de a
                        kemény, mélyrehatoló kritika annyi bölcseséggel és szeretettel telített,
                        hogy éppen a szigorúsága mutatta: milyen sokra becsüli a levél írója fiatal
                        tanítványát és a munkát, amit végzett. László irult-pirult, ámuldozott,
                        meg­lepetten ütött a homlokára, ahogy a professzor nyomról-nyomra követve az
                        ő fiatalos gondo­lat­menetét, mindenütt rámutatott a szétágazásokra,
                        melyeket ő elmellőzött, a mélységekre, melyek fölött ő csak elröppent s a
                        törésekre, ahol a probléma vezetése mellékutakra siklott. - Tiszta igaz, de
                        hogy is nem vette észre akkor, amit a professzor megállapít: nem tartotta
                        szigorú tudományossággal széjjel a lélektani, ismeretelméleti és értékelési
                        szempontokat. Ezek a különböző síkok a tanulmányban összevegyültek... Miféle
                        éretlenséget műveltem!... harapott a szájába bosszúsan.</p>
                    <p>„Ezekre rá kellett mutatnom, - írta a professzor - hogy máskor óvatosabb és
                        módszeresebb legyen a gondolatvezetése. De, fiatal barátom, ezek az
                        észrevételek semmit sem vehetnek el magának a fölfogásnak tisztaságából,
                        eredetiségéből és gazdag termékenységéből, - olvasta László lángbaboruló
                        arccal. - Megvan a hajítása, - írta a professzor kedvenc szavával - az a
                        tévedhetetlen célbatörése, ami csak az igazi filozófus tulajdonsága, ki-ki
                        tér, kisebb-nagyobb kerülőket tesz, néhol el is téved egy-egy pillanatra, de
                        aztán azonnal visszatér a helyes útra. Amit a szempontok összekeveréséről
                        írtam, az a tiszta tudományos gondolkozás szempont­jából fogyatkozás ugyan,
                        de ennek is megvan egy nagy előnye, ami tanulmányát újszerűvé és érdekessé
                        teszi: a probléma nem marad száraz elvontság, hanem élő, plasztikus és
                        színes valóságként bomlik ki előttünk. Kritikai szempontjait egytől-egyig
                        helyeslem, az pedig mindennél fontosabb, hogy a mélyére tudjunk hatolni
                        mások állításainak, mielőtt a magunk teóriáját fölállítanók. Egészben véve
                        örömmel köszöntöm ezért a munkájáért. Kiválóan arra termett, hogy közel
                        tudja hozni s szemléletesen világossá tenni az elvont tételeket mások
                        számára, akik nem bírnak kellő iskolázottsággal a filozófiában. Azt a hatást
                        teszi reám, mintha valakinek a kedvéért írta volna, akit nagy szeretettel és
                        lehajlással kézenfogva akart végigvezetni ezen a veszedelmes
                        rengetegen.”</p>
                    <p>László megrázkódott, ahogy ezt olvasta. A röntgenszemű ember belelátott a
                        titkába. Csak percek mulva volt képes a levél befejezését nyugodtan
                        elolvasni:</p>
                    <p>„Azt gondoltam, már csak azért is, mivel tiszteletreméltó dolognak tartom,
                        hogy mostani környezetében és munkája között sem lankadt el a tudományos
                        ambíciója, mindenképpen méltó ez a tanulmány arra, hogy nyilvánosságra
                        kerüljön. Rövid ajánlatommal elküldöttem az Athenaeum szerkesztőjének, régi
                        barátomnak s azért nem írtam eddig mert vártam, hogy a tanulmány
                        megjelenjék. Sajnos, ez a háborús világ nem kedvez a filozófiai
                        folyóiratoknak, bizony, amint látja, csak összevont számokban és ritkán
                        tudnak megjelenni. De ma végre megjött s én azonnal küldöm magának fiatal
                        barátom, hogy gyönyörködhessék benne. Elég rég az ideje, hogy láttuk
                        egymást. Biztosan sok a dolga, lefoglalja munkájának újszerűsége. Mégis, ha
                        teheti, keressen föl minél előbb, mert szeretnék magával egyébről is
                        beszélni, a jövőjét illetően”.</p>
                    <p>László ezeket az utolsó szavakat háromszor is elolvasta. Nem mert, nem akart
                        nagyobb jelentőséget tulajdonítani nekik, mint ami talán bennük foglaltatik.
                        Az eszének meg is tilt­hatta, hogy messzire kalandozzék, de a szívének nem
                        parancsolhatott, hogy vad kalapálásba ne kezdjen s mámorosan ne ujjongja
                        valami csodának közeledését.</p>
                    <p>Ezen a napon András is Virágoson volt. Pontosan érkezett, délután négy
                        órakor, ahogy szokott. Mikor László a levéllel s a folyóirattal betoppant
                        Edithhez, már ott találta. András békésen mosolygott, széttartott két kezén
                        pamutköteggel, melyről Edith komoly figyelemmel gombolyította a szálat.</p>
                    <p>Nagy csendben ültek együtt. A levegőben nyugalom s megértés lengedezett.
                        Edith arca is békes­séges, enyhe.</p>
                    <p>Leírhatatlan volt a büszkeségük és örömük, mikor mindent meghallottak.</p>
                    <p>- Menjen be, László, a városba! Menjen be azonnal! - kiáltotta Edith
                        izgatottan. - Én érzem, biztosan tudom, hogy az öreg a maga szerencséjét
                        kovácsolja. Lássa, ebben is igazunk volt Andrással, hogy el lesz ragadtatva
                        a munkájától!... Most is igazam lesz, úgy-e András?</p>
                    <p>- A fejemet teszem rá! - erősítette András. - Lacikám, nem szabad mulasztanod
                        egy napot sem!... Nagyszerű, hogy itt vagy, boldogság, hogy együtt vagyunk,
                        ez a falu soha meg nem hálálhatja neked, amit tettél érette, de ez más,
                        egészen más!... A te életed, jövőd nem itt van!</p>
                    <p>- Hát elküldötök? - kérdezte László szomorú mosollyal s hiába, rosszul esett
                        neki.</p>
                    <p>- Ne legyen gyermek! - kacagott Edith. - Dehogy küldjük. De maga is érzi,
                        tudja, hogy ez más!</p>
                    <p>Másnap fölballagott László az intézőhöz, hogy kocsit kérjen tőle, amivel az
                        állomásig juthasson. Nem tette volna ezt a világért sem, de a Ferenc bá
                        Pujkája beteg lett s más szekér nem volt a faluban.</p>
                    <p>Hetek óta nem látta az intézőt. Igaz, hogy nem is jutott eszébe. Mondták
                        ugyan Arankáék, hogy a betegsége alatt egyszer-egyszer érdeklődött utána, az
                        intézőné csudára nyulat is küldött, de ezeket elfelejtette már. Bizonyosan
                        nem volt itthon, vagy sok a dolga, vagy ki tudja mi az oka, hogy nem
                        látogatta meg, holott tudta, hogy beteg?</p>
                    <p>Most aztán az intézőnével találkozva megtudta, hogy az intéző is fekszik,
                        bizony csaknem olyan rég, mint ahogy ő beteg lett.</p>
                    <p>Az asszony arcán valami eltitkolhatatlan, szinte diadalmas örömöt látott.
                        Először félreértette ezt az arckifejezést s csaknem megbotránkozott rajta.
                        De mikor az asszony bevitte az urához, László csodálkozva ismerte föl az
                        igazat. Ahogy tett-vett körülötte, igazgatta az ágyát, aggódva nézegette s
                        mindenfélét fölhalmozott körülötte, amiről gondolta, hogy kedves neki,
                        világosan mutatta: boldog, hogy beteg az intéző, hogy az ágyat nyomja, mert
                        ezalatt legalább csakis az övé. Lászlónak szúró szánalom ébredt a szívében,
                        ahogy a szerencsétlen asszony lelkébe pillantott.</p>
                    <p>Az intézővel baj volt. Veszedelmesen eldagadt a feje. Szeme alig látszott ki
                        az arcából, amely sötét tűzben égett.</p>
                    <p>- Mi van veled? - kérdezte László részvéttel.</p>
                    <p>- Biztosan azok a porok! - nyöszörgött az intéző.</p>
                    <p>- Miféle porok? Az orvos rendelte?</p>
                    <p>- Fenét orvos! - fujt az intéző. - A grófné hagyott itt valami porokat...</p>
                    <p>- Nem tudtad, hogy mifélék s bevetted?</p>
                    <p>- Tudta a mennykő, honnan tudtam volna?... Por, por, orvosság
                        bizonyosan...</p>
                    <p>- Na de kérlek, - háborodott föl László - hogy csinálhattál ilyen
                        könnyelműséget? Nem minden por egyforma s nem minden orvosság való
                        mindenféle betegségre.</p>
                    <p>- Egye meg a fene! - nyögött az intéző.</p>
                    <p>De azért nem volt annyira beteg, hogy megváltoztassa a természetét. Kocsit
                        bizony nem adhat, jelentette ki. A lovakat megnyilazták, hogy az ördög
                        nyúzza meg őket. Mihelyt nem lehet rajtuk a szeme, mindjárt baj van a
                        cselédekkel. A lovak mind sántítanak, éppen ma jelentették. De csak egyszer
                        föltápászkodhassam, majd megtáncoltatom őket!</p>
                    <p>- Nincs mit tenni, tiszteletes úr, - állapította meg Dávid hümmögetve, mikor
                        László elmondta, hogy a városba kell mennie s nincs mivel. - Ha sürgős,
                        akkor gyalog kell nekivágni, tiszteletes úr.</p>
                    <p>- Ötven kilométert? - szörnyűlködött László. - Soha életemben nem tettem meg
                        egyvégtében tizet sem.</p>
                    <p>- Ki mondta, hogy ötven kilométer? - méltatlankodott Dávid. - Annyi az
                        országúton, de gyalog­ember nem bolondult meg, hogy arra kerüljön. Csak itt
                        át a Szederesen, tiszteletes úr, amerre mink járunk az Emke rétjére. Akár
                        hiszi, akár nem, húsz kilométert, vagy még többet takarít meg vele. Mert az
                        országútja ide-oda csavarog, ahogy a dombok engedik, ez az ösvény pedig
                        egyenesen keresztülvágja a távolságot a báréi szakadék mellett s úgy fut
                        bele a Ménesi-hágó aljába.</p>
                    <p>László szomorúan csóválta a fejét:</p>
                    <p>- Nem tudok én ezen eligazodni, kurátor úr!</p>
                    <p>- Nem hát, - helyeselt Dávid - azt én is tudom, tiszteletes úr. De hát mire
                        való vagyok én?</p>
                    <p>- Hogy gondolja?</p>
                    <p>- Hát csakis úgy, hogy elkísérem tiszteletes urat az állomásig.</p>
                    <p>- Nagy áldozat lesz ez, kurátor úr, hogy fogadjam el?</p>
                    <p>- Nem éppen az, tiszteletes úr, mert csak az este beszéltük Katival, hogy be
                        kellene menjek a városba egyért-másért, amit Mezővásáron nem lehet kapni.
                        Hogy holnap megyek-e, vagy holnapután, az nem számít. Csak nem hagyhatom
                        egyedül bódorogni, tiszteletes úr? Még beleesik a báréi szakadékba s kitöri
                        a nyakát!</p>
                    <p>Így történt, hogy László talpával ismerte meg a Mezőséget, ahogy András
                        mondta annak­idején.</p>
                    <p>Keserves út volt. A föld még teleivalkodva hólével. Nagy sárkoloncok
                        csomósodtak a csiz­mára, tízlépésre átizzadt az ember a vonszolásukban. Az
                        agyag csúszott. Nehéz volt fölfelé a dombok hátán, de még nehezebb lefelé a
                        lejtőjükön. A Mezőség most volt a legcsúfabb. Embertelen sivárság, sehol egy
                        lélek, de még oktalan élőlény sem. A báréi szakadék félelme­tes látvány.
                        Mintha megbolondultak volna a dombok, úgy tornyosultak egymásra valamikor s
                        szörnyű tusájuk közben szerteszét szaggatták egymást. Itt-ott vörösen
                        csillogott az agyag, a meredeken beomlott csúpok oldalán, mintha még most is
                        folyna a vérük. Máshol vakítófehér, mészszínű bordák ütköznek ki élesen,
                        mint az eltört csontok, melyek átfúródtak a kiszakított húson. Óriási
                        ősvilági állatok rothadó tetemeire, korhadó csontvázaira emlékeztetett a
                        földnek ez a zúzott sebe. Ahogy a szélén elmentek, Dávid kinyujtotta karját
                        s odamutatott a szakadék egyik pontjára:</p>
                    <p>- Ahol a kincsesbánya, tiszteletes úr!</p>
                    <p>Kővévált patak ömlött ki ott a hegy hasából: apró, kerek, fémesen csillogó
                        lapos kövecskék zuhataga.</p>
                    <p>- Az a kővévált pénz! - bólogatott Dávid. - Valami átkozott léleké lehetett,
                        akinek az ellensége kővé változtatta az aranyát...</p>
                    <p>- Ez az úgye, - kérdezte László - amit a Varangyosnak adnak?</p>
                    <p>- Ez, ez! - mondta Dávid, komolyan bólogatva.</p>
                    <p>- De maga csak nem hiszi, kurátor úr?</p>
                    <p>- Már hogyne hinném? - csodálkozott Dávid. - Most is van a tarisznyámban,
                        tiszteletes úr. Sohase lehessen tudni, mikor találkozik véle az ember?</p>
                    <p>- De hiszen ez babona! - méltatlankodott László. - Kurátor létére, hogy hihet
                        effélékben?</p>
                    <p>Dávid hümmögetett.</p>
                    <p>- Az az urak dolga, tiszteletes úr, hogy ne higyjenek... Szegény embernek
                        hinni kell mindenfélét, csakhogy elkerülhesse a bajok sokaságát, ami
                        mindenfelől kerülgeti.</p>
                    <p>- De ki az Istenben hisz, kurátor úr, az nem fél a bajoktól.</p>
                    <p>- Ez igaz! - helyeselt Dávid. - Éppen ez az, tiszteletes úr! Isten adta ezt a
                        kőpénzt annak, aki hisz, hogy megváltsa magát a Varangyostól... Legyen
                        áldott Őszentfelsége!... - Dávid áhíta­tosan pillantott az égre, még a nagy
                        báránysapkáját is tisztelettel megemelte.</p>
                    <p>László nem feszegette tovább az ősi titkok zárját.</p>
                    <p>Elérkeztek a Ménesi-hágó aljába, az országútra.</p>
                    <p>Hosszú sor egylovas karuca mászott nagy lassúsággal a meredeken. Majd ha
                        elérik a tetőt, nyaka közé vághatnak a gebének s akkor lesz egy kis víg
                        futamodás. Ez a rendje. Az ördög tud eligazodni úri lovon, miféle ostoba
                        szokásra kapatták? - Hegynek fel trappban megy, lejtőn le lépésben. Mégis
                        csak bolondok az urak!</p>
                    <p>Ahogy László Dáviddal ellépett a karucák mellett, az emberek, mint
                        környékbeliek, tiszte­lettel emelték meg sapkájukat. Nagy híre volt már,
                        mindenki ismerte vagy hallott róla.</p>
                    <p>- Tiszteletes úr, - szólt oda egy öreg paraszt - lépjen fel a szekerembe,
                        szívesen elviszem az állomásig.</p>
                    <p>László gondolkozott egy pillanatig. Sohase szerette visszautasítani az ilyen
                        szívességet, nehogy megbántsa vele a jószívű embert. De amíg ezek a karucák
                        elérik a tetőt!... Nagy komolysággal mondta:</p>
                    <p>- Nem ülhetek fel, köszönöm. Tudja, sietek...</p>
                    <p>Az ember tátott szájjal bámult utána, fejét csóválva.</p>
                    <p>Boldog három napot töltött a városban. Az öreg Futóné úgy ölelte keblére,
                        mintha tékozló fia tért volna meg.</p>
                    <p>- Úgy-e mondtam, - kiáltotta nagy diadallal - hogy marhaság lenne kivenni a
                        széke fenekét? Nem halt ez meg, visszajött!...</p>
                    <p>A fiúk is nagy örömmel estek a nyakába s annyit kérdezősködtek tőle, hogy nem
                        győzött enni tőlük. De persze Jóskának örvendett a legjobban. Mikor Dávidtól
                        kísérve belépett az éppen ebédnél ülő társasághoz, Jóska ünnepélyesen
                        fölemelkedett és rájukmutatva, Madách örök­szép szavait idézte: „E
                        medvebőrös barbár harcfiak Új eszmét hoznak: a testvériséget!...” László
                        boldogan kacagott a viccein, amikkel kedveskedve gúnyolta, kifogyhatatlanul.
                        Dávid csupa szem-fül volt: nem győzött eligazodni rajta, miféle ember ez,
                        bolond-e, vagy csuda­bölcs? De hogy mindenhez ért s a tiszteletes urat
                        erősen szereti, azt elégedetten állapította meg.</p>
                    <p>Csak a város képe volt még szomorúbb. Züllött, egyre züllött tovább.
                        Lászlónak elfacsarodott a szíve tőle.</p>
                    <p>Újvári esperes úr, mint a saját diadalának lobogóját, tűzte ki Lászlót, az
                        irodája közepére s akárki jött oda, mindenkinek dicshimnuszokat zengett,
                        hogy lássák ezt a csodát, amit ő csinált, a tudomány büszkeségét, aki nem
                        átallja az egyszerű nép üdvéért lobogni.</p>
                    <p>Az öreg professzor atyai szeretettel fogadta s miután mindenről kikérdezte, a
                        maga nyugodt, száraz modorában tudatta vele, hogy a Karban előterjesztette a
                        magántanári habilitációját.</p>
                    <p>László csaknem megsemmisült erre az álomnak is vakmerő lehetőségre. Alig
                        tudott elrebegni egy-két ügyetlen köszönő szót a meghatottságtól.</p>
                    <p>- Öreg ember vagyok, vágta el szavait egyszerűen a professzor. - Utódot
                        akarok biztosítani. Persze, maga is tudja, hogy erre nincs még készen. De
                        ettől fogva úgy kell tanulnia s dol­goznia, hogy méltó legyen reá, amikor
                        eljön az ideje. Azt akartam megtudni, számíthatok-e magára?</p>
                    <p>- Professzor úr... hebegte László. - Ne haragudjék reám, annyira méltatlan
                        vagyok...</p>
                    <p>- Legyen férfi, - mondta a professzor hidegen. - A férfi tisztában van
                        értékével és helyesen becsüli önmagát... Ha akarja, fölhasználhatom
                        összeköttetéseimet az érdekében... Ne legyen már olyan gyermek! Én tudom,
                        hogy ki vagyok s azt is, hogy ki maga... Valamikor én is kezdő voltam.</p>
                    <p>László megemberelte magát, leküzdötte megrendülését s nyugalmat erőltetett
                        lelkére:</p>
                    <p>- Köszönöm, professzor úr. Igyekezni fogok méltó lenni bizalmához.</p>
                    <p>- Úgy, úgy, - bólintott a professzor. - Tudja, hogy Windelband elesett?
                        Nagyon tehetséges ember volt, kár érte... Egyszer fölkért, hogy írjak
                        valamit a folyóiratába. Nem tettem meg. Dunába vizet, Németországba
                        tudományt nem hordok. Aki kíváncsi rám, tanuljon meg magyarul.</p>
                    <p>László ámulattal nézett a professzorra.</p>
                    <p>Ha már itt volt, eleget tett a Jóska kívánságának s tisztelgett a püspök
                        úrnál is.</p>
                    <p>- Hallottam, - mondta a püspök - hogy valóságos mézesheteket, sőt hónapokat
                        tölt a faluval!</p>
                    <p>- Igen, Méltóságos uram, - válaszolta László - nagyon szeretem Virágoson.
                        Amíg csak lehet, ott akarok maradni.</p>
                    <p>- Olvastam a tanulmányát az Athenaeumban, fiam! Nagyon örvendek, hogy a falu
                        nem tudja lehúzni. Csak előre, előre! Szép ez a filozofálgatás, de el ne
                        felejtse az Isten felséges láb­nyomait keresni, ott a természet csodálatos
                        világában!</p>
                    <p>László aztán bocsánatot kért, hogy annak idején nem jelentkezett személyesen,
                        amikor eltávo­zott.</p>
                    <p>- Össze voltam törve, meg voltam alázva, Méltóságos uram. Nem tudtam, hogy
                        fogja meg­ítélni a dolgomat?</p>
                    <p>- Ez az! - biccentett a püspök hirtelen elboruló arccal. - Maguk, fiatal
                        emberek, tele vannak előítélettel. Azt hiszik, az öreg ember mindig valami
                        egyebet gondol, mint ami van. Az öreg ember, ugyebár, mind buta?</p>
                    <p>- A világért sem gondoltam effélét. Méltóságos uram! - pirult el László. - Ne
                        méltóztasson ilyent gondolni felőlem. Inkább magamat kárhoztatom, hogy
                        rosszul töltöttem be a felada­tomat. Nem értettem hozzá...</p>
                    <p>- Jó, jó, - mondta a püspök megkönnyebbülve. - Ebből tanulhat, hogy máskor
                        bizalommal legyen. Elintéztem a maga igazgatójának dolgát... Most már nem
                        szól bele a vallásórákba!</p>
                    <p>A teológiai professzoroknál is járt László. Csodálatos, a tanulmánya
                        megjelenésének híre mindenütt megelőzte. Nagyon örvendtek neki, biztatták,
                        hogy nemsokára vissza fog ide kerülni s még a helyettes tanár is
                        odanyilatkozott, hogy elvétve vannak csodák, amikor valakit nem nyel el
                        végkép a falu.</p>
                    <p>A hagyományos búcsúáldomáson Jóska megismételte ígéretét, hogy tavasszal
                        kimegy Virágosra s megtartják a kurzust, úgy, ahogy tervezték.</p>
                    <p>László, nem tagadhatja, megújult ebben a régi környezetben. Egyszerre olyan
                        távoli kis ponttá zsugorodott Virágos, mintha valahol a világ végén s ott is
                        csak a mesében létezne. Egy-kettőre megtelt hírekkel, gondolatokkal, a
                        vitatkozások elevenítő hullámaival. A város, szomo­rú rongyai alól, régi
                        hangján hívogatta vissza, megcsillogtatva előtte a jövőt, mikor megint azzá
                        lesz, ami volt, megtörik a gonosz varázs s a békeévek fínom, úri, művelt
                        szelleme visszatér meggyalázott otthonába, hogy százszor szebbé építse, mint
                        amilyen volt, a magyar szellem büszke fellegvárává.</p>
                    <p>Mikor aztán leszállt a vonatról Dáviddal, hogy az utolsó állomástól ismét
                        gyalog vágjanak neki a hazavivő útnak, úgy mosolygott maga elé önfeledten,
                        csillogó szemekkel, az elmúlt három nap emlékein gyönyörködve, hogy Dávid
                        négyszer-ötször is kellett kérdezzen valamit, amíg fölrezzenve megtudakolta:
                        mit is mondott?</p>
                    <p>A kurátor csendesen csóválta fejét. Hümmögetett, végre megállt, megérintette
                        László vállát s megszólalt:</p>
                    <p>- Valamit ott felejtett, tiszteletes úr!</p>
                    <p> </p>
                </div>
               <div type="chapter">
                    <head>XVI.</head>
                    <p>A tavasz úgyszólva észrevétlenül bontakozott ki. Hetek és napok, melyek alatt
                        kiteljesedett, álomként suhantak el László fölött. Hiába, nem volt többé
                        Virágoson az egész lényével. Mióta a városban járt, mintha méreg keveredett
                        volna a vérébe, állandó belső izgalom remegtette. Újra és újra fülébe
                        csengtek az öreg professzor szavai s a jövendő nagy reménységei mind­egyre
                        megdobogtatták a szívét. Sehogyse ért reá körülpillantani a virágbaboruló
                        környéken, az egész ébredési misztérium zsongó hátterévé vált a saját
                        bontakozó világának, különös, szív­szorító, homályos hangulattá, melyben
                        megtelő színek és illatok bizonytalan édes hullámai ringatództak a nélkül,
                        hogy a világos öntudat küszöbét átléphették volna. Pedig becsületesen
                        igyekezett visszazökkenni munkájába, a felvállalt kötelesség körébe. Mégis
                        mindegyre rajta kapta magát, hogy úgy nézi a dolgait, mintha valaki mást
                        figyelne, kívülről, nem is mindig teljes odaadással.</p>
                    <p>Mint egy fátyolon át emlékszik a földjeire, melyekhez Dávid sorra elvezette,
                        hogy tisztába jöjjön a magáéval. A Szépasszony-kebelén sűrű, araszos
                        sötétzöld szőnyegként ragyogott az őszi magvetésből sarjadt búza. Dávid
                        ugyan csóválgatta a fejét, hogy sok gaz indult közte s meg kell kapálni, de
                        ő semmit sem tudott megkülönböztetni a szemével ebben az egyforma zöldségben
                        s elengedte füle mellett a figyelmeztetést. Hol az egyik, hol a másik
                        dombtetőn, hajlásban mutogatta Dávid a papi föld többi szalagjait. Mindvégig
                        bizonytalan maradt László előtt a kiterjedésük és a határvonaluk. Ráhagyta
                        ugyan Dávid kérdezősködésére hogy látja, hogyne látná, de magában csak
                        csodálkozott, mikor a kurátor dohogva elégedetlenkedett, amiért itt is, ott
                        is egy-egy barázdát lehasított az idegen eke. Tőle elszánthatták volna az
                        egészet is, nem veszi észre. A paraszt rögönként tartja számon a magáét s
                        rögtön rácsap az elbitorló szándékra, de László szemében kiismerhetetlen
                        összevisszaság maradt az egész.</p>
                    <p>Minden úgy volt helyes, ahogy Dávid indítványozta: ide tavaszbúzát, oda
                        árpát, amoda a csúp alá kukoricát kell vetni, tiszteletes úr. Maga Dávid is
                        észrevette, hogy máshol jár ennek a lelke s többször megjegyezte, hogy
                        asszony kellene a házhoz, aki szereti s ismeri a földet. De látván, hogy
                        nincs kivel beszélni, becsületből azt a javaslatot tette, hogy ebben az első
                        évben csináljanak feles gazdálkodást együtt: tiszteletes úr adja a magot, ő
                        a munkát s a termésen majd megosztoznak. László boldogan föllélekzett,
                        kapott az ajánlaton s levette gondját a földről.</p>
                    <p>Még leginkább a parókia kertje maradt valóság a számára. Az is azért, mert
                        Aranka szé­gyennek bélyegezte, ha műveletlenül hagyná. Egyúttal vállalkozott
                        is reá, hogy felügyeli az ásást, irányítja a táblák beosztását s a magvak,
                        palánták elhelyezését. László felajánlotta, hogy a maga kedvére s hasznára
                        csinálja meg. Aranka viszont kikötötte, hogy először a papi ház
                        szükségleteinek kell kikerülnie a kertből, ő jószívvel s szórakozásból
                        vállalja, legfennebb a feleslegből hajlandó majd részesülni, ahogy László
                        annak idején akarja. De Edith is jelent­kezett, hogy kertészkedni akar,
                        gyermekkorától fogva ez a legkedvesebb időtöltése s jelöljön ki neki László
                        egy részt, amelyen versenyre kelhet Arankával a kerti tudományban, azzal a
                        világos feltétellel azonban, hogy amit termel, az kizárólag Lászlóé
                        legyen.</p>
                    <p>Ebből aztán az lett, hogy amíg a két nő nap-nap után ott buzgólkodott a
                        kertben, László is körülöttük ténfergett, kedvet kapott hozzá s beszélgetés
                        közben segített nekik, ahogy tudott. Eleinte nagyon vigyázott, hogy
                        egyformán ossza meg magát kettőjük között, de mivel Aranka azt állította,
                        hogy neki csak útjában van, lassanként egészen áttolódott az Edith részébe,
                        amit Aranka ravasz mosolygással szemlélt, jól tudván, mi lesz belőle. Hát az
                        is lett, hogy amíg ő dolgozott s haladt, azok mind kevesebbet kertészkedtek
                        s mind többet beszélgettek. A verseny hamarosan Aranka javára dőlt el, amire
                        mérhetetlenül büszke volt, legalább állandóan hangoztatta, hogy az. Így
                        aztán László akármennyit volt is a kertben, csak arra emlékezett, hogy Edith
                        körül még a levegő is üdébb, éltetőbb, mint máshol.</p>
                    <p>Közben megkezdődött a konfirmációi előkészítés is, amihez László nagy
                        reményeket és terveket fűzött. A jövendő gyülekezet modelljét,
                        mintaültetvényét akarta vele megalkotni. Nagy fölbuzdulással fogott hozzá,
                        végezte is pontosan mindennap, de a valóság és az el­gondolás között
                        kedvetlenítő akadályok meredtek föl. Az ifjúságnak erősen hiányos volt az
                        iskolai előkészültsége. Rég kijöttek már az iskolából, amit különben is csak
                        nagyon kevesen jártak egészen végig. S még az írásban-olvasásban is
                        botladoztak. A káté tömör igazságait nem lehetett nekik eléggé
                        leegyszerűsíteni ahhoz, hogy fölfogják. A becsületesebbje egy­sze­rűen
                        bemagolta, nem sokat törődve az értelmével. A többi csetlett-botlott a
                        százados kifeje­zések között s ha László a tételek szemléltetésére elevenítő
                        példákat rajzolt előttük, a mese érdekelte őket, de képtelenek voltak
                        összekötni az élő szemléletet a tétel holt betűjével. Ezenkívül, apák és
                        bátyák hosszú távolléte alatt, nagyon elszoktak minden fegyelemtől. A fiúk
                        leplezetlen kamaszéhséggel jártatták szemüket a leányokon, azok meg egymást
                        ütögetve oldalba a könyökükkel, piruldoztak, vihogtak. László azt szerette
                        volna, ha lelki eszközökkel sikerül őket fegyelemben tartani s ha az
                        érdeklődésük fölébred aziránt, ami a krisztusi életben fiatalosan hősies és
                        gyermekien szép. Csakhamar rájött, hogy azok a felnőttek, akikben annyit
                        csalódott, mégis sokkal fogékonyabbak a lelkiség iránt, mint ezek a
                        serdülők. A háborús körül­mények is, de fiúk és leányok mindennapi élete is
                        arra a meggyőződésre vezették, hogy a föld gyermekei éppen ebben az
                        életkorban állanak legtávolabb tőle. Panaszkodott erről Dávidnak, kifejtvén
                        előtte a keresztyén ifjúság eszményi elképzelését.</p>
                    <p>Dávid bölcsen végighallgatta s meggondoltan válaszolt:</p>
                    <p>- Ha helytelenkednek, vágjon a nyakuk közé, tiszteletes úr! Erre most van az
                        utolsó jó alkalom. Mert aki itt nálunk konfirmál, fiú vagy leány, mind úgy
                        tartja, ezzel kikerül a pálca alól. Az öreg Forgó tiszteletes úr úgyszólva
                        egyebet se tett, azon kívül, hogy a kátét bevágatta velük, minthogy
                        naponként végigpálcázta őket. Tudom magam is, néha álmomban még most is
                        érzem a pálcáját. Meghigyje tiszteletes úr, jól fogott mindenkinek. Olyanok
                        ezek a fiatalok, mint a virág meg a pillangó, egymáson jár csak az eszük,
                        nem a szép tanításokon. Nem kell azért búsulni, megjön az eszük idővel. De
                        előbb csak kibolondozzák magukat a konfirmáció után. Éppen azért kell most a
                        szigorúság, hogy várjanak vele egy kicsit s azután is maradjon valami
                        emlékezetük, hogy vagyon pálca is a világon. A kátét, azt tanítsa meg jól
                        nekik, tiszteletes úr s követelje, hogy tudják, verje csak beléjük, hogy
                        soha el ne felejtsék. Most nem értik mire való, de később eszükbe jut, ha
                        bajba kerülnek... Így gondolom én a konfirmációt, tiszteletes úr.</p>
                    <p>László sokat elmélkedett a kurátor bölcseségén. Mennyit kacagtak a teológián
                        az öreg papok konfirmációi módszere felett! A professzor legjobb viccei
                        mindig e körül csattantak. Nyomo­rult bölcseség, az igaz, de ahogy Dávid a
                        maga eszével megmagyarázta, mégis van abban valami. Mert vannak magvetések,
                        amelyek csak nagyon későn hoznak gyümölcsöt s azt nem Dávid mondta, hanem
                        maga Krisztus, hogy más a magvető s más az arató.</p>
                    <p>Azért mégis vádolta magát, hogy nem tud ezzel a kedves feladatával
                        megbirkózni. Érezte, nem képes egész lelkével belefeküdni s talán ez az oka.
                        Mintha ezeket a gyermekeket is fátyolon keresztül nézné, közibük ereszkedett
                        valami válaszfal, ott a városban.</p>
                    <p>Míg ő így hánykódott, a természet végezte a maga titkos munkáját s végre
                        olyan tökéletes­ségig jutott, hogy László nyugtalan szíve is egyszer csak
                        kénytelen volt megállani s bámulva tárulni ki előtte. Később is úgy
                        gondolta, mikor erre visszaemlékezett, hogy Virágoson egyet­len órában lett
                        tavasz. Alkonyodott akkor s a lemenő nap aranyfényében csodálatos színek
                        ragyogtak mindenütt. Füvek, virágok, fák mintha egyszerre borultak volna
                        tavaszi pompába, elborították szívét mámorító csodájukkal. A levegő megtelt
                        illattal, amilyent még sohasem érzett. Százféle édes aroma olvadt össze
                        benne, a Mezőség ismeretlen, pici virágainak száz­ezrei egyesítették benne
                        lelküket.</p>
                    <p>Éppen ez volt a titokzatos varázsa ennek az illatnak. Az ember meg nem
                        foghatta: honnan származik? Látszólag még a tavasz zöldjében is egyhangú a
                        domboknak ez a tengere. A szem, ha csak felületesen fut végig rajtuk, nem
                        különböztetheti meg a rejtőzködő virágkelyhecskék színeit, le kell hajolni,
                        oda kell figyelni a föld egy egészen tenyérnyi foltjára, hogy egyszerre
                        megelevenedjék a zöldje s mintha káprázna az ember szeme, föltűnjenek,
                        kitüzesedjenek rajta a tündéri kelyhecskék sárga, bíbor, lila és fehér
                        csillagai. Ebben a varázsórában látta meg ezt először, mikor elérkezett a
                        kiteljesedés titokzatos pillanata.</p>
                    <p>Ahogy fölemelte tekintetét arról a parányi foltról, amin ámulva fedezte föl a
                        rejtőző virág­sereget, körös-körül szétáradtak onnan sugarasan a színek s a
                        legtávolibb domb oldalán is egyszerre csodamód látta ezt a szivárványos
                        tündöklést. Az a különös, kettős érzés töltötte el, hogy biztosan csalódik a
                        szeme, ezt a kis foltocskát vetítette oda s terítette szét az egész világon
                        és hogy mégis igaz a látása, mert ha odamenne, úgy találná ott is és
                        mindenütt az egész Mezőségen a földet, beborítva a zöld szőnyeg szálai közt
                        rejtőzködő, tarkán égő virágocskákkal. Most nyílt ki hirtelen a füle is.
                        Ámult rajta, hogy eddig miért nem hallotta ezt a muzsikát? Valami halvány
                        emlékezet ott vibrált a tudata mélyén, hogy eddig is kísérte a gondolatait,
                        de soha sem ébredt reá, honnan is jön?... Talán, azt hitte, belülről, a
                        saját gondo­latainak gyökeréből. Most pedig végre ráismert a valóságra: az
                        idegen szemnek észre­vehetet­len virágtengerben megszámlálhatatlan tömegű
                        ismeretlen rovar nyüzsög, dong, zümmög, cirpel, részegen a nektártól,
                        tobzódva a szerelmes lakodalomban, ők adják együtt ezt a végte­len
                        kiterjedésű muzsikát, ami olyan, mintha a vér piros sejtjei énekelnének
                        belül, mámorosan rohanva végig az erek hálózatán.</p>
                    <p>Később, ahogy a hold nagy sárga tányérja fölemelkedett a fák között,
                        egyszerre megzendült a békák hangversenye a patakmeder, a rétek tocsogói, a
                        távoli tavak felől. László mintha csak most hallotta volna először. Sohase
                        volt ilyen mindent betöltő, általános ez a harcias kuruttyo­lásokkal,
                        dobpergésszerű brekegésekkel meg-megszakított bánatos és andalító muzsika,
                        mely megtelítette az egész éjszakát végtelenbe gyűrűző hanghullámaival.
                        Megszólalt az erdő is, melyet eddig csak téli némaságában ismert. Amint a
                        falu hangjai elcsendesedtek az éjszaká­ban, a fülemilék csattogása
                        kísérteties erővel töltötte be a levegőt. Úgy jött, hogy itt verse­nyez­nek
                        a párjukért, bent az ember ösztöneinek sűrűjében. Babonás erdő: ki tudja, mi
                        történik ott ilyenkor?... Talán minden, ami az egész világon csak
                        előfordulhat. Szörnyű és gyönyö­rűséges dolgok, gyilkosságok és szerelmek.
                        Ahogy hozzászokik, vagy belezavarodik a fül, - ki tudhatná, melyik az igaz?
                        - a kín és a kéj minden hangját hallja szétáradni, onnan a fekete
                        sűrűségből. Denevérek csaponganak izgatottan a házak körül, a toronyban
                        sikongatnak a baglyok, ahogy közéjük lebben az erdő felől apjuk, kitágult
                        fényes szemekkel újságolva nekik, amit ott a tündérek álarcosbálján látott.
                        Ez a sok röpködő bogár és éjjeli pillangó mutatja, mekkora izgalom, milyen
                        forró láz tölti be az éjszakát. A Mezőség nappal alszik. A dombok, mint
                        lecsukott szemhéjak, zárják el lelkét a világ elől. Az ilyen tavaszi
                        éjszakán azonban fölpattannak ezek az alvó szemek s amit látnak, az
                        körös-körül megelevenedik. Az ember csak távolról sejtheti, hogy milyen az,
                        mikor a Mezőség titkai fölébrednek s élni kezdenek, mert ellenségük, az
                        ember elaludt és nem figyeli őket. László maga is úgy érezte, hogy olyanra
                        leskelődik, amiért életével kellene fizetnie, ha rajtakapnák. Szorongató
                        veszedelmet érzett, mely betöltötte körülötte a világot s a hold ezüstdárdái
                        hideg fenyegetéssel szegződtek a mellének. Beleborzongott a megérzés, hogy
                        az ember, a maga egész nyomorult világával, őrületes háborújával, piszkos
                        szenvedélyeivel s mérhetetlenül ostoba szempontjai­val együtt csak utált és
                        megvetett nyűge a természetnek, aki felett gőggel néznek el a gyönyörű fák s
                        irtózattal bújnak meg a füvek tövén az angyali virágok. Ma, a szabadság
                        éjszakáján minden megfeledkezett méltatlan zsarnokáról, a lelkek kiléptek
                        rejtekükből s mindenfelől ideröpültek a virágosi erdőbe, a Mezőség
                        csodaszigetébe, hogy megüljék az élet ünnepét, amelyből az embert kizárják
                        bűnei és veleszületett hitványsága. Úgy szeretett volna László is kibújni a
                        testéből, mint szennyes rongyból, szárnyas lélekké válni s odarepülni a
                        lelkek közé, az élet ünnepére. Oda is repült, miután elaludt. Amit ott
                        álmában látott, attól ébren is csupa fény volt a szívében.</p>
                    <p>- Látja, Edith, - mondta az iskolában a leánynak - itt van ez a gyönyörű
                        tavasz, ki kellene mennünk egyszer az erdőbe, hogy keresztül-kasul járjuk az
                        egészet.</p>
                    <p>- Ó, erre már régóta gondolok! - mosolygott Edith. - Már indítványoztam volna
                        eddig is, de láttam, hogy maga még nem is vette észre a tavaszt. Pedig
                        nemcsak hogy itt van de mindjárt el is múlik s mondhatom, magának fogalma
                        sincs róla, mit jelent a tavasz a Mezőségen? Aki a virágosi erdőt még nem
                        látta tavasszal, az ne is merjen tavaszról beszélni!</p>
                    <p>- Hát akkor!?...</p>
                    <p>- Nézze, László, van egy tervem, amiről már régóta gondolkozom. Bocsásson
                        meg, ha még egyszer visszatérek arra a beszélgetésünkre, amit akkor
                        folytattunk, mikor hazajöttem... Örülök rajta, hogy maga azóta igyekezett
                        elfelejteni...</p>
                    <p>- Mi... Mit beszél, Edith?... Hogy én?...</p>
                    <p>- Szóval örülök, hogy mióta a városban volt, a lelke egyébbel van tele. Jól
                        van ez, László... Nem is erről akarok beszélni, hanem arról, hogy akkor
                        maradt köztünk valami, amit nekem kell elintéznem s még nem tettem meg...
                        Tudja, András...</p>
                    <p>- Látja, Edith, - mondta László a szemébe nézve - én azt hittem, azért nem
                        szóltam, mert azt hittem, maga azóta mást gondolt. Látom, hogy András jön
                        magához, ahogy szokott, békében vannak, csendesen beszélgetnek, megnyugodtam
                        benne, hogy minden jól van megint. Nem akartam megzavarni ezt, gyógyulásnak
                        hittem... Mit akar most tulajdonképpen?...</p>
                    <p>- Igen, ezek a hetek nagyon furcsák voltak, ha meggondolom - merengett Edith.
                        - Én is azt hittem, hogy maga szépen meggyógyult s nem akartam zavarni a
                        gondolataimmal. Láttam, hogy belül nagyon el van foglalva a jövőjével és bár
                        becsületesen végzi itt tovább a dolgát, én az én kicsi sorsommal most már
                        egyre távolodom a lelkéből. Ne, ne tiltakozzék, László!... Hiszen nagyon jól
                        van ez így... Én... én... nagyon örvendek neki. - Nyelt egyet, aztán
                        föl­vetette a fejét s szilárdan folytatta:</p>
                    <p>- Nem erről akarok én beszélni, László. De el akarom intézni a dolgomat
                        Andrással. És lássa, ahogy töprengtem rajta, kerestem az útját, rájöttem,
                        hogy mégis kell beszélnem erről még egyszer magával s bármennyire szeretném
                        is megkímélni tőle, maga nélkül nem intézhetem el.</p>
                    <p>- Értem, Edith.</p>
                    <p>- Nem tudom, érti-e, de most meg fogja érteni. Amint mondtam, azt akarom,
                        hogy maguk jóbarátok maradjanak és én is az, mind a kettőjüknek. Ezért azt
                        hiszem, úgy kell elintézni a dolgot, ahogy egyedül illik a mi
                        becsületességünkhöz. Vagyis nyiltan, László. De nem egyedül nekem, hanem
                        nekem és magának együtt. Csakis így lehetséges, hogy András lelkében
                        semmiféle félreértés ne maradjon. Én elmondom neki a magam dolgát, úgy ahogy
                        érzem, de azt akarom, hogy maga előtt mondjam el. És azt szeretném, ha maga
                        is őszintén tudna Andrással beszélni előttem arról, hogy ez az elhatározásom
                        semmit se jelent magára és a maga életére nézve... Hogy ez független
                        magától... Hogy... Hogy... Hiszen ért engem, László, úgy-e?...</p>
                    <p>- Értem, Edith - ismételte László, komoly fejbólintással.</p>
                    <p>- Hát azért gondoltam, hogy ezt a beszélgetést valahol úgy kell elvégeznünk,
                        hogy senki és semmi ne zavarhasson benne. Hogy időnk is legyen hozzá,
                        csendünk is, tiszta környezetünk is. Egy nap az erdőben, egy baráti
                        kirándulás, László. Nem gondolja, hogy ez jó volna?...</p>
                    <p>- Isten bocsásson meg nekem, Edith, ha azt mondom: valami olyan érzés borzadt
                        föl bennem a szavaira, mintha azt mondta volna, hogy csaljuk ki Andrást az
                        erdőbe és ott öljük meg!</p>
                    <p>Edith az ajkába harapott. Elsápadt még a szája is. Szemét lecsukta.</p>
                    <p>- Ez fájt! - lihegte.</p>
                    <p>László megrettent. Hirtelen elöntötte a szégyen, mit csinált?</p>
                    <p>- Ó, Edith, ne haragudjon rám a durvaságomért! - kiáltott föl s megfogta a
                        leány kezét. - Nem kellett volna mondanom, de nem tehetek róla, önkéntelenül
                        szakadt ki belőlem... Felejtse el, Edith!... Ha maga így gondolja, biztosan
                        igaza van... Persze, hogy így kell tenni. Számíthat rám, Edith.</p>
                    <p>- Az fájt, - rebegte a leány, - hogy maga nem akar szavak nélkül megérteni...
                        Gyilkosság, László?... Igaza van... Az... De ki a gyilkos és ki hal
                        bele?...</p>
                    <p>- Edith, Edith!...</p>
                    <p>- Azt hittem, azt gondoltam, csak így tudom megtenni... Nem bírnám elviselni,
                        hogy ember legyen a közelemben magán kívül, amikor meg kell tennem... Az
                        Isten ad erőt hozzá, ott, ahol minden róla beszél... Azért gondoltam így,
                        László...</p>
                    <p>- Igaza van, most már én is úgy látom, igaza van... Amit mondtam, az gyávaság
                        volt tőlem... Nem akarok megszökni a kötelességem elől, Edith...
                        Rendelkezésére állok, amikor akarja.</p>
                    <p>András örömmel fogadta a kirándulás tervét s megbeszélték, hogy egész napot
                        fognak eltölteni az erdőben. Valami iskolai szünet éppen alkalmasan jött
                        közbe s ki is tűzhették a napot csakhamar.</p>
                    <p>Aranka nagy megértéssel viselkedett ebben a dologban. Sejtett-e valamit vagy
                        nem, azt nem árulta el. De abban, hogy természetesen fogadta a dolgot s még
                        csak formaságból sem ajánlkozott kirándulótársnak, sőt azonnal a felett
                        kezdett sajnálkozni, milyen kár, hogy ő nem bírja a gyaloglást és
                        semmiképpen nem tarthat velük, mintha több lett volna, mint amit a szavak
                        mutattak.</p>
                    <p>Úgy beszélték meg, hogy László és Edith mindjárt, mihelyt a nap feljön,
                        együtt indulnak el azon az erdei úton, ahol a télen mentek Andráshoz. András
                        pedig a hegyen átjőve, ott csatla­kozik hozzájuk a tóvölgyi kitérőnél, a
                        patak feletti tetőn, a virágosi oldalon. Aki hamarabb ér oda, az megvárja a
                        másikat.</p>
                    <p>Gyönyörű felhőtlen égre sétált föl a fiatal nap, akkor hajnalban. Jókedvében
                        mindent elöntött bíborral és arannyal. Az ébredő madarak csodálatos
                        himnuszokat zengtek a tiszteletére. Az erdő borzongott a gyönyörűségtől,
                        ahogy sugárcsókjaival ébresztgette a fákat.</p>
                    <p>Mintha összebeszéltek volna, Edith abban a pillanatban lépett ki az iskola
                        kapuján, mikor László odaért. Csak egy kis csomag volt nála, amibe az
                        élelmet pakolta.</p>
                    <p>László köszöntötte, végignézett rajta s megkérdezte:</p>
                    <p>- Nem könnyelműség, Edith? Valami kabátot mégis kellene hoznia!</p>
                    <p>Mert a leányon csak egészen könnyű nyárias ruha volt, szinte áttetsző, finom
                        fehér batiszt, apró kék babokkal. Még kalapot sem tett a fejére. Hajának
                        vastag fonatait koszorúba csavarta a homloka fölött. Ránevetett
                        Lászlóra:</p>
                    <p>- Eszem ágában sincs, László. Azt akarom, hogy könnyű szívvel lépegessek.
                        Vidám akarok lenni, jókedvű. Semmi teher, semmi gond!... Maga azonban
                        hozhatott volna egy köpenyeget, amire leüljünk.</p>
                    <p>Most László kacagott:</p>
                    <p>- Hála Istennek, nincs köpenyegem, Edith! Csak télikabátom van, a micsodás...
                        Legyen igaza: hívjuk ki bátran a sorsot!... Különben nemsokára úgyis
                        felmelegszik a levegő. Aztán, ahogy Andrást ismerem, ő biztosan hoz magával
                        valamit.</p>
                    <p>- Erre én is gondoltam, - biccentett Edith és megindult.</p>
                    <p>László hozzá idomította lépéseit Edith határozott, katonás járásához s
                        ruganyosan marsoltak végig a falun, az erdő felé. Mire kiértek a tetőre,
                        ahonnan az út Tóvölgy felé elágazik, már melegük volt. A nap nekihevült,
                        tékozló módjára öntötte sugarait a világra. Mikor megállot­tak, Edith
                        lihegett is egy kissé az erőltetett menettől. Szíve lüktetésétől
                        meg-megrezzent a könnyű batiszt. Arca kipirult, szája kissé kinyílt, szemei
                        ragyogtak. Lászlóra mosolygott, de csak úgy félig öntudatlanul, mintha nem
                        őt látná.</p>
                    <p>László szótalanul nézte. S ahogy nézte, az a kívánság ébredt benne, hogy
                        bárcsak jönne már András! Kicsit gyorsan jöttek, ő maga is kihevült tőle,
                        halántékaiban érezte a vér kalapálását s szeme egy pillanatig
                        meghomályosodott. Ilyenkor az ember nem egészen ura önmagának. Ha az volna,
                        most nem annak kellene eszébe jutnia, hogy Edith milyen szép ebben a könnyű
                        ruhácskában, milyen karcsú a termete, bájosak a vonalai, gyönyörű a
                        tartása...</p>
                    <p>- Úgy látszik, elkésett! - mondta, elfordulva a leánytól, a tóvölgyi hágó
                        felé.</p>
                    <p>- Jön már! - szólalt meg Edith, odamutatva a tetőre, melynek magas bokrai
                        között föltűnt valaki, csakhogy a távolságtól még nem lehetett tisztán látni
                        az alakját.</p>
                    <p>Feszülten figyeltek oda s szívük egyszerre vert, kemény, ideges
                        dobbanással.</p>
                    <p>De hát nem András volt, azt csakhamar látták. Falusi ember. Lassan tappog
                        lefelé a lejtőn.</p>
                    <p>- Nem értem, - toppantott türelmetlenül Edith. - András sohase szokott
                        elkésni.</p>
                    <p>Ekkor már az ember is észrevette őket, ahogy a lejtő közepére ért. Kalapjával
                        integetett nekik.</p>
                    <p>- Ezt András küldi! - szólt László. - Izenetet hoz. Biztosan azt, hogy
                        valamiért nem jöhet...</p>
                    <p>- Csak nem gondolja? - suttogta Edith s mind a két kezét szívére nyomta.
                        Egészen elsápadt.</p>
                    <p>Pedig igaz volt. Az ember, mikor nagy későre odaért, azzal köszönt rájuk:</p>
                    <p>- Ejnye tiszteletes úr, de korán felkeltek ma a kisasszonnyal! Pedig
                        ugyancsak hajnalosan indított el Mezei tiszteletes úr, hogy megelőzzem s még
                        otthon találjam magukat. Ihol a levele!</p>
                    <p>András bizony nem jöhetett. Késő este kapta a főbíró izenetét, hogy ma
                        odaérkezik hozzá a falunak valami dolgában, amiről rég folyt közöttük a
                        tárgyalás. László most emlékezett is reá, hogy András beszélt róla: nagy
                        huzakodásban van a főbíróval, mert az Szilveszter urat védi a falusiak ellen
                        egy birtokpörben. Azért arra kéri őket, ne haragudjanak, de nem hagyhatja
                        cserben a híveit s a kirándulást halasszák el néhány nappal, ő holnap átjön
                        s akkor megbeszél­hetik.</p>
                    <p>Az ember megkérdezte tőlük, mit mondjon a tiszteletes úrnak?</p>
                    <p>- Hát csak azt, - nyögte ki lassanként László - hogy megkaptuk az izenetét s
                        nagyon sajnáljuk, de megértjük. Várjuk holnap a tiszteletes urat s most
                        szépen hazamegyünk.</p>
                    <p>Az ember elköszönt s visszafordult. Edith már alig várta, hogy hátat
                        fordítson s elinduljon. Mihelyt eltűnt a fejebúbja a patak partjának bokrai
                        közt, a leány nekidőlt egy cserfának, átkarolta a törzsét, ráfektette arcát
                        durva kérgére s úgy elkezdett zokogni, hogy a fa levelei megremegtek tőle,
                        mintha ebben a gyönge testben akkora keserűség fakadt volna föl, hogy képes
                        megrázni ezt az öreg fát.</p>
                    <p>- De Edith kérem, - csitította László. - Ne vegye úgy a szívére!... Tudom,
                        hogy rákészült, tudom, hogy milyen nehéz volt ma felöltenie a vidámság
                        vértjét, amellyel mindeddig a percig sikerült a szívét körülzárnia... Tudom,
                        Edith, értem, hogy egy ilyen rászánás nagy dolog s most kétségbeejti az a
                        gondolat, hogy kárbaveszett s újra meg kell csinálnia, még egyszer... De
                        Edith kérem, gondoljon arra: minden úgy történik, ahogy az Isten akarja.
                        Hátha mégis nem jó lett volna?... Jöjjön, menjünk haza szépen,
                        gondolkozzunk, beszéljük meg apróra... Hátha más megoldást találunk?</p>
                    <p>Edith elengedte a fát, zsebkendőjével megtörülte szemét... Nagy figyelemmel
                        nézett végig a karjain, a mellén. Gondosan leveregette róla a korhadó
                        fakéreg szemcséit... Akkor Lászlóra nézett. Mélyen, áthatóan. S
                        megszólalt:</p>
                    <p>- Nem megyek most haza.</p>
                    <p>- Hát mit akar, Edith?</p>
                    <p>- Nem megyek haza, - ismételte a leány. - Aranka is tudja, meg azóta
                        mindenki, hogy kirán­dulásra jöttünk, egész napra. És ezek a falusiak
                        mindent úgy magyaráznak, ahogy ők gondol­koznak... Ha az András levele még
                        otthon ért volna, természetesen más lenne. De így!... Nézze László,
                        szégyelem, de úgy ki vagyok merülve, hogy nem bírnám elviselni a gúnynak még
                        egy pillantását se. Lehet, hogy gyerekesség, gondoljon amit akar, menjen
                        haza szépen, de én nem megyek!...</p>
                    <p>- Hát akkor, persze, hogy én se megyek. Elvégre mi tudjuk, hogy kik vagyunk.
                        Jöjjön, nézzük meg az erdőt, Edith. Nem valószínű, hogy ma találkozunk
                        valakivel, akinek eljárna a szája. És szépen eltöltjük a napot ebben a
                        gyönyörű erdőben. Este aztán hazamegyünk és maga ha akarja, Arankának
                        megmondhatja, hogy mi történt. Én ugyan senkinek se fogok szólani semmit és
                        holnap megmagyarázhatjuk Andrásnak is. Ha gyerekesség, ha nem, én kész
                        vagyok tisztelni a maga gondolatát s nem okoskodom fölötte, helyes-é vagy
                        nem?... Jó lesz. Edith?...</p>
                    <p>Edith nem szólt, csak elindult, be a fák közé.</p>
                    <p>A feszültség alig tartott néhány szempillantásig. Ahogy összeborult mögöttük
                        az erdőszél sűrűje, elvágva őket a külső világtól, egyszerre gyermekekké
                        lettek.</p>
                    <p>- Milyen gyönyörű!... Milyen gyönyörű!... ujjongott Edith.</p>
                    <p>László áhítattal visszhangozta:</p>
                    <p>- Milyen gyönyörű!...</p>
                    <p>Ez a néhány száz holdnyi erdő valódi csoda volt a Mezőségen. Itt, ahol most
                        ők jártak, a legrégibb része terült el éppen, hatalmas törzsű, nagy koronájú
                        öreg tölgyek, bükkök sűrűje, melyek között, valahol a homályos mélyen a
                        patak zúgása hallatszott, amint köves medrében futott keresztül az erdőn. A
                        sűrű lombsátor tele volt mindenféle, ezer és ezer tarka énekes­madárral.
                        Szakadatlan, vidám, csattogó énekükből kihangzott a rigók mélyhangú
                        tilinkószava s néha áthasított rajta a nagy zöld harkályok rikoltása. A
                        fakopáncsok munkája, mint kemény dobpergés, kísérte a zenekart.</p>
                    <p>László szemei előtt ott lebegett az a kísérteties pusztaság, amilyennek
                        először pillantotta meg a Mezőséget s most egyszerre megértette a virágosi
                        erdő titkát. A halott vidéken nagy messze­ségig nincs fa, bokor is csak
                        amolyan hitvány csipke, kökény, a madárkáknak ez az egyetlen rejtekhelye,
                        otthona, éléskamrája, valóságos paradicsomkertje az egész környéken, a
                        szem­határig. Ez az oka, hogy bizonyára hosszú idők óta erre húznak
                        mindenfelől, mint egy csodálatos szigetre a tenger közepén s megtöltik
                        életük zajával és melegével ezt az oázist, mely számukra maga az egész
                        világ.</p>
                    <p>De ahol fészket ver a békesség és boldogság, ott megtalálja otthonát a gonosz
                        is. Fönn, magasan a fák fölött, az ég ragyogó kékjében lebeg a kánya,
                        belerikoltva fenyegetését a gondtalan békesség világába. Bent a sűrű
                        homályban lopakodva surran a róka, gyanútlan buta madárkák veszedelmére.
                        Néha mintha kettévágták volna, egyszerre elhallgat a tobzódó muzsika, mert
                        áthasított rajta a boldogtalan zsákmány jajkiáltása. Az ágak között ilyenkor
                        nyugtalan rebegés hullámzik végig, riadt szárnyacskák csapkodnak s félénk
                        csipogás kél szerteszét, mely döbbenten adja hírül, hogy vannak érthetetlen
                        félelmes jelek, amik arra mu­tatnak: az élet nem tökéletes boldogság...
                        Milyen jó, hogy az erdő lakosai között is akadnak könnyelműek, akik
                        lekacagják az efféle rémhíreket. A gerle szívéből gyöngyöző kacagással törte
                        meg a szívszorító csendet, biztosítva párját, hogy mindez ostobaság.</p>
                    <p>László és Edith úgy jártak lábujjhegyen a fák között, mint a gyermekek, akik
                        Meseországba tévedtek s emlékeznek reá, hogy itt nem szabad semmivel
                        elárulni jelenlétüket, különben a varázs azonnal szertefoszlik.</p>
                    <p>- Nézze, László, nézze! - susogta Edith egy faágra mutatva.</p>
                    <p>Ott ült a mókus, lombos farkát kunkorítva, két első lábával komikus
                        kedvességgel simogatva bajusza szálait. Fülecskéi sebesen mozogtak s két
                        fényes fekete szeme villogva járt ide-oda.</p>
                    <p>Egyszer szembenézett velük, amint visszatartott lélekzettel gyönyörködtek
                        benne. Látnia kellett őket, biztosan. De az volt az édes, hogy nem látta.
                        Mintha a két ember puszta levegő volna az ő világának valóságában.</p>
                    <p>Edithnek annyira tetszett ez, hogy elkacagta magát.</p>
                    <p>A mókus csodálatos bukfencet vetett a levegőben, pillanat alatt átszökkent
                        egy másik fára s eltűnt a lombok között.</p>
                    <p>Tisztásra értek. Olyan kerek volt, mintha körzővel mérték volna ki. Komoly
                        öreg fák állták körül glédában. A nap aranya szinte csengve ömlött erre a
                        kis szabad foltocskára a sötétzöld élő falak között. S mintha a föld is
                        arannyá változott volna tőle, margaréták ragyogó sárga gombjai villogtak a
                        fehér sziromkoszorúból, fej-fej mellett, sűrűn belepve az egész tisztást.
                        Edith fölsikoltott a szépség gyönyörétől s belevetette magát a virágágyba,
                        két karjával ölelve magához s csókolgatva a margaréták szirmait. Meglepett
                        mézgyüjtő rovarok egész felhője rebbent föl körülötte. László két kézzel
                        tépte a virágot, kévében szorította a melléhez, bele­temette az arcát s
                        ujjongott, mint egy kisfiú. Mikor már mindkét karja tele volt velük, kacagva
                        futott Edithez, aki két kezét feje alá téve, hanyattfeküdt a virágtóban s
                        kitágult szemekkel nézett az égbe. László teleszórta margarétával,
                        elborította tetőtől-talpig, mintha el akarná takarni a nap irígy szeme elől.
                        Edith nem mozdult. Mosolygott önfeledten. Már arca is eltűnt a virágok
                        alatt. Ekkor László megijedt s rákiáltott:</p>
                    <p>- Edith!...</p>
                    <p>A leány hallgatott, nem moccant. László, térdreereszkedett mellette,
                        gyöngéden, mint egy fátylat, vonta szét arcából a virágokat. Edith némán
                        mosolygott a szeme közé. László érezte, hogy a vér szertefut a szívéből,
                        végig az egész testén, megremegteti minden porcikáját, visszatódul, a
                        szívébe rohan s fölzendül a vészharang odabenn.</p>
                    <p>Edith mosolya hirtelen elhalványul, szemét lecsukja, nagyot sóhajt s
                        fölemelkedik fektéből. Kezét nyujtja:</p>
                    <p>- Segítsen László, legyen szíves!... - Ahogy a férfi kezébe kapcsolódnak
                        ujjai, könnyedén talpraszökken, megkönnyebbülten kacag, aztán futásnak ered,
                        keresztül a tisztáson, be az erdőbe.</p>
                    <p>Most önfeledt kergetőzés indul a fák között. Edith törzstől törzshöz szalad,
                        megkerüli őket, csúfondárosan, hivogatólag kacag, tovább fut, elbújik egy
                        óriási tölgy dereka mögött s László utána, keresi, de nem találja. Jól
                        látja, ahogy odasimul a fához s moccanás nélkül lesi az ő futkosását, de
                        azért sem veszi észre, csörtet nagy buzgalommal egészen más irányban s most
                        hirtelen ő lapul meg egy fa mögött. Vár. Hallgat. Mosolyog.</p>
                    <p>A fölzavart madarak ismét megnyugosznak. Ide-oda lebbennek az ágak között,
                        egy kicsit még nézdegélnek jobbra-balra fényes szemükkel, aztán ismét
                        rázendítenek.</p>
                    <p>- László!... hallja a leány ijedt, fojtott kiáltását. De nem mozdulna a
                        világért.</p>
                    <p>- László!... hangzik most már egy kissé remegve, majdnem sírósan. - Szó sincs
                        róla, hadd bűnhődjék!</p>
                    <p>- László!... Ez már olyan volt, mint egy sikoltás.</p>
                    <p>- Itt vagyok, Edith. Csak nem ijedt meg? - kiáltja, eléje toppanva a fa
                        mögül.</p>
                    <p>- Dehogynem ijedtem meg! - méltatlankodik Edith. - Bizony megijedtem én!
                        Valaki jár a fák között. Felém jött nagy óvatosan... Láttam a szemét
                        is...</p>
                    <p>- Biztosan valami manó volt, - nevet László. - Azt hitte, maga Hófehérke.</p>
                    <p>- Ne tréfáljon! Ember volt az, biztosan tudom. Gyerünk innen László,
                        félek.</p>
                    <p>- Ugyan Edith, - korholta László. - Azt hittem, maga a legbátrabb leány a
                        világon.</p>
                    <p>- Igen, igen, - lihegte Edith. - Persze, hogy bátor vagyok. Jöjjön
                        gyorsan!... - Megfogta a kezét, maga után húzta, futni kezdett a fák között,
                        előre.</p>
                    <p>- Vajjon messze van-e a széle? - kérdezte lihegve, futás közben.</p>
                    <p>- Nem tudom, de nem is bánom, - mosolygott László. - Örökre elbarangolnék itt
                        magával, Edith és sohase jutna eszembe, hogy a szélét keressem. - Megállt
                        egy pillanatig s ezzel visszarántotta a leányt, aki megcsúszott s
                        akaratlanul nekidőlt a vállának.</p>
                    <p>Megint az a veszedelmes vészharang!... De Edith azonnal visszahúzódik tőle.
                        Mintha azt suttogta volna, nem biztos, hogy jól hallotta-e?: Nem
                        szabad...</p>
                    <p>Mentek, mentek. De a jókedvük egy kissé alábbhagyott. Az erdő is egyre
                        komorabb. Az öreg fák alatt nincs fű, se virág, semmi. Hatalmas gyökereik a
                        felszínen kígyóznak szerteszét. Bizonyára a vízmosásos oldalon lezuhogó
                        olvadás sorvasztotta le róluk a földet. Meredeken tartanak lefelé, kiálló
                        gyökerek között, mély katlan fenekére. Valami különös sivárság van ezen a
                        helyen. A fák is feketék, csupaszok, csak fönn a legtetejükön van lomb.
                        Egyetlen madár se énekel itt. De íme, itt-ott elszórt tollacskák az
                        avarban... A rabló lakik itt, félve kerüli a tájékát minden élő. Furcsa,
                        nehéz, csípős szag csapja meg az arcukat. Maguk is idegenül, riadtan néznek
                        körül. Megállanak. Egyszercsak látják, a vörös tolvajt, amint lompos farkát
                        maga után húzva, settenkedve csúszik lefelé a gyökerek között. Aztán csak
                        elvillan előttük s ahogy szemükkel követik, fölfedezik a rókalyuk bejáratát,
                        odvas, villámsujtotta száraz törzs gyökerei között.</p>
                    <p>Föllélekzenek, mikor végre megmászva a vízmosás túlsó oldalát, látják az
                        erdőszél derengését a távolban. Átjöttek az egész sűrűn s most a másik
                        szélen bukkannak ki. Mezővásár irányá­ban. Ott terülnek el előttük a fátlan
                        dombsorok, egyik a másik mögött s leghátul egy agyag­csúp vörös feje bukkan
                        föl, barlangos szemüregeivel.</p>
                    <p>De most még ezek a puszta dombok is szépek. A felhőtlen sötétkék ég alatt
                        smaragdosan ragyog üde zöldjük, telehintve megszámlálhatatlan pici, tarka,
                        illatozó virággal, melyeknek lehellete a mozdulatlan levegőben megsűrűsödve
                        olyan, mintha puha falba ütköznének.</p>
                    <p>- Ez a Mezőség illata, - suttogja Edith, mélyen lélekzelve be a levegőt. -
                        Sehol sincs ilyen másutt.</p>
                    <p>- Furcsa, izgató, titokzatos szag, - súgja vissza László.</p>
                    <p>- Igen, igen. Az ember nem győz eleget inni belőle... De csak még szomjasabb
                        lesz tőle... Édes és száraz... Nem elégíti ki az embert, nem üdíti föl, de
                        heves vágyakozást ébreszt maga után...</p>
                    <p>- Mintha folyton tovább kellene menni benne, - bólintott László - amíg
                        elérjük a kielégülést. Úgye, maga is ilyenformán érzi, Edith?</p>
                    <p>A leány halkan mondta:</p>
                    <p>- Menjünk, László...</p>
                    <p>Lassan lépkedtek föl egy domb oldalára, amely kiugró kúpjával messzi kilátást
                        ígért. De mikor a tetejére értek, látták, hogy az utána következő magasabb s
                        fölötte csak az ég látszik.</p>
                    <p>- Fölmenjünk rá? - kérdezte László.</p>
                    <p>Edith némán intett.</p>
                    <p>Újabb csalódás. A kúp alatt kerek öböl, közepén örvényesen kivájt vörös
                        szakadék, jobbra-balra keskeny vízmosásos völgynyílások, melyeknek
                        kanyonjából távolabbi völgyecskék nyílnak, azokon túl ismét domb, domb,
                        egymás fölé emelkedő, szeszélyesen hullámzó gerincek s köztük megint felüti
                        fejét az a vörös csúp.</p>
                    <p>- Milyen furcsa itt ez az öböl, azzal a mély kúttal, - mutat le László. - Oda
                        még lemehetnénk, Edith.</p>
                    <p>- Vajjon hány óra? - nézett szét Edith riadtan.</p>
                    <p>László a napra nézett, amelyik túlhaladt valamivel az ég tetején.</p>
                    <p>- Bizony nincs nálam óra, - mentegetődzött - de dél csak most múlhatott. Van
                        időnk, Edith. Nem éhes?</p>
                    <p>- Ó, nem - tiltakozott Edith. - Arra még ráérünk.</p>
                    <p>Leereszkedtek a domb lejtőjén, körüljárták a különös kis öblöcskét,
                        megcsodálták az isme­retlen virágokat s aztán leszálltak a szakadékba. Itt
                        már nem volt fű, egy szál sem, sárga és vörös agyag s itt-ott palaszerű,
                        csillámló lapos felületek, egymásra gyúródó rétegei. Ott lenn hűvös volt,
                        mint a kútban s homály.</p>
                    <p>- Ez a pokol feneke - rebegte Edith s összerázkódott.</p>
                    <p>- Ne, ne lépjen oda! - kiáltott rá László, megfogva a karját s visszahúzva. -
                        Ó, Edith, nézzen maga elé! Mit lát? Ez nem a pokol feneke, ez éppen a
                        mennyország kapuja!</p>
                    <p>A szakadék közepén, a legmélyebb ponton, a sivár agyagból nőtt öt bájos,
                        sárga kankalinszál finom csöngettyűi libegtek.</p>
                    <p>Megrendülve nézték, mint a teofániát az ősidők hívője.</p>
                    <p>- Látja, Edith, - suttogja László, mintha templomban lennének - ez az igazi
                        csoda! Valódi kijelentés. A halál szakadékának mélyén ezek a csöngettyűk,
                        mint a húsvéti harangok, hirdetik a mindenható Isten lételét.</p>
                    <p>- Hogy kerülhettek ide? - lehellte Edith.</p>
                    <p>- Nem kisebb csoda, ha úgy gondoljuk is el, hogy valami madárka ejtette ide a
                        magvaikat, mikor elröpült a halál szája fölött... Mert az a csoda, Edith,
                        hogy éppen itt ejtette el. Jövőre már húszan, harmincan lesznek itt az édes
                        kis teremtések, lebocsátva finom gyökér szálaikat a repedések mélyében
                        rejtőző éltető földbe s ki tudja, idő multával nem lepik-e be ezt az egész
                        mély kutat, hogy ha majd valami kétségbeesett lélek idebotorkál, megunt
                        életét belevetni a szakadékba, megvigasztalják s visszatérítsék az
                        életbe?... Talán erre várnak, Edith!</p>
                    <p>- Mindenütt lehet élni!... Nem szabad kétségbeesni! - bólintott a leány
                        áhítattal.</p>
                    <p>Úgy jöttek ki a szakadékból, hogy nem vették észre Gyurkucát, a haramiát, aki
                        az egész idő alatt ott kucorgott meglapulva a homályban, egy kiszögellő
                        homokszikla mögött.</p>
                    <p>Gyurkuca katonaszökevény volt. Az egész járás csendőrsége nyomozta, már egy
                        esztendeje. Keresték mindenütt, csak éppen itt nem. Néha éjszakánként
                        besompolygott a dombok titkos kanyargói között egy-egy falu vagy tanya
                        közelébe, hogy lopjon, amit lehet. Elvadult, mint egy ordas. Talán nyugodtan
                        sétálhatott volna végig az országútján is, az anyja se ismert volna reá.
                        Bozontos szőrrengeteg volt az arca, csak véreres gyulladt szemei forogtak
                        benne lázasan. Azóta sokszor meggondolta, hogy jobb lett volna, mégis,
                        elmenni a háborúba... De most már késő! Vér tapad a kezéhez, csak
                        felismernék s akasztófára kerülne. Ha az az asszony nem sikoltozott volna,
                        mint az őrült, mikor ő csak szépen kért tőle kenyeret s ha fel nem lármázza
                        a szomszédokat, hogy fejszékkel jöjjenek reá, dehogy is ontott volna ő vért,
                        szegény feje! Így se vitte el szárazon. A vállába kapott egy fejszecsapást,
                        ott gennyed, üszkösödik most is a sebe, amit senki se kötözött be... S most
                        már napok óta nem tudott ennivalót szerezni Gyurkuca, éhes volt,
                        rettenetesen éhes s a pap kezében ott kísértett a csomag. A szagjáról
                        megérezte, hogy étel. Nem tudta, mit csináljon. Ha eléjük áll, talán ez a
                        fehér leány megijed, sikoltani kezd, a férfi meg ráveti magát, aztán akarva,
                        nem akarva, baj történik. Kétszer is elborította szemét a vér, hogy mégis
                        rájuk rohan, kitépi azt a csomagot, ha muszáj, megfojtja őket, mert éhes,
                        megbolondul az éhségtől!... Az volt a baj, hogy Gyurkuca látta: szerelmes
                        pár ez... Amit az Istenről beszéltek, az nem hatotta meg őt... De ahogy
                        egymást nézték s torkuk­ban reszketett a szívük, Gyurkuca nem tudott rájuk
                        rohanni... Most lassan kimászik az odúból, körülszaglász, mint a kutya s
                        fölordít a vad örömtől... A csomag ott hever a földön!... A férfi elejtette,
                        vagy letette. Nem vették észre! Csak egymást ette a szemük... Gyurkuca
                        ráveti magát, fogaival tépi le a spárgát, papírt s mindent egyszerre fal,
                        ami benne van. Közben morog, villogó, féltékeny szemekkel pillantva körül...
                        Végre fölszusszan s torz vigyorgással dörmögi: Jó, hogy nem estem
                        rájuk!...</p>
                    <p>Azok ott fönn ijedten vették észre, hogy a világ megváltozott, míg ők a halál
                        tornácában jártak. Úgy néztek körül, mintha teljesen ismeretlen vidéken
                        tévedtek volna el.</p>
                    <p>A Mezőség színei kialudtak. A nagy zöld szőnyeg fakószürkén feküdt a dombokon
                        s a virágok eltűntek, mintha földbe dugták volna fejüket. A mozdulatlan,
                        illatos levegő édessége furcsa fanyarsággal telt meg. Halálos valami feküdt
                        rettentő nyomással a mellükre.</p>
                    <p>Az égre pillantottak, mely az előbb még tündöklő kékséggel borult föléjük.
                        Most piszkos fehér volt. Ott, a dombok mögött, messze, ahol az elhagyott
                        erdőszél van, a szennyes fehérség szederjes lilaszínbe komorodott. Csend,
                        mintha a föld régesrég kihalt volna...</p>
                    <p>Edith megragadta László karját:</p>
                    <p>- Fussunk, László, ahogy bírjuk!... El kell érnünk az erdőt. Vihar
                        lesz...</p>
                    <p>Szavaira megvillant az ég óriási hályogos szeme s tompa dörgés hömpölygött
                        végig a magas­ságban.</p>
                    <p>László Edith batisztruhácskájára nézett. Rosszalóan pillantott reá:</p>
                    <p>- Úgy-e mondtam, Edith?</p>
                    <p>- Most nincs idő a szemrehányásra! - toppantott Edith. Reszketni kezdett:</p>
                    <p>- Maga nem tudja, mi a mezőségi vihar!... Fussunk, László!</p>
                    <p>Könnyebb volt mondani, mint meg is tenni. Nagyon messze kalandoztak az
                        erdőtől. Dombok meredtek eléjük, sokkal több, mint ahogy emlékeztek.</p>
                    <p>- Még csak erre kell fölszaladjunk! - lihegte Edith. - Ezen túl már ott van
                        az erdő!...</p>
                    <p>De bizony csak egy másik meredt eléjük, mikor fölértek a tetőre.</p>
                    <p>Most már egyre-másra villámlott az égbolt, nyugattól keletig lobbanó hideg
                        fénnyel. A fenyegető dörgés csaknem szakadatlanul morajlott a felhőzet
                        felett.</p>
                    <p>Még nem érték el a következő tetőt, mikor már olyan sötét lett az
                        összesűrűsödött felhők tömege alatt, mint az éjszaka s egyszerre megeredt a
                        zápor. Nem apránként jött, erősödve, hanem mintha egész tömegét egyazon
                        pillanatban zúdították volna alá a magasból. Még háromig sem számolhattak
                        volna s csuromvíz volt mind a kettő. László megragadta Edith kezét s úgy
                        vonszolta maga után:</p>
                    <p>- Ne féljen, ne féljen, Edith: az Isten nem hagy el! - kiáltotta a szakadó
                        záporon át.</p>
                    <p>...Vakító tűzsugár vágott alá a domb tetejébe rettenetes dörrenéssel, mintha
                        a szívöket szaggatta volna széjjel. Percekig süketen, vakon, féligaléltan
                        hevertek a földön, a hegy oldalán aláomló víz bugyborékoló sarában.</p>
                    <p>László tért magához hamarabb. Ösztönösen kapott kezével Edith felé:</p>
                    <p>- Edith! Edith! - szólongatta. - Nagyon megijedt? Hall engem, Edith?</p>
                    <p>- Imádkozzék, László! - hallotta a leány remegő suttogását.</p>
                    <p>- Csak ne mozduljon! Feküdjék rá egészen a földre, szorítsa hozzá az arcát
                        is, ne féljen tőle. Ha Isten akarja, ez talán megmenthet.</p>
                    <p>Az ég újabb villámcsapással felelt s a fellegek bőgtek, mint megvadult bikák,
                        melyeket tüzes ostorral vernek. László kinyújtotta karját s magához rántotta
                        Edithet. A leány csupa víz volt, kibomlott hajából facsarni lehetett volna,
                        lenge ruhája testéhez tapadt s hidegrázósan didergett. Zokogva hebegte: -
                        Végünk van!... A villámok egymást kergették, körbecikáztak s csattanásaik,
                        mint a késszúrások, gyötörték dobhártyáikat.</p>
                    <p>- Ó, - nyöszörgött Edith - ó, Istenem!... Bizonyosan megérdemlem!... De őt
                        ne!...</p>
                    <p>László védőleg takarta be kabátja átázott szárnyával. Amint föléje hajolt,
                        Edith az arcába lehelte: - Úgy-e, most meghalunk?</p>
                    <p>- Ahogy az Isten akarja, szívem! - suttogta vissza László. - De inkább így,
                        együtt, ha kell! - Ne félj, Edith!</p>
                    <p>- Most már nem félek! - hallotta a leány szíve mélyéből ömlő, édes szavát. -
                        Ha tudnám, hogy most... most mindjárt... akkor megmondanám... akkor nem
                        volna bűn!</p>
                    <p>László a karjaiba szorította, szívére ölelte, érezte Edith szívének forró
                        lüktetését a magáén, testének remegő tapadását s az ajkai közé suttogta:</p>
                    <p>- Minden hiába, Edith! Ez lett a vége! - Egymás szemébe olvadtak, elmerültek
                        egymás szívében, ajkaik összeforrtak, elfeledtek világot, életet,
                        halált.</p>
                    <p>...Mintha álomból ébredtek volna... Az ég ismét ragyogott, a hanyatló nap
                        sugarai szivár­vánnyá törtek a láthatár szélén távolodó viharfelhőkön.
                        Megint zöld a fű, a virágok ismét kinyitották kacagó szemüket, a halott
                        levegő frissen, megújulva illatozott.</p>
                    <p>Edith nagyot sikoltott, fölugrott s rémülten nézett végig magán. Szép kis
                        ruhája csupa sárszenny, harisnyái vizes cafatokban tapadnak lábához,
                        tüskebokroktól megtépdesve a vad futásban s kivágott cipőjéből, ahogy egyet
                        lép, buggyan a víz. Haja szétbomolva omlik hátára, agyagtól
                        összecsomósodva.</p>
                    <p>De ahogy Lászlóra pillant, elfeledkezik magáról s összecsapja kezeit
                        ijedtében. László is csupa sár, szakadás, még az arca is, mintha sárgaságban
                        volna, fedve az agyaglé szennyével. Edith megfordul, futásnak ered, László
                        utána s rohannak, amíg el nem érik az erdőt. Az első fák alatt kifulladva
                        áll meg Edith:</p>
                    <p>- Hála Istennek, - lihegi - hogy senki sem látott meg! Ó, László, most mondja
                        meg, mit csináljunk? Hogy menjünk így haza? - Kezeibe temetve arcát,
                        sírvafakadt.</p>
                    <p>László át akarta ölelni, hogy vigasztalja. De Edith tiltakozva húzódott el
                        tőle.</p>
                    <p>- Nem, nem!... Mi lesz velünk, ó, mi lesz velünk?...</p>
                    <p>- Haragszik rám, Edith?</p>
                    <p>- Magamra haragszom!... Gyűlölöm magamat, tudja meg! - Ismét futásnak eredt,
                        be az erdő­be. De csakhamar megrogyott, egy fának dőlt s szíveszakadtából
                        zokogott. Most lankadtan hagyta, hogy László átölelje, lecsókolja könnyeit,
                        babusgassa, vigasztalja: - Ne sírj, Edith­kém! Ennek így kellett lennie.
                        Jere, induljunk haza s nézzünk szemébe annak, ami következik...</p>
                    <p>Edith hirtelen összeszedte magát. Megtörölte a szemét. Kiegyenesedett. Megint
                        a régi volt. Egyszerre rászólt Lászlóra: - Hol a csomag? Rögtön
                        éhenhalok!</p>
                    <p>László boldogtalanul tapogatta magát körül, mintha ennek volna valami
                        értelme.</p>
                    <p>- Erről egészen megfeledkeztem! - makogta ámultan. - Fogalmam sincs róla,
                        Edith! Elhagy­tam valahol. Pedig, ahogy szólt róla, olyan éhes lettem én is,
                        hogy mindjárt megháborodom!</p>
                    <p>Edith föllélekzett. Végre felszabadulhatott a szíve az elbírhatatlan
                        szorongás alól. Nekiesett Lászlónak, istenesen leszidta, aztán ráparancsolt,
                        hogy most semmi egyébre ne merjen gondolni, csak ennivalóra. Rajta,
                        előteremteni valamit, ami ehető, de rögtön!</p>
                    <p>Természetesen ő talált reá hamarabb. Piros szamóca-szőnyeg illatozott eléje
                        egy tisztásról. Most kegyetlen lett. Hagyta boldogtalan társát, hogy
                        keserves nyögésekkel kutassa az erdőt. Igaz, ő sem nyúlt egy szemhez se,
                        pedig a nyál összefutott a szájában s arcizmai nyilaltak a fájdalmas
                        kívánkozástól.</p>
                    <p>- Semmi, semmi! - sóhajtotta a szerencsétlen ember, lemondó kézintésekkel
                        közeledve.</p>
                    <p>Edith elkacagta magát. Fölényesen mutatott maga elé:</p>
                    <p>- Ha én nem volnék, igazán éhenhalna, maga, kiváló férfiú!</p>
                    <p>- Úgy van! - ismerte be László alázatosan. - Nem tudok maga nélkül élni,
                        Edith!</p>
                    <p>A lakoma a szívüket is lecsillapította: - Keljünk útra, - indítványozta Edith
                        - végre is egyszer haza kell mennünk! - Amíg áttörték magukat az erdőn,
                        szépen megszáradt rajtuk a ruha. A sárt pedig eltakarta a leereszkedő
                        sötétség.</p>
                    <p>Egész úton szótlanul mendegéltek egymás mellett. Minél közelebb értek a
                        faluhoz, annál nehezebb lett a szívük. A büszke becsületesség, a hősies
                        elhatározások elszántsága össze­omlott, semmivé lett a viharban. Ami
                        megtörtént, azon változtatni nem lehet, de valamit majd mégis mondani kell!
                        Igen, ezen a valamin tépi magát mind a kettő s hogy ebből mi lesz, azt csak
                        a Mindentudó tudhatja egyedül.</p>
                    <p>Aranka sikoltva ölelte keblére Edithet, mikor végre beestek az ajtón.</p>
                    <p>- Csakhogy éltek! - kiáltotta őszinte, boldog örömmel. - Hogy én mit sírtam,
                        imádkoztam ma érettetek!... András hol van?</p>
                    <p>László nyugodtan, egyszerűen, őszintén elmondott mindent. - Bízunk magában.
                        Aranka, - végezte - nem akarunk ok nélkül titkolódzni. Semmi értelme nem
                        volna most már. Tudjuk, hogy hiba volt, hogy nem kellett volna így
                        történnie. De megtörtént s nekünk vállalnunk kell a felelősséget,
                        mindenért.</p>
                    <p>- És te, Edithkém, miért ülsz olyan csüggedten, ezekben a sáros rongyokban? -
                        fordult Aranka Edithez. - Légy szíves, öltözz át s fésülködj meg. Ez most az
                        egyetlen, amit megtehetsz, de ezt muszáj!</p>
                    <p>- De mi lesz azután? - kérdezte Edith vonagló szájjal s a kezei reménytelenül
                        nyíltak széjjel.</p>
                    <p>- Azután? - csattant fel Aranka. - Természetesen férj és feleség lesztek,
                        ahogy illik. Végre az Istennek villámmal s mennydörgéssel kellett
                        közbeszólni, hogy elhagyjátok ezt a folytonos nyavalygást s nagy okos
                        létetekre tisztába jöjjetek azzal, amit én, buta liba, akármikor
                        meg­mondhattam volna nektek, ha kérditek... László, legyen szíves, csókoljon
                        kezet Edithkének, menjen haza s mosdjon meg, mert olyan, mint valami
                        ágrólszakadt csavargó!</p>
                    <p>- Igaza van, Aranka! - lélekzett fel László. - Köszönöm az egészséges és
                        becsületes szavait. Edithke, kérem, adja ide a kezét, hogy csókoljam
                        meg!</p>
                    <p>Edith lankadtan nyujtotta oda a kezét. László ráhajolt, gyöngéden
                        megszorította s megcsó­kolta. A szemük összetalálkozott.</p>
                    <p>- Már félrefordultam - mondta Aranka csendesen.</p>
                    <p>- Edithkém, - dadogta László - haragszol még rám?</p>
                    <p>A leány szó nélkül átfogta a nyakát s forrón, szerelmesen odatapadt a
                        szájára.</p>
                    <p> </p>
                </div>
               <div type="chapter">
                    <head>XVII.</head>
                    <p>Aranka éberen feküdt ágyában. Szemét sem hunyta le, a sötétség megtelt előtte
                        képekkel, azokat bámulta s gondolkozott, erőltetve agyát ehhez a szokatlan
                        foglalkozáshoz.</p>
                    <p>A fiatalok dolga egészen betöltötte a lelkét. Edith olyan volt neki, mint
                        édes húga vagy még inkább felnőtt leánya s Lászlót kezdettől fogva,
                        úgyszólva az első perctől csodálta s szerette, mint valami ritka szép idegen
                        madarat, ami idetévedt erre a gyűlölt Mezőségre, melyet ő mindig szívből
                        utált.</p>
                    <p>A maga egyszerű, természetes módján már régen, talán az első nem is tudatos
                        pillanatban, Edithet és Lászlót együvé tartozóknak látta. Valami gyermekkori
                        mese elevenedett meg felőlük a lelkében, hogy a királyfi eljött
                        fölébreszteni Csipkerózsikát s ez ellen nincs mit tenni, még csodálkozni sem
                        lehet rajta. Sajnálja ő Andrást, puha szívének őszinte részvétével,
                        megsajnálta már akkor, mikor az első találkozás történt itt nála s együtt
                        látta ezt a hármat. Mindenik okosabb, tanultabb, mint ő s ezek a fiatalok
                        örökké érthetetlen dolgok fölött bölcsel­kedtek. Mégis ő volt az, aki
                        azonnal megértette, hogy Edith és András között soha sem lehet igazi egység,
                        legfennebb két jó és becsületes ember szövetsége. Amíg László nem jött,
                        Aranka megnyugodva nézte ezt a készülő házasságot. Az adott körülmények
                        között Edithnek különb védelmezője nem is akadhatott volna Andrásnál. Az
                        élete békés lesz mellette, az óriás tenyerén fogja hordozni, az bizonyos.
                        Edithke lesz az úr a házban s ez jó is, mert sohasem fogja megengedni, hogy
                        András végképpen elparlagiasodjék. Az a büszke csodálat, amivel a férfi
                        hódolt a leánynak, a lelki fensőbbségnek ez az önkéntes, alázatos elismerése
                        volt a bizto­sítéka annak, hogy ez a házasság Andrásra nézve egyet jelent az
                        elsüllyedéstől való menekü­léssel. Aranka jól látta, hogy Edith tisztában
                        van saját magasabbrendűségével, de meghatja a gyermekszívű Góliáth áhítatos
                        hódolata s ezt a ráirányuló szeretetet viszonozza az elisme­résnek és
                        hálának azzal az érzésével, amit becsületesen szerelemnek tart és nevez. De
                        a szíve aludt, azt Aranka egészen tisztán látta s rögtön megérezte, hogy
                        Lászlóban jelent meg az ébresztő, a gyújtogató Edith számára.</p>
                    <p>Ő a maga részéről azonnal, minden szőrszálhasogatás nélkül a szerelem
                        pártjára állott. A sze­relemről romantikus elképzelései voltak.
                        Ellenállhatatlan, mindenható istenfélének tisz­telte, akinek joga van
                        mindenhez, akivel szemben megszűnik az okoskodás s az engedelmesség
                        kötelező, tűzön-vizen keresztül. Miért tagadná, ő bizony gyönyörűségét lelte
                        abban az izga­lomban, hogy itt szövődik a házában ez a pompás, ragyogó
                        szerelem, két olyan szív között, akik kedvesek neki s még hozzá kivételes
                        lelkek is, nem olyan mindennapiak, mint például ő vagy András. Szomorú
                        magányosságának napjait ez a romantika feledtető csillogással töltötte meg.
                        Bennük akart bosszút állani ezen a hitvány sárfészken, amelyikbe a sors őt,
                        a szabadulás minden reménye nélkül, taszította.</p>
                    <p>Csepp lelkiismereti furdalást sem tudott érezni, hogy a maga részéről semmit
                        sem tett ennek a szerelemnek megakadályozására. Inkább összelökte volna őket
                        már rég, minthogy elválassza s az a sok teketória, viaskodás, magyarázkodás,
                        kínlódás, amivel ez a két gyermekszív ver­gőd­ve kínozta egymást, elnémítani
                        akarván azt a szót, aminek kimondására minden csepp vérük szomjúhozott,
                        Arankát határozottan ingerelte és bosszantotta. Jó, jó, ő is tudja, mi a
                        becsület, ő is sajnálja Andrást, de itt nem józan meggondolással kötött
                        szerződésről, hanem szerelemről van szó s punktum, ő bizony örvend, hogy ez
                        a két száj végre csókolódzik már, a helyett, hogy bölcselkedne,
                        magyarázkodna, védekezne.</p>
                    <p>Elmosolyodott magában, ahogy visszagondolt reájuk... Akármilyen sárosak,
                        megvertek voltak is, de az az ölelés, az az önfeledt csók mégis gyönyörű
                        volt!... Most hát segíteni kell rajtuk, mert amilyen csacsik, megtalálják
                        bánni reggelig s elfutnak egymástól, a világ végére... Hallja is, hogy Edith
                        álmatlanul forgolódik ágyában, sóhajtozik, tépi magát hánykódva a tüzet
                        lehellő vánkosokon... Szegény okos Edith, szegény kicsi égettszárnyú
                        madár!... Biztosan az a fiú se alszik ma, vádolja magát s mindenféle
                        bolondságot gondol, hogy ennek a leánynak becsületét megmentse, a maga
                        feláldozásával... Ő, Aranka nem hagyja, dehogy is hagyná, hogy ezt a szép
                        mesét önmaguk elrontsák!... Hiszen ez az egyetlen öröme és gyönyörűsége!</p>
                    <p>Most fájdalmasan sóhajt s önmagára fordul a gondolata. Legalább ezeknek
                        sikerüljön, amit tőle megtagadott a sorsa!... Hiszen ő is olvasott
                        Jókai-regényeket, ő is ábrándozott a mesehősről, szíve csordultig telve volt
                        regényes szerelem utáni vággyal s ha tőle függ, örökké teleholdas tavaszi
                        éjszakában sétálgatott volna szerelmesével, édesen susogó rezgőnyárfák
                        alatt... Ő se arra született, hogy ebben az istenverte zugban hervadozzék! A
                        papa és a mama nem utolsó emberek voltak, mind a kettő nemesi származás, de
                        hiába, nem volt szerencséjük az életben. Igaz, Miklós csak néptanító, de
                        amikor azon a majálison összeismerkedtek, arról beszélt, hogy városra fog
                        kerülni s különben is költő és zeneszerző. Egészen bizonyos, volt rajta
                        valami a mesehercegből, különben hogy szédült volna meg tőle?... Ha ez a
                        háború nem szakad a világra, azóta biztosan ki is bontakozott volna a
                        tehetsége... Miklós sem szerette a falut, lenézte az ilyen intézőféle prózai
                        lényeket s unta a parasztkölykek ostobaságát... Szegény Miklós, nem csoda,
                        ha ideges volt s olyankor hozzá sem beszélt költői nyelven!... A szerelem, -
                        gondolta Aranka merengve - úgy látszik, a házasságban veszít ragyogásából.
                        Amikor Miklós udvarolt neki, csupa gyönyörű képben, hasonlatban fejezte ki
                        érzelmeit. Szó se volt főzésről, a fizetés gyalázatos kicsiségéről meg
                        afféléről, hogy: a keserűségét ennek a csizmának, megint kiszakadt a
                        talpa!... Az effélék, tudja Isten, honnan bújtak ki belőle, mikor már
                        házastársak lettek? Azelőtt csupa rejtelmes ígéret volt az ölelésük, a
                        csókjuk. És Miklós száz szebbnél-szebb szót talált Aranka hajának, szemének
                        dicséretére... Mikor aztán minden szabad volt, a nászéjszakájukon, amit
                        Aranka valami tündérálomnak képzelt Jókai után (hiszen Jókainál a hölgy
                        „idvezült mosollyal” szokott felébredni belőle), durvának találta Miklóst s
                        nem értette, miért szidja őt buta fadarabnak? Igaz, most már tudja, hogy
                        milyen ostoba ábrándjai voltak s később megjött az ölelkezések méze is, de
                        Aranka mindig szerette volna, hogy a dolog ne legyen annyira csak testi,
                        hogy közben hulljanak szép tüzes szavak, virágzó csillagok, de Miklós
                        valahogy elfelejtett mindent, amit azelőtt tudott, néma volt, nyers,
                        erőszakos s ha elérte, amit akart, elfordult tőle, mint mikor fölkel valaki
                        az ebédtől, jóllakva...</p>
                    <p>De mióta távol van, megint a régi, vágyakozó, költői lélek lett Miklósból. A
                        rózsaszínű tábori lapok, amiket küld, elandalítják Arankát, Miklós
                        emlékezéseiben minden úgy megszépül, átlelkesedik!... Néha maga is
                        belefelejtkezik emlékekbe, amikre Miklós céloz s most érzi át az édességét
                        akkor észrevétlenül elszállt illatoknak... És amit akkorra ígérget a férje,
                        mikor majd ismét itthon lesz, attól Arankának boldog öncsalással remeg a
                        szíve... Most lehunyja szemeit, odaképzeli karjai közé Miklóst s hallgatja,
                        ahogy kiszakad belőle minden csodaszép szó, amit annak idején elmulasztott a
                        fülébe suttogni, de fölgyüjtött, megőrzött s meggyarapított szá­mára, hogy
                        most mind reáöntse, elárassza vele, mint kábító illatú nárdusolajjal... Ó,
                        szere­lem!... sóhajtott fel Aranka s önkéntelenül kitárta szőke fehérségét
                        az éjszakának...</p>
                    <p>Edith forgolódott, sóhajtozott a szomszéd szobában. Aranka összerezzent,
                        magához tért, jó szíve minden vágyakozását odafordította feléje és suttogva
                        biztatta magát: - Nekik legalább sikerüljön... Segíteni kell rajtuk!...</p>
                    <p>Reggel, még iskola kezdete előtt, ott volt László. Aranka éppen Edithet
                        vigasztalta, aki magábaroskadva ült az érintetlen reggeli mellett.</p>
                    <p>Csak egymásra kellett nézniök, mind a hárman tisztában voltak vele, hogy
                        éjszaka egyikük sem aludt.</p>
                    <p>- Edith, - idegeskedett László - nem szabad így elhagynia magát! Gondolkoztam
                        és határoz­tam az éjjel. Indulok Andráshoz, megmondok neki mindent,
                        becsületesen!</p>
                    <p>- Mit ér vele, László? - vágott közbe Aranka. - Azt, amit akar, biztosan nem.
                        Én is gondol­koztam és határoztam. Kérem, bízzák ezt a dolgot reám.</p>
                    <p>Mind a ketten meglepetve néztek reá.</p>
                    <p>- Hogy gondolod? - bámult rá Edith.</p>
                    <p>- Hogy gondolja? - visszhangozta László.</p>
                    <p>- Kell ilyenkor valaki, aki elvegye a dolog fullánkját. Aki nem érdekelt. Aki
                        mindeniknek barátja. Én megpróbálom megértetni vele, megmagyarázni, hogy
                        belássa, itt senki se hibás, vagy ha igen, úgy ő is az annyira, mint ti.
                        Tudom, hogy minden egyébben ostoba vagyok hozzátok képest, de ebben ti
                        voltatok azok, valamennyien. András tudhatta volna, hogy ha Lászlót
                        idehozza, ez lesz belőle. Tudhatta volna, ha ismeri Edithet. És te Edith,
                        már az András beszédéből, amit Lászlóról mondott neked, mikor még nem is
                        volt itt, tudhattad volna, hogy ez kész veszedelem számodra. És maga László,
                        amikor itt tudóskodott Edithkének, ha egy kicsit gondolkozik rajta,
                        rájöhetett volna, hogy ez nem egyéb udvarlásnál. Szent Isten, - csapta össze
                        a kezeit. - Hát csakugyan ilyen vakok maguk?... Nekem kellett meglátni
                        mindent, nekem, hogy mi az igazság?...</p>
                    <p>- Ha láttad, - suttogta Edith - miért nem szóltál rögtön, Aranka?...</p>
                    <p>- Miért?... Miért?... Megmondom azt is: mert rögtön láttam, hogy így van jól.
                        Hogy ti egymásnak vagytok teremtve. Hát ezt is én mondjam ki végre?...</p>
                    <p>- Bocsánatot kérek magától, Aranka! - hajolt meg előtte László. - Maga a
                        legokosabb asszony, akit életemben láttam! De nem gondol Andrásra.
                        Rettentően kínos nekünk ez a helyzet, látja, úgy-e?</p>
                    <p>- Azért akarok segíteni, - bólintott Aranka - mert kínos. Nem akarom, hogy
                        maguk elszamár­kodják a dolgukat. Itt semmi sem fontos, csak az, hogy maguk
                        egymásé legyenek. Ahogy nézem ezt a nagypénteki ábrázatukat, biztos vagyok
                        felőle, hogy képesek lennének lemondani egymásról, csakhogy az úgynevezett
                        becsületükön csorba ne essék. Hát azt hiszik, hogy András elfogadná ezt az
                        áldozatot, ha tudna róla?... Hát nem látják, hogy ez volna a legna­gyobb
                        csalás, amit elkövetnének vele szemben? Nem szégyeled magad, Edithke, hogy
                        hozzá mennél, mikor mást szeretsz?... No! - tette csípőre a kezeit, - ti
                        nagy okosok! Erre feleljetek!</p>
                    <p>- Hogy akarja, Aranka? - kérdezte László, csodálattal nézve erre a szőke
                        kövérségre, akiről mindeddig megszégyenítő véleményben tévelygett. Most
                        elpirult bele s lesütötte szemeit.</p>
                    <p>- Én beszélek vele, mikor ma délután idejön, - válaszolt Aranka. - Csak úgy,
                        ahogy én tudok, kertelés nélkül. Ha aztán ő akarja, nem bánom, beszéljetek
                        ti is vele. Lehet, hogy majd nem lesz kíváncsi reátok. Úgy jobb is lenne.
                        Nem bízom bennetek, ha kinyitjátok a szátokat, csak bajt csináltok neki is,
                        magatoknak is. Amíg végzek, bujjatok össze Edithke szobájában s csend
                        legyen!...</p>
                    <p>Mikor András megérkezett. Aranka eléje állt s szelíden mondta:</p>
                    <p>- Jöjjön csak be előbb hozzám, András! Valamit mondani akarok magának...</p>
                    <p>András meghökkent s az arcán szürke árnyék terült el:</p>
                    <p>- Csak nincs valami baj... Edithkével?... - hördült fel ösztönös
                        sejtelemmel.</p>
                    <p>- De biza baj van, - bólintott Aranka. - Jöjjön csak be, hallgasson meg
                        nyugodtan. Magától függ, hogy a baj elmúljék...</p>
                    <p>András utána szédelgett a szobába. Nehezen zökkent le egy székbe. Aranka
                        szembe ült vele, az asztalra könyökölve s a szemébe nézett.</p>
                    <p>- Beteg? - hebegte András.</p>
                    <p>- Az, - mondta Aranka. - Most kapta meg a kanyarót... Edithke szerelmes,
                        András.</p>
                    <p>- Szerelmes? - csodálkozott András. - Hogy érti ezt, Aranka?... Úgy, hogy
                        eddig nem volt az?...</p>
                    <p>- Persze, hogy úgy, András. Nézze, elhiheti, hogy én neki is, magának is
                        javát akarom. Nem értek a bölcselkedéshez, de segíteni akarok magukon. Értse
                        meg, hogy maguk mind a ketten tévedésben éltek. Nem tehetnek róla, ha a
                        körülmények meg nem változnak, talán soha se is jöttek volna reá. Maga
                        becsületes, melegszívű, derék ember, Edithke ugyancsak az. Szépen,
                        tisztességesen eléltek volna egymás mellett a sírig. Maga megvédte volna őt
                        mindenki ellen s ő hűséges társa lett volna örökké. A legnyugodtabb, a
                        legjobb házasság, elismerem. De van egyéb is a világon, András... Van
                        szerelem is...</p>
                    <p>- Nem értem... - lihegte András. - Tudja, hogy jobban szeretem Edithet az
                        életemnél... Szá­momra sohasem volt más nő!...</p>
                    <p>- Talán éppen ez a baj András, hogy ő volt az első, akit meglátott. Éppen ő,
                        aki olyan okos, édes s úgy nem talál ehhez a Mezőséghez. Persze, hogy
                        megszerette. Ki ne szeretné meg Edithet, akinek módja van hozzá? De arra
                        gondolt-e valaha, hogy Edith szereti-e magát?...</p>
                    <p>- Nem... Arra nem gondoltam... - mormogta András, mereven nézve a földre s
                        arca hol lángba borult, hol elsápadt. - Mindíg csak arra gondoltam, hogy én
                        szeretem... Milyen furcsa!... Egészen megzavart, Aranka. De hát nem szeret
                        engem Edith?... Akkor miért egyezett bele, hogy a feleségem lesz, mikor
                        megkértem?</p>
                    <p>- Már hogyne szeretné!?... - méltatlankodott Aranka. - Becsületes leány az!
                        Mikor magához ígérkezett, meg volt győződve róla, hogy szereti is. Már ahogy
                        ő akkor képzelte. Becsülte magát, szerette, mint a testvérét, valahogy
                        ilyenformán... Értse meg, Edith nem tehet róla, hogy akkor még nem tudta: mi
                        a különbség az ilyen szeretet és a szerelem között. Mondtam, hogy aludt a
                        szíve. Mi köze a szerelemnek az okos, becsületes, őszinte szeretethez?...
                        Semmi, András... A szerelem bevág, mint a villám. Az ember nem az eszével
                        szerelmes. A villám bevágott és Edithke most már nem az, aki volt... Nem a
                        magáé, András!...</p>
                    <p>- Rettenetes!... - hördült fel András, két szörnyű, tenyerébe szorítva
                        homlokát.</p>
                    <p>- Higyje meg, nagyon sajnálom. Nem gyönyörűség nekem. De ki mondja meg
                        magának? Az a szegény leány, akinek gyötrelem az egész élete, amióta
                        meggyúlt a szíve? Azt csak én tudom, hogy mit vergődött, kesergett maga
                        miatt! Egy percig se vádolja, András! Nagyon igazságta­lan lenne... Az a
                        leány megszenvedett a szerelméért, azt mondhatom magának.</p>
                    <p>- Nem tudtam... Nem tudtam...</p>
                    <p>- Nem, mert Edithke uralkodott magán, mint valami hős. De hát sohase jutott
                        eszébe, hogy Edith miért menekült el akkor Virágosról?</p>
                    <p>- De igen... igen... Akkor valami homályos sejtelmem volt, hogy baj van...
                        Csakhogy én mindig annyira tiszteltem őt, hogy sohase mertem faggatni... Ó,
                        Aranka, Edith annyira felettem áll, annyira megbíztam benne, hogy sohase
                        mertem volna megkérdezni...</p>
                    <p>- Lássa, most megmondta az igazat. Az a férfi, aki így néz egy nőre, biztos
                        lehetne felőle, hogy baj van a szerelem körül. A szerelmes nő sohasem állhat
                        így a férfi felett. Meg kell nyugodnia benne, hogy senki se tehet róla,
                        László se...</p>
                    <p>András fölugrott az asztal mellől:</p>
                    <p>- Aranka!... Hát Lászlóról van szó?... - A homlokára ütött: - Marha! Én
                        marha!... Most kezdek ébredni, Aranka...</p>
                    <p>Visszaesett a székbe, az asztalra borult s elbődült keservesen.</p>
                    <p>Ebben a pillanatban elvesztette a nyugalmát Aranka. Belenyilalt a szánalom.
                        Furcsa asszonyi önzése, amely okosságnak látszott, amíg a szerelmesek
                        érdekét védelmezte, most tehetetlen tanácstalansággá változott, ahogy ezt a
                        megrázó fájdalmat látta s megriadt a homályos sejtelemtől, ami András
                        lelkében viharzott föl.</p>
                    <p>Valami anyai érzés ömlött végig rajta. Tétova kézzel simogatta a férfi fejét
                        s babusgatva vigasztalta:</p>
                    <p>- Szegény vak!... Szegény nagy fiú!... Hogy az Isten csudájába nem vette
                        észre?... Maga, maga hozta a tüzet a saját fészkébe!</p>
                    <p>- Nemcsak Edithet, - nyöszörgött András - de a barátomat, a testvéremet is
                        elveszítem!...</p>
                    <p>- Nehogy meggyűlölje! - rebegte Aranka rémülten. - Ő sem tehet róla, higyje
                        el. Én tudom. Figyeljen ide, András. Értse meg, mit mondok. Én tudom, hogy ő
                        el akart menni, félre akart állani az útjukból. Ha maga tegnap velük megy az
                        erdőbe, megmondták volna magának őszintén a bajukat. Arról akarták
                        biztosítani, hogy ez semmit sem változtat a külső életükön. El voltak szánva
                        rá, hogy elszakadjanak egymástól. Éppen azért, hogy maga félre ne értse
                        őket, hogy azt ne higyje, ravaszul megcsalták a háta mögött, hogy barátok
                        maradhassanak továbbra is, mind a hárman. De maga nem ment velük, András és
                        így ezek a bolond gyerme­kek, akik meg akarták ölni a maga kedvéért a
                        szívüket, belebódorogtak a szerelembe... Az Isten viharral, villámokkal,
                        záporesővel kergette őket egymás karjába... Soha meg nem vallották volna
                        egymásnak se, ha nem így történik. Ez az igazság, András... Borzasztóan
                        sajnálom, hogy én kellett mindezt elmondjam magának, de nekik még nehezebb
                        lett volna, úgy-e?... Most gondolkozzék, ha tud. De ne engedje, hogy a
                        haragja, az elkeseredése, a fájdalma kitörjön. Nem volna igazságos...</p>
                    <p>András sokáig nem válaszolt. Úgy maradt, fejét karjaira hajtva az asztal
                        felett.</p>
                    <p>- Akarja látni őket? - kérdezte Aranka halkan. - Most talán jobb lenne, ha...
                        Azok, képzelheti, hogy szoronganak maga miatt!...</p>
                    <p>András fölemelkedett. Kezei ökölbe szorultak, aztán lassan szétnyiltak.
                        Hatalmas melle zúgva lihegett. Arca eltorzult a kínlódástól.</p>
                    <p>- Maga... jó volt hozzám... Aranka!... köszönöm. Nem is tudom, hogy tudta
                        így?... De ők!?... őket nem... most nem!...</p>
                    <p>Hirtelen megfordult s kitántorgott a szobából. Aranka utána ment. Nem tudott
                        szólani. Csak nézte, amint András szédelegve tartott a kapunak s elindult
                        lehajtott fejjel az úton, hazafelé...</p>
                    <p>Benyitott Edith szobájába. Ott ültek a diványon, László átkarolva tartotta
                        Edith reszkető vállait s a leány a mellére fektette csukottszemű, sápadt
                        arcát. László meredten nézett maga elé.</p>
                    <p>Mikor Aranka belépett, összerezzenve nézett föl. Edith is fölemelte a fejét s
                        kitágult szemekkel bámult reá.</p>
                    <p>- Elment! - lihegte Aranka. - Borzasztó volt!... Ilyet többé ne csináljatok,
                        halljátok-é? Nem vagyok gyilkos!...</p>
                    <p>Kimerülten roskadt le egy székbe. Fújt, mintha csakugyan halálos verekedésből
                        jött volna. A fiatalok szótalanul nézték, iszonyodva, mintha véres volna a
                        keze. Végre Edith nagyot sóhaj­tott s feje erőtlenül visszahullott László
                        mellére. A férfi, - mit tehetett volna? - símogatta a haját s gépiesen
                        suttogta:</p>
                    <p>- Ne félj... Ne félj!...</p>
                    <p>Néhány nap mulva különös hírek terjedtek el Virágoson. Valami tóvölgyi
                        emberek mentek át a falun, az országút felé, azok beszélték a kocsmában.
                        Szájról-szájra adva, eljutott az iskolába is. Megbolondult a tóvölgyi
                        tiszteletes, ez volt a veleje. Fejszével ment neki a saját házának. Valami
                        ágyakat forgáccsá aprított. A szolgáló Szilveszter úrhoz futott, hogy
                        csináljon valamit a pappal, mert elment az esze. Szilveszter úr aztán
                        csakugyan lement hozzá a kúriájából s mit csinált, mit nem, azt senki se
                        tudja, de aztán látták, hogy a tiszteletes urat karonfogva vitte magával az
                        udvarházába. Estefelé az ispányja összeszedte, ami muzsikuscigány csak volt
                        Tóvölgyön s fölterelte őket Szilveszter úrhoz. Egész éjszaka húzták s
                        mindenki hallotta, aki csodájára gyűlt, hogy Szilveszter úr s a tiszteletes
                        úr hogy énekelnek, kurjongatnak, bömböl­nek odafent. Másnap az a hír futott
                        széjjel a faluban, hogy addig táncoltak ketten, össze­kapaszkodva, amíg le
                        nem estek az asztal alá. Az biztos, hogy a cigányok nem kerültek haza egész
                        nap, állítólag holtrészegen fetrengtek ők is az urak körül. Estére kelve
                        megújult a tivornya, megint hallatszott a muzsika s a duhaj ének. De még
                        rosszabbat is tudnak némelyek: az urak állítólag most már nem egymással
                        táncoltak, hanem a cigányleányokkal, akik föl­surrantak az urasághoz, azzal
                        a színnel, hogy utána akarnak nézni, mi történt az embe­reikkel? Hát ilyet
                        nem hallott még a világ soha!...</p>
                    <p>Aranka, László és Edith rémülten néztek össze ezekre a hírekre. Edith
                        zokogott, László homlokát öklözve járt fel-alá. Aranka pedig megszólalt:</p>
                    <p>- Én kezdtem, én végzem el. A tóvölgyi ispánné úgyis zsörtölődik már, hogy
                        nem adtam vissza a látogatását. Fogadja meg Ferenc bát, László. Délután
                        átmegyek Tóvölgyre.</p>
                    <p>Át is ment s amit az ispánnétól hallott, attól égnek állt a haja:</p>
                    <p>- Igaz az, lelkem, sőt még több is! - sápítozott az ispánné, boldogan
                        lubickolva a jóféle pletyká­ban. - Az uram mindent tud, elmondta nekem
                        apróra. Szilveszter úr eddig nem nagyon ügyelte a papot. Szervusz, szervusz,
                        ennyiből állt az egész barátság, ha találkoztak, mert hát ez a pap nem volt
                        neki való. Nem kacagott a malacságain s nem ült le vele inni, kártyázni. Sőt
                        az uram mondja, sokszor megfeddette, hogy mért nem keres magához illő úri
                        feleséget a házához, a szép birtokába s mért nem kezd tisztességes emberhez
                        méltó életet?... Mert nagy lator ez az úr, lelkem. Nem is hinnéd, hogy
                        milyen egy piszkos gusztusa van neki!... Pfuj!... Ezeket az utolsó rongy
                        cigányleányokat kedveli... S na nézz oda!... Miféle csoda történik
                        Tóvölgyön?... A papunk, ez az áldott szentéletű ember, mintha veszett kutya
                        marta volna meg, hazaront valahonnan, kapja a fejszét, ordít, mint a bika s
                        diribre-darabra veri szét a bútorait, amikkel azt a kedves szép
                        menyasszonyát várta, hogy majd ha a felesége lesz, meleg fészket találjon a
                        házában. Isten úgy segéljen, magam is láttam, kihányva az udvarra az
                        összetört ágyak darabjait! S aztán neki ezzel a Szilveszterrel!... Hogy azok
                        mit csináltak!... De hát Szilveszter úr most mindent ki akart pótoltatni a
                        pappal, amit eddig elmulasztott s amiért őt szidta. Egy ilyen becsületes
                        derék ember, mint ez a mi papunk!... Hogy ez ott ordítozzék részegen s
                        cigányleányokkal henteregjen, mint egy kandisznyó!...</p>
                    <p>Az ispánné szeme csillogott a gyönyörűségtől.</p>
                    <p>Aranka sírva fakadt mikor ezeket hallotta.</p>
                    <p>Gyorsan, ahogy csak az illendőség engedte, elbúcsúzott, felült a szekérbe s
                        azt mondta Ferenc bának, hogy visszafelé majd kanyarodjék be hirtelen a
                        Szilveszter úr udvarára. Ferenc bá is hallotta már a botrányos históriát,
                        öreg szeme megvillant s bajusza alatt kaján vigyorgás futott el: - Hm... ez
                        az asszonyság se bírja már az ura nélkül!... Az ördög hitte volna, hogy
                        efféle!...</p>
                    <p>Aranka mit se törődött Ferenc bával s az egész világgal. A tornác előtt
                        kiugrott a karucából, fel a lépcsőn, be egyenesen az ebédlőbe. Ott már
                        megint kezdődött a muri. A cigányok húzták keservesen, Szilveszter úr meg
                        András öklükkel verdesték az asztalt, magasra tartották poharukat s fújták
                        tele tüdővel... A fal melletti homályban villogószemű fekete cigányleányok
                        kuporogtak, sorukra várva... Még csak most esteledett, várhattak.</p>
                    <p>A két férfinak úgy maradt a karja, magasra emelve a levegőben, mikor Aranka
                        betoppant. Az ének a torkukon akadt. Tátott szájjal meredtek reá. A muzsika
                        nyikkanva elhallgatott.</p>
                    <p>- Jó estét, - köszönt rájuk Aranka keményen. - Ugyan korán kezdték. Vagy csak
                        folytatják?...</p>
                    <p>Szilveszter úr leengedte karját, letette a poharat, megigazgatta monokliját,
                        fölemelkedett a székből, két kezével megrántotta kabátja alját s
                        meghajolt:</p>
                    <p>- Ez aztán szerencse, nagyságos asszonyom!... Parancsoljon helyet
                        foglalni!...</p>
                    <p>András csak bámult reá kikerekedett szemekkel.</p>
                    <p>Aranka végignézett Szilveszter úron, feje búbjától cipője talpáig, de nem
                        szólt semmit, Andráshoz fordult:</p>
                    <p>- Jöjjön, tiszteletes úr. Sürgős szükségem van egy anyakönyvi kivonatra.
                        Azért jöttem át. Kerestem otthon, de mondták, hogy itt van a nagyságos
                        úrnál.</p>
                    <p>- Me... Megyek... - nyögte András, készségesen emelkedve föl a székből s még
                        mindig rémülten nézve az asszonyra.</p>
                    <p>- Miért siet, nagyságos asszonyom? - szólt közbe Szilveszter úr. - Maradjon
                        egy kicsit!... Ráér még azzal a nemtudommivel...</p>
                    <p>De Aranka egyszerűen megragadta András kezét:</p>
                    <p>- Jöjjön! - mondta toppantva. - Bocsánat a zavarásért, - fordult Szilveszter
                        úr felé, biccentve s indult az ajtónak, maga után húzva Andrást.</p>
                    <p>Szánalom volt nézni ezt a nagy erős férfit, ahogy piszkosan, rendetlenül,
                        csapzott hajjal s verejtékes arccal, gyámoltalanul engedte vitetni magát az
                        asszony által.</p>
                    <p>Ahogy a szekérhez értek, Aranka fölült s kezét nyujtotta Andrásnak:</p>
                    <p>- Föl, tiszteletes úr!... - Ferenc bához fordult, aki leesett állal
                        csodálkozott: - Hajtson a parókiára, Ferenc bá!</p>
                    <p>- Ahá! - gondolta az öreg, Pujkára csapva az ostorral. - Ez kell neki,
                        egyedül. Na, lesz ebből szóbeszéd a Mezőségen!...</p>
                    <p>Szerencse, hogy este volt már, a járókelők nem nagyon ismerhették fel
                        őket.</p>
                    <p>Aranka kézenfogva vezette be Andrást a házába.</p>
                    <p>- Mit csinált maga?... - nézett szét szörnyülködve, mikor a rombolás nyomait
                        látta.</p>
                    <p>- Kimulattam magam! - mordult fel András sötéten s a fejét
                        lehorgasztotta.</p>
                    <p>- Menjen, mosdjon meg és szedje rendbe magát! - parancsolta Aranka. - Én majd
                        rendbe teszem, legalább ezt az egy szobát. Ferenc bá! - kiáltott ki az
                        ajtón, - jöjjön be, segítsen!...</p>
                    <p>András engedelmesen ballagott a mosdó felé. Ferenc bá pedig fejét
                        csóválgatta, de szintén engedelmeskedett. A feldöntött asztalt, a megsántult
                        székeket visszahelyezték a szoba közepére. Fölszedték a szétszórt ágyneműt s
                        visszarakták az ágyba, amit Aranka rendbe­hozott. Közben mély
                        megindultsággal látta, hogy az általános pusztításban Edith képei
                        érintetlenül mosolyognak a falról s az íróasztal is annak köszönhette
                        menekülését, hogy azon is ott állott Edithnek több fényképe. A
                        csipkefüggönyök, vitrázsok is, a leány kezemunkái, érintetlenül maradtak.
                        András csak azt törte össze, amit maga szerzett jövendő életük számára.</p>
                    <p>Mikor a szobában helyreállott a lehetséges rend s András is tisztességesebb
                        formában került elő. Aranka kiküldte Ferenc bát s rászólt Andrásra:</p>
                    <p>- Most üljön le, szembe velem s hallgasson rám!...</p>
                    <p>András szófogadóan helyet foglalt s várakozóan emelte reá beesett, égő
                        szemeit.</p>
                    <p>- Megértem, András! - szólt ekkor Aranka a szemébe nézve. - Kitombolta magát.
                        Jól tette. De most már elég!... Az emberek majd elfelejtik, ha nem folytatja
                        tovább. Kérem, ne tegye tönkre magát és ne hozza hírbe Edithet!... Legyen
                        férfi, aminek az Isten teremtette s térjen vissza a munkájához... Remélem,
                        megértette?...</p>
                    <p>- Maga... maga... Aranka, hogy került ide?... - dadogta András. - Mit törődik
                        maga az én életemmel?... Miért nem törődik azzal, hogy most saját magát
                        tette tönkre?...</p>
                    <p>- Az az én bajom! - vágott bele Aranka. - Én kezdtem, én akarom bevégezni.
                        Nem hagyom magát elpusztulni, András!...</p>
                    <p>A bölény leszegett fejjel mordult föl:</p>
                    <p>- Mi köze hozzá, ha elpusztulok?... Belém szúrta a kést, most ne sajnáljon...
                        Hagyjon megdögleni...</p>
                    <p>- Szépen beszél, pap létére! - csattant fel Aranka. - De nem addig van az,
                        András!... Egyéb is van a világon, mint a maga bánata. Azt hiszi, hogy nekem
                        nincs meg a magamé?... Tőlem nem ragadták el, akit szeretek?... Mégis élek,
                        dolgozom, várok, remélek... Nem mocskolom be azt, akit szeretek... Gyűlöli
                        maga Edithet, András?... Gyűlöli Lászlót?... Gyűlöl engem?...</p>
                    <p>András nem bírta tovább. Lehorgasztotta a fejét, keze lassan kinyúlt, elkapta
                        Aranka kezét, magához húzta az asztalon keresztül s megcsókolta:</p>
                    <p>- Nem értem. Aranka... Miért ilyen jó hozzám?... - Aztán megrázkódott s
                        riadt-szégyenkezve könyörgött: - Az Istenért, menjen most haza innen,
                        kérem!... Hagyjon magamra!...</p>
                    <p>Aranka mélyen a szemébe nézett, sokáig. Felállott, kezét nyujtotta:</p>
                    <p>- Jó. Elmegyek. Az Isten azonban itt marad maga mellett, András!...</p>
                    <p>A hazafelé vivő úton egy szót se szólt Aranka Ferenc bához, noha az öreg
                        többször pró­bálkozott, hogy kivegyen belőle valamit. De Aranka nem is
                        hallotta. Befelé nézett, önmagába. Arcán élénken tükröződtek változó
                        érzései. Egyszer önfeledten elmosolyodott s az arca megpirosodott...
                        Mindjárt utána el is sápadt. De végre is, mikor hazaértek, megnyugodva
                        szállt le a szekérről.</p>
                    <p>Eltelt egy hét. Andrásról nem jött hír. Jó se, de rossz se. Lászlóék
                        nyugtalankodtak. Aranka nyugodt arccal, de feszülten várt. Végre megjött a
                        levél. „Kedves Aranka!... Dehogy is gyűlö­löm én magukat! Ellenkezőleg!...
                        De lássa, ilyen vadállat vagyok én... Törni, zúzni, elmerülni a sárban!...
                        Ez volt az egyetlen lehetőség, hogy meg ne bolonduljak... Az Isten fizesse
                        meg magának, amit értem tett... Nem leszek hálátlan érte. Aranka... Nyugodt
                        lehet, elvégezte, amit akart. Csendes ember leszek én most már...”</p>
                    <p> </p>
                </div>
               <div type="chapter">
                    <head>XVIII.</head>
                    <p>Pujka hörögve állt meg a parókia előtt. Szakadt róla a verejték. Minzi, a
                        csikója, úgy benne volt a rohanásban, Mandula úrig meg se tudott állani.
                        Ferenc bá kivörösödve a kiabálástól, már csak tátogott, két karjával
                        hadonászva. Jóska markába nyomta a gyeplőt meg az ostort s a toronyra
                        kacsintva, odaszólt:</p>
                    <p>- Helyben vagyunk, úgy-e?... No öregapám, így kell hajtani, lássa!</p>
                    <p>Ferenc bá csak izzadt haját, homlokát törülgette tenyerével, alaposan
                        szétmázolva a képén a keze mocskát. Rémülten forgó szemekkel makogott:</p>
                    <p>- Ördög van az úrban, hallja-é?... Ez a ló se éri meg a reggelt!... Sze’ öreg
                        ez, mondtam, nem hajkurászni való!... Szálljon le már, az Isten fizesse meg!
                        Itt lakik a tiszteletes úr.</p>
                    <p>- Nem kell óbégatni nagyapám, - vigasztalta Jóska. - Tőlem mászhatik most
                        hazáig a Pujkájával, akár a tetü. Megpótolom szívesen a bért, fogja!...
                        Pedig maga kéne tandíjat fizessen, hogy kioktattam lóhajtásból!...</p>
                    <p>Kiemelte a saraglyából kicsi kufferét, kegyes kézintéssel elbocsátotta Ferenc
                        bát s belépett a kapun. Az öreg gyalog vezette tovább Pujkát s fejcsóválva
                        nézegette, hogy jár ki-be a két oldala a veszett nyargalás után.
                        Vissza-vissza pillantott a parókia felé, szabadjára engedve érzelmeit ezzel
                        az ördöggel szemben, akit soha amíg él, a világ minden kincséért se venne
                        fel többet a szekerébe!</p>
                    <p>Jóskát ez nem zavarta. „Megszólalt a réztrombita” kezdetű háborús ének
                        hangjai mellett marsolt föl a papilak dombján s kuffere oldalán ütötte hozzá
                        a taktust.</p>
                    <p>László örömtele meglepetéssel rohant eléje, mikor a harcidalt
                        meghallotta.</p>
                    <p>- Jóska!... Hogy az Isten csudájába érkeztél ilyen korán?... Csak estére
                        reméltem!</p>
                    <p>Nyakába esett, forrón magához ölelte s megcsókolta. Jóska mindezt rövidesen
                        viszonozva, kacagva válaszolt:</p>
                    <p>- Azt majd kérdezd meg Ferenc bától! Megmondtam, hogy négy lóval akarok
                        érkezni. Mivel mélyen rangomon alul próbáltál szállítani, legalább a
                        gyorsaságban ragaszkodnom kellett az elképzelésemhez... Eleget teendő az
                        evangélium parancsának, sokáig békével türtem, hogy ez az őskeresztyén
                        csigának nézze a lovát s megprófétálja temetési menetem tempóját. Pedig
                        elénekeltem neki azt is, hogy: „Ha meghalok, lassú trappban vigyetek”... De
                        nem értette el a célzást. Dicsértem is a Pujkáját, de arra éppen
                        megállította, hogy jobban gyönyörködhessék benne. Vesztére egyszer aztán
                        leszállott, meginstálván, hogy tartsam a gyeplőt meg az ostort, míg a dolgát
                        végzi. Nagy kísértésbe estem, hogy otthagyjam. De ismered nemes lelkemet:
                        megvártam becsülettel a természet örök törvényének betöltését s hogy Ferenc
                        bá fölszusszant, rászóltam szelíden: hamar a saraglyába, tiszteletreméltó
                        őszhaj! Oda, oda, ha itt nem akar éjszakázni! Azzal csaptam is a Pujkára,
                        alig volt ideje az öregnek fölkapaszkodni. Ordíthatott aztán, amíg be nem
                        rekedt. Pujka nekem engedelmeskedett, vagyis az ostornak, amivel elvertem
                        rajta az összes indulókat, amiket ismerek s mikor elfogytak, megismételtem.
                        Így történt ez a kis időspórolás. Hanem a vesém, az odavan!</p>
                    <p>Nyöszörögve összekucorodott, rémítő fintorokat vágva. László bevitte,
                        lefektette a diványra, dörzsölgette a derekát s aggódva kérdezte:</p>
                    <p>- Ne hívjak kenő asszonyt? Itt értenek hozzá!</p>
                    <p>- Bort! - lihegte Jóska, - melyben fölfelé megy a gyöngy, jól teszi. De még
                        jobban teszi, ha gyöngyöstől együtt lefelé megy a bárzsingomba...</p>
                    <p>Ismerte a természetét, csakhamar tisztességesen helyrejött a belső
                        borogatástól.</p>
                    <p>Erre megindult a kérdezősködések kereszttüze. Annyi minden s olyan egyszerre
                        zúdult egyikből a másikhoz, hogy elkezdtek kacagni s ebbe úgy
                        belebolondultak, hogy a könnyük csorgott tőle.</p>
                    <p>Mire este lett, Jóska már mindent tudott László életéről, házáról.
                        Virágosról, meg az egész Mezőségről.</p>
                    <p>Megsétálták magukat a faluban. Megfordultak Dávidéknál, üdvözölték Mandula
                        urat, aki a boltajtóban állt s mivel László gyors fölvilágosítására Jóska
                        hamisítatlan kiejtésű héber áldással köszöntötte. Mandula úr alázatosan és
                        csodálva tessékelte be a boltba, ahol László fülehallatára egy negyedóráig
                        gurguláztak egymásnak héberül, szemkápráztató veszett hada­rás­sal.</p>
                    <p>Mandula úr kilencszer hajolt meg mély hódolattal Jóska előtt, akiről
                        ünnepélyesen kijelen­tette, hogy legalább is az ősei föltétlenül spanyol
                        zsidók voltak.</p>
                    <p>- Még pedig a legelőkelőbbekből, - hagyta helyben Jóska. - Családi hagyomány
                        nálunk, hogy ősöm a szent inkvizíció elől menekült a Pyreneusokon át s meg
                        sem állott Kézdipolyánig, ahol a Székelyföld szerencséjére én is születtem,
                        hosszú vérkeveredések gyümölcseként.</p>
                    <p>László oldalbaütötte, titkon odasúgva:</p>
                    <p>- Még elhiszi, ne bolondozz!</p>
                    <p>Jóska Mandula úr szőrös képéhez nyomta a saját arcát, Lászlóra kacsintva:</p>
                    <p>- Melyikünknek horgasabb az orra? - kérdezte tőle.</p>
                    <p>Mandula úr gyönyörtől reszkető kezekkel töltött a császárkörtéből, három
                        pohárral, kínál­gatván:</p>
                    <p>- Nem pénzért, kérem!... Tessék uraim, ennek a nagyszerű találkozásnak
                        örömére!...</p>
                    <p>- Nem bánom, négyet-ötöt lehet barátságból is - helyeselt Jóska.</p>
                    <p>De már a másodiknál úgy maradt a pohár, fölemelve a kezében s a szája
                        tátva.</p>
                    <p>Szeme a bolt mélyére szegződött, ahonnan most Rákhelke tejfehér arca merült
                        föl a sötétből s kitágult szemei ragyogtak.</p>
                    <p>- Ki ez a keleti tündér?... - kérdezte, a poharat érintetlenül visszatéve a
                        pultra.</p>
                    <p>- Mit akarsz? - szólt rá a leányára Mandula úr, összevont szemöldökkel.</p>
                    <p>- Semmit! - suttogta Rákhel. - Csak benéztem... Láttam az urakat jőni...
                        Kíváncsi voltam, ki ez az idegen úr?...</p>
                    <p>- Nagyon régi ismerős, - mosolygott reá Jóska - feléje nyujtva mind a két
                        kezét. - Jöjjön gyönyörű kisasszony, adja ide a kacsóját, hogy megcsókoljam.
                        Rendkívül emlékeztet az ősanyámra! - fordult Mandula úrhoz áhitatos
                        komolysággal. - Az olyan szép volt Mandula úr, hogy maga Rembrandt festette
                        meg a képét...</p>
                    <p>- Az zsidó volt, az a Rembrandt? - kérdezte Mandula úr enyhülten.</p>
                    <p>- Na de mennyire! - bólogatott Jóska.</p>
                    <p>Rákhel odakígyózott a zsákok között, lomhán rátámaszkodott a legszélsőre,
                        melynek lyukas sarkán át sárga kásaféle folydogált, halomba púposodva s
                        lassan szétterülve a padlón, mintha időmérő homokóra volna. A leány
                        ráfektette mellét, mint valami fedezékre s csak onnan nyújtotta ki Jóska
                        felé a balkezét.</p>
                    <p>Jóska keményen, gyorsan megszorította puha, fehér, mandulaszappanszagú
                        ujjait, hirtelen fordított egyet rajtuk s belecsókolt a tenyerébe, az Énekek
                        Énekének versét suttogva: „Az ő kezei aranyhengerek, melyek befoglaltattak
                        topázba, elefántcsontból való mű, zafirokkal megrakva.”</p>
                    <p>Rákhel bűvölten mosolygott a szeme közé, piros piócaajkai vonaglottak s
                        kimutatta villogó fehér fogsorát. Hirtelen elrántotta kezét, halkan
                        sikoltott s visszaszaladt a zsákok közt a sötétbe.</p>
                    <p>László az utcán zsörtölődve szólt rá Jóskára:</p>
                    <p>- Virágoson nem megy, Jóska, így nekimenni a leányoknak!... Ez különben is
                        kölyök, tizen­ötéves s Jókait falja... Most megbolondítottad!</p>
                    <p>- Nem megy? - kacagott Jóska. - Tizenötéves kölyök?... Ezt hagyd csak reám,
                        Szentlélek lovagja! Biztosítalak, jobban szerette volna a rüfke, ha én
                        vagyok az a zsák, amelyikhez támaszkodott... Nekem elhiheted, többet tud az
                        egyről-másról, mint te...</p>
                    <p>Hirtelen megfutamodott s egy gyermeket emelt föl a porból, aki megbotlott,
                        hasravágódott s markából papírcsomag röpült messze, a sáncba. A gyermek
                        bőgött, megindult az orra vére, azt öklével széttörölte portól maszatos
                        képén. Jóska fölkapta a földről, karjába vette, zsebken­dőjével tisztogatta
                        arcát s tréfálkozva vigasztalta, fütyölve neki, mint a rigó.</p>
                    <p>- Agyonver anyám! - bömbölt a gyermek.</p>
                    <p>- Fiú vagy-e, vagy leány? - kérdezte tőle Jóska, minthogy pendelyben volt s
                        rövidre nyírott koponyájától akármelyik lehetett.</p>
                    <p>A gyermek nagyranyitott félénk szemekkel bámult reá:</p>
                    <p>- Máriskó vagyok. - Aztán megint elbődült: - Hová lett a só?...</p>
                    <p>A só bizony elfolyt a papírzacskóból.</p>
                    <p>- Ne búsulj, Máriskó, - állította talpra Jóska gyöngéden - nesze, itt a pénz,
                        sirülj vissza gyorsan a zsidóhoz, végy másikat.</p>
                    <p>A leányka tenyerén tartva a fényes ezüst koronát, úgy bámult reá, mint valami
                        csodára. Kezecskéje megrándult, talán megégette ez a rettentő kincs. Már
                        messze jártak tőle, mikor fölsikoltva összeszorította a markát s rohanni
                        kezdett a bolt felé.</p>
                    <p>Az az este, amit Arankával és Edithtel ezután eltöltöttek, csupa boldog
                        kacagás volt. Aranka most már nem tudta megvédeni az ünneplő ruháját. Annál
                        rosszabb volt, hogy a lehetőség határáig visszatartotta nevetését. Jóska
                        tréfáinak nem lehetett ellenállani. Mint a leszorított puskapor, robbant ki
                        Arankából a hahota.</p>
                    <p>- Akárcsak a templom kárpitja! - bólogatott Jóska komolyan, mikor Aranka
                        blúza egyszerre elől, hátul, oldalt, mindenütt végighasadt s gombok és
                        gyöngyök pergő-tüze röpködött szerte­szét.</p>
                    <p>Maga Jóska mindig komoly maradt, mikor hatást akart elérni másoknál. Ha a
                        viccnek túl­kényes csattanója volt, mélabús arcot öltött hozzá. Edith nagyon
                        élvezte a dolgot. Az tetszett neki leginkább, hogy Jóska beszédében minden
                        és mindenki megelevenedett a humor arany­nedvében. Mikor Edith kérésére a
                        tanulmányairól beszélt, ősrégi keleti figurák úgy szökken­tek elő odavetett
                        mondataiból, mintha itt sétálgatnának a virágosi utcán s Jóska ötezeréves
                        királyokról tudott olyan intimitásokat mondani, tudományos precizitással,
                        amiktől a történe­lem komoly múzsája hirtelen elfordította fejét, hogy az
                        utókor ne lássa a kacagását.</p>
                    <p>- Magának semmi sem szent! - csóválta Edith rosszalóan a fejét. De a szája,
                        szemei neki is kacagtak.</p>
                    <p>- Ne gondolja, kérem! - védekezett Jóska, szeme mélyén ugráló szikrákkal
                        nézve a leány szemébe. - Csak az igaz, hogy útálom a nagyképűséget. Nem
                        tehetek róla, ha az iskolai könyvekben olvasom nagyjaink dicséretét,
                        bocsánat a kifejezésért, rögtön alsónadrágban jelennek meg a szemem előtt.
                        Kérem, ne haragudjék, de tagadhatatlan, hogy nagyjaink is viselték ezt a
                        ruhadarabot. Előttem csak egy szent van, maga az élet, akár a természetben,
                        akár a lélekben. Én csak azt tisztelem, ami a természetben lelki és a
                        lélekben természetes. Gyűlölöm a hazugságot, Edith kisasszony.</p>
                    <p>- Vannak dolgok, - mondta Edith elkomolyodva - amiket nem kell észrevenni.
                        Persze, hogy mindennek megvan a közönséges és gyarló oldala. De erről meg
                        kell feledkeznünk. Nem mindjárt hazugság, ha a dolgoknak ezt az oldalát
                        egyszerűen elhallgatjuk. Nagy emberek akkor is nagyok maradnak, ha igaz is,
                        amit maga lát rajtuk. Csak a gondolataik, a tetteik maradandók. Az a
                        bizonyos ruhájuk régen elporladt, de a lelkük él...</p>
                    <p>- Persze, hogy igaza van - helyeselt Jóska. - De éppen ezt nem akarják
                        engedni a tanár urak, meg a politikusok, meg a papok. Élettelen szoborrá
                        teszik őket, hogy ne hathassanak. Frázisok­ba burkolják. Amit én csinálok,
                        csak arra való, hogy ezekkel a szobrokkal szemben a mindennapi emberi lényük
                        jelenjék meg. Azt hiszem, ez a gondolataikat, a lelküket is inkább
                        megérteti. Nekem éppen az tetszik az emberben, hogy mer és tud nagyot,
                        szépet gondolni és cselekedni, dacára annak, hogy testileg nem egyéb egy
                        félmázsa rothadó húsnál. De bolond, aki megveti, vagy elfelejti, vagy
                        szégyeli ezt az állapotot. Szerintem az anyagcsere van olyan magasztos, mint
                        az Ember Tragédiája. Minden egyformán kicsi vagy nagy, ahogy vesszük és az
                        életet csak akkor lehet élvezni, ha szeretjük, ahogy van. Mandula Rákhelnek
                        nemcsak a tenyerét csókoltam meg, ahogy ez a szent botránkozó hiszi, -
                        mutatott Lászlóra - hanem a lelkét is. Mert akármilyen a lelke, de ott volt
                        a tenyerén.</p>
                    <p>Hirtelen elkacagta magát, tréfásan letörölt a kezével egy láthatatlan táblát,
                        mintha mindez csak ostoba irka-firka lett volna s megkérdezte Edithtől, hogy
                        a virágosi gyermekek ismerik-e a „stul, stül” képző használatát?</p>
                    <p>- Hogyne ismernék - mondta Edith. - Miért kérdi?</p>
                    <p>- Mert a multkor a püspök úrral Kalotaszegen járva, az egyik iskolában éppen
                        azon kaptuk rajta a tanítót, hogy ezt tanítja. Mindjárt ki is adta a
                        parancsot magyarázat után, hogy min­denki írjon egy példát a „stul” képző
                        használatáról az irkájába. Az egyik gyermek csakhamar nyujtotta az ujját,
                        hogy ő már megírta. Na, olvasd fel szépen, hogy a püspök úr is hallja,
                        milyen ügyesen alkalmazod! A gyermek nekifohászkodott s fölolvasta: „Pista
                        földobta a labdát a csűr tetejére s túl leesett”.</p>
                    <p>Erre ismét kacagni kellett s az este vidám hangulatban folyt tovább és
                        fejeződött be.</p>
                    <p>Hazamenet, a holdvilágos úton a Prikulics dülingézett szembe velük. László
                        két-három szóval figyelmeztette rá Jóskát, miféle. A Prikulics rendes
                        szokása szerint most is latinul szólott hozzájuk:</p>
                    <p>- Maecenas, atavis edite regibus...</p>
                    <p>Jóska rögtön a hagyományos fordítással válaszolt:</p>
                    <p>- Te engem megvacsorálsz? És ti madarak, egyetek a királyokból!</p>
                    <p>A Prikulics kimeredt szemekkel, tátott szájjal csodálkozott reá, valami régi
                        emlék mozdul­hatott zavaros agyában. Vonítva fölkacagott, futásnak eredt s
                        hallatszott, ahogy végigröhög az utcán.</p>
                    <p>Otthon, vetkőzés közben, Jóska ásítva szólt Lászlóhoz:</p>
                    <p>- Édes leány ez az Edith, úgy-e?</p>
                    <p>- Az, de nem Rákhel!... - mondta László komolyan.</p>
                    <p>- Pedig neki is tenyerén van a szíve - mosolygott Jóska.</p>
                    <p>- Hogy érted?</p>
                    <p>- Láttam, amikor neked nyujtotta... Disznóság, hogy titkolódzol előttem!</p>
                    <p>- Kérlek - hebegte László. - Ez nem... Ez komoly dolog... Ez nem tartozik
                        ide...</p>
                    <p>- Én helyeslem - jelentette ki Jóska nagy természetességgel. - Teljesen neked
                        teremtette az Isten. Még a szemetek is egyformán jár. Ha szólsz valamit,
                        Edith tudtán kívül rábólint. Nagyon intelligens és csupa szív, a hangja
                        rezgéséből hallani. Igazán nincs miért szégyelned!</p>
                    <p>- Nem is az... Nem is azért!... - mormogta László, fel-alá járva a szobában.
                        - De tudod, nagyon nehéz dolog ez, András miatt. Az ő menyasszonya volt,
                        hiszen emlékszel?</p>
                    <p>- Az nem számít - legyintett Jóska. - Lehetett, amíg téged nem ismert. Attól
                        fogva csak egy nagy hazugság volt. Andrásnak az a másik való, az az
                        Aranka... Jószívű szőke tehén, kár hogy így epekedik magában!...</p>
                    <p>- Nagyon tisztességes, jóravaló, komoly asszony - vágott közbe László, szinte
                        ingerülten. - Te mindenről olyan meztelenül beszélsz! Tiszteletet érdemel, ő
                        mondta meg Andrásnak ezt a dolgot is s ő akadályozta meg, hogy bánatában
                        elzülljön.</p>
                    <p>- Hát mondtam, úgy-e? - válaszolt Jóska, kifelé fordítva a tenyereit.</p>
                    <p>- Nem, nem úgy, ahogy te gondolod!... Irántunk való szeretetből és András
                        iránti szánalomból tette, nem törődve a saját magára háramló hátrányokkal.
                        Kérlek, az én kedvemért tiszteld és becsüld ezt az asszonyt!</p>
                    <p>- De mennyire tisztelem és becsülöm! - ásított Jóska, magára húzva a paplant.
                        - Te álomlovag, te mesehős!... Becsületemre mondom, rendkívül nagyra
                        becsülöm ezt a kövér nőt, hogy megszabadította Edithet Andrástól és
                        helyetted kitátotta a száját... Ismerlek én, fiam, azt is tudom, hány sing a
                        hurkád, ahogy kies szülőföldemen mondják. Betéve tudom, könyv nélkül,
                        hallgass ide! Ahogy én ma a te Edithedet megismertem, biztosan így szólt
                        hozzád: Mondjunk le egymásról, nemes lovag! És te bizonyára így válaszoltál:
                        - Ez az egyetlen becsületes és hozzánk illő cselekedet, ó, szép hölgy!</p>
                    <p>- Nem szoktunk ilyen kifejezéseket használni - tiltakozott László
                        bosszúsan.</p>
                    <p>- Egyébként?...</p>
                    <p>- Egyébként így volt - vallotta be László s kénytelen volt elkacagni magát. -
                        De ha ezért kicsúfolsz minket, hitvány kutya vagy!</p>
                    <p>- Lacikám, tudod, hogy téged tartalak korunk legnagyobb filozófusának, akivel
                        csak engem lehet összemérni, természetesen a keleti nyelvekben... Megmondtam
                        ma Edithnek, hogy én sohase csúfolkodom, csak szeretem az igazságot. Ó, nagy
                        ember, hogy csúfolkodhatnék én veled?... Tisztellek és csodállak, noha úgy
                        veszem észre, alsónadrágban sétálsz az ágyam előtt.</p>
                    <p>- Szemtelen disznó! - kacagott fel László, beugorva a paplan alá. - Aludjál
                        jól és legalább ebben a szent épületben álmodjál tisztességeseket...</p>
                    <p>- Tudod, hogy önzetlen barátod vagyok, még álmomban is. Te csak sétálj
                        Edithtel, fenkölt szavakat váltva, valami tündérerdőben. A többit majd én
                        hozzáálmodom.</p>
                    <p>Aranka és Edith lázban égtek a lelkészi kurzus előkészületei miatt. Nyolc pap
                        jelentette be jövetelét s őt papné is. Az iskola nagytermét Edith
                        zöldágakkal és virágokkal díszítette föl, amiket a gyermekekkel hozott az
                        erdő széléről. A másik iskolateremben lesz a közös étkezés. A papnékat
                        Aranka egyik szobájában fogják elszállásolni, a papokat pedig a parókián, ők
                        maguk a földön fognak aludni szalmazsákon, az ágyakat a vendégasszonyoknak
                        állították be, Miklós árvánhagyott nyoszolyájával együtt. A két legfiatalabb
                        a vendégek közül is a földre kerül, de matracra és selyempaplanokat kapnak
                        kárpótlásul, amiket Aranka jobb idők számára őrzött eddig a stafirungos
                        ládájában. A tiszteletes uraknak Dávid finom illatos szénát hordott fel a
                        parókiára, Kati pedig háziszőttes lepedőket, varrottas párnákat, puha
                        pokrócokat.</p>
                    <p>A falu tele lett izgalommal, mert ilyen dolog nem történt itt soha. Három
                        napig fog tartani, ahogy a tiszteletes úr kihirdette a templomban s minden
                        reggel és este más-más lelkész tart istentiszteletet. Csak attól félnek
                        némely öregebb gazdák, hogy ekkora papcsődület valószínű­leg esőt hoz, ha
                        ugyan nem jeget, holott száraz idő kéne, mert szénagyüjtés ideje van. Mások
                        úgy vélekednek, kocsmai elmélkedések közben, hogy alighanem valami nagy baj
                        történhetik künn a világban, hogy ezek a papok három napig akarnak
                        tanakodni. Vannak rosszakaratúak is, akik azt rebesgetik, hogy új terheket
                        akarnak kitalálni, amit a nép nyakába rójjanak, mert a pap zsákja
                        tudvalevőleg feneketlen. A vitában mégis a presbiterek győznek, erősen
                        állítván, hogy a papok tanulni jőnek a mi tiszteletes urunktól, mert ha a
                        legfiatalabb is közöttük, a tudománya olyan, mint a tenger s a papok úgy
                        néznek reá, mintha máris püspökük lenne. Ez tetszik a falunak, büszkén
                        felvetik rá a fejüket s megállapítják, hogy Virágos a legkülönb eklézsia a
                        Mezőségen. Sok szó esik a görbeorrú pápaszemes tudósról is, mármint
                        Jóskáról. Mért, mért nem, az a meggyőződés alakul ki róla, hogy csak teszi
                        magát, amikor magyarul beszél, valahonnan messzeföldről jött, főtanár s
                        lehet, hogy a német császár küldte ide, meg­mondani a papoknak, hogy akarja
                        elrendezni a világot a háború után. Látszik, hogy nagyúr, csak az affélék
                        tudnak ilyen tréfásan, huncutul beszélgetni a falusi emberrel, mint ez.
                        Minden­ki­vel szóbaáll, megkacagtatja a fehérnépeket s cukrot vesz a
                        gyermekeknek Mandula boltjá­ban.</p>
                    <p>Jóskának nem volt nyugta, az bizonyos. Minden házat látni akart, mindenkinek
                        tudni kívánta ügyét-baját, nem nyugodott, amíg - persze Dávid kalauzolásával
                        - Lászlót ki nem cipelte a földjeire s tisztába nem jött a falu
                        birtokviszonyaival. Meglátogatta az intézőt is, aki hasát fogta a vicceitől
                        s rákényszerítette az intézőnét, hogy egyfolytában tízpercig kacagjon. Az
                        erdőről csokrot hozott, külön Arankának s külön Edithnek. Harmadnap pedig
                        azzal állott elő, hogy át akar sétálni Andráshoz.</p>
                    <p>László a betérőig kísérte el, megmagyarázva neki az utat. Hiába, még most nem
                        volt tisztában vele, hogy fog az András szeme közé nézni. Jóskának azt
                        mondta, nem hiszi, hogy András átjöjjön a kurzusra. Ez elég kellemetlen
                        lesz, mindenféle magyarázkodásra ad okot, de nem tud mit csinálni és Edith
                        sem tudott ebben tanácsot adni neki.</p>
                    <p>Jóska csak befelé mosolygott s fütyörészve elindult Tóvölgynek.</p>
                    <p>Andrást úgy találta, hosszas keresgélés után, a kertje tetejében álló diófa
                        alatt heverve. Üres tekintettel bámult maga elé.</p>
                    <p>- „Ez az élet nem nagy dolog, egyet forog, kettőt forog...” - köszöntött rá
                        Adyval.</p>
                    <p>András a fölszabadulás ordításával ropogtatta Jóska csontjait a karjai
                        között.</p>
                    <p>- Hogy az Isten áldjon meg, Jóska!... Hogy tudtál idetalálni?...</p>
                    <p>- Csak úgy, az orrom után, komolyan mondom. Megszagoltam a bánatodat. Májadba
                        ment a nyíl, úgy-e, vén medve? Adsza, hadd rántom ki!...</p>
                    <p>- Már elszívogattam! - nyögött András. - Nagy marha voltam én, hallod-e?
                        Pedig csak az történt, ami helyes és magától értetődő. De hát fáj, egye meg
                        a fene, fáj, na!...</p>
                    <p>- Jobb egy nappal hamarabb, mint egy perccel később, ahogy a csíki székely
                        mondta, mikor elment az orra előtt a vonat, amire egy egész napig várt
                        pedig, hogy le ne késse. A te vonatod azonban még nem ment el, azt hiszem.
                        Ez, tudod, a gyorsvonat volt, nem való a mi fajtánk­nak, testvér. Jobb a
                        személy, amelyik nem fütyöl el a mi állomásunk mellett. Várd csak meg
                        szépen.</p>
                    <p>- Rájöttem én is - dörmögte András, egy fűszálon futkorászó hangyát figyelve.
                        - Tulajdon­képpen így is van mit köszönnöm az Istennek: két esztendeig
                        lehettem a közelében...</p>
                    <p>Jóskára emelte, aztán lehorgasztotta fejét, szemei megfényesedtek.</p>
                    <p>- Hát igen - bólogatott Jóska. - Igazad van. Én is azt mondom, légy hálás,
                        örvendj neki, hogy szép volt, jó volt, addig volt a tiéd, amíg nem láttad
                        papucsban és alsószoknyában. Mondom neked, ők mind szebbek s kívánatosabbak,
                        amíg el nem érjük őket. Remélem, azért nem haragszol rájuk, András?...</p>
                    <p>- Nem, nem - ütögette tenyerével a földet a mackó. - Csak mégis, úgy
                        szeretném, hogy egy darabig ne kelljen látnom őket... Nem akarom zavarni a
                        boldogságukat...</p>
                    <p>- Ezt nem jól gondolod. Szembe kell nézni az élettel, öregem. Elhatároztam,
                        hogy a kurzusra magammal cipellek. Ide hallgass, értsd meg, hogy
                        mindenképpen el kell jönnöd! Először is érettük, mert ha nem leszel ott,
                        mindenki arra a leányra fog bámészkodni s az ostoba kérde­zős­ködésükkel
                        megölik. Lászlót is éppen most, mikor a hitelét, tekintélyét kell
                        megalapítani a környéken, pletykába kevernéd a távolléteddel. De magadért
                        is, komám, örökre úgyse kerül­heted őket s az első találkozáson
                        legkönnyebben most eshetsz keresztül, egy csomó idegen pofa között. Most
                        lehet sablonokkal túljutni a nehezén... Az ördög vigyen el! Ne prédikáltass
                        már tovább! Ha van valami abban a tökben a válladon, eljössz. Ne felelj
                        most, van időd, mert estig vagy holnap reggelig úgyis a nyakadon leszek.
                        Gyere, mutasd meg a falut!</p>
                    <p>Sétaközben Szilveszter úrral találkoztak, aki lóháton jött valahonnan
                        hazafelé. Ahogy meg­látta őket, odaugratott s leszállt a nyeregből. András
                        bemutatta neki Jóskát.</p>
                    <p>- Szervusz - mondta Szilveszter úr, grimászkodva a monokli miatt. - Nagyon
                        örvendek.</p>
                    <p>- Újabban van egy olyan, - mutatott rá Jóska a monoklira - amelyik
                        pneumatikusan odaillesz­kedik s nem kell fancsali képeket vágni. Ha akarod,
                        küldök neked hazulról...</p>
                    <p>Szilveszter úr egy pillanatig meghökkenve kapta föl a fejét. András is
                        Jóskára nézett, hogy mi ez? Az úr sértést szimatolt a levegőben.</p>
                    <p>- Csak azért mondom, - folytatta Jóska rendületlenül - mert széparcú férfi
                        vagy, nemes vonások, a származás fénye... Kár elrontani, ha nem muszáj!</p>
                    <p>- Kérlek, kérlek - bizonytalankodott Szilveszter úr. - Mindenesetre köszönöm,
                        érdeklődni fogok.</p>
                    <p>- Pompás ló - lépett oda Jóska, megveregetve a sárga nyakát. - Apám, tudod,
                        az alsó- és felsődésházai Désyek közül, szenvedélyes lótartó volt.</p>
                    <p>- Az alsó- és felsődésházai Désyek közül származol, kérlek? - érdeklődött
                        Szilveszter úr fölcsillanó szemmel. - Hisz akkor távoli rokonok vagyunk! Az
                        én egyik öreg nagynéném a pusztakaláni Szilveszterek közül, egy désházai
                        Désyhez ment feleségül.</p>
                    <p>- A Pista bácsihoz, ha jól tudom? - bólintott Jóska.</p>
                    <p>- Lehet!... Lehetséges... Rémlik, hogy tényleg a Pista bácsihoz!...</p>
                    <p>- Persze, hogy a Pista bácsihoz! - csapott a homlokára Jóska. - Nagybirtokos
                        Szolnokdoboká­ban... Az ő anyja meg bárónő volt, Vogelberg leány.</p>
                    <p>- Az az, Vogelberg... vagy valami másféle berg... Legyen szerencsém ebédre,
                        kérlek! Hozzád is, András! Jól fog esni, ha kissé felelevenítjük a családi
                        emlékeket!</p>
                    <p>- Köszönjük, ott leszünk! - vágott rá Jóska azonnal.</p>
                    <p>- Nem is tudtam, hogy ilyen nagy rokonságod van! - csodálkozott András, mikor
                        Szilveszter úr ellovagolt s ők továbbsétáltak.</p>
                    <p>- Én se tudtam - védekezett Jóska. - Fő, hogy ez a majom tudja.</p>
                    <p>- Hát csak úgy kitaláltad?</p>
                    <p>- Nem egészen. Hallottam valami efféléket az anyámtól, de az ördög tudta, mi
                        hogy áll belőle. Nem baj, ő se biztos benne... Majd megszőjjük ketten, ő a
                        hiúságával s én a fantáziámmal. Remélem, egy jó ebédet könyököltem ki,
                        öregem?... Az igazat megvallva, ahogy szétnéztem a barlangodban, nem sok
                        reményem volt a koszthoz...</p>
                    <p>András kacagott.</p>
                    <p>- Rajtad nem lehet segíteni, átkozott léha fickó! De abban igazad van, hogy
                        Szilveszternél jobb ebéd lesz, mint nálam. Nekem egy falusi vénasszony főz,
                        maholnap el se tudom képzelni, milyen lehet az étel, ha nem kozmás.</p>
                    <p>Szilveszter úr ebédje csakugyan elsőrendű volt s a borai nehezek és kitűnők.
                        Úgy megkenték a gondolatok kerekeit, hogy délután négy óra fele a rokoni
                        kötelékek szálai az osztrák bárónőn keresztül sejtelmes csillogással kezdték
                        körülfonni magát a császári házat...</p>
                    <p>- Tudsz-e ferblizni? - kérdezte Szilveszter úr, mikor alkonyodott.</p>
                    <p>- Magyar embertől ilyent kérdezni becsületsértés! - pattant fel Jóska. - A
                        csendes ferblit honfoglaló Árpád hozta Ázsiából. Én keleti historikus
                        vagyok, ősi forrásokból tudom. Már Bölcs Leó említi Krónikájának tizedik
                        fejezetében, de megtalálható Ibn-El-Adid arab történet­író Adalékjaiban is,
                        valamint néhány perzsa forrásban...</p>
                    <p>Szilveszter úr kitátotta a száját, úgy csodálkozott:</p>
                    <p>- Ne mondd!... Sohase hallottam...</p>
                    <p>- A bécsi titkos levéltárban őriznek egy krónikát, melyben írva található,
                        hogy Árpád és a hét vezér csendes ferblin nyerte el Szvatopluktól
                        országát.</p>
                    <p>András morogva csóválta fejét, de Szilveszter úr szédült áhítattal rikkantott
                        föl:</p>
                    <p>- Hogy te miket tudsz! Hát az hogy volt?...</p>
                    <p>- Az úgy, - adta elő Jóska mély komolysággal - hogy Árpádék mikor látták: nem
                        volna lovagias dolog erre az ellenségre fegyverrel menni... Tudod, a
                        lovagiasság magyar erény, főképpen a tősgyökereseké, amilyen te is vagy, meg
                        én is... Hát szóval azon tanakodtak, hogy győzhessenek felette fegyver
                        nélkül s azt kérdezték: tudsz-e ferblizni, Szvatopluk? - Kicsit, - mondta
                        Szvatopluk zavart szemhunyorítással, mert tanulta volt egy Árpádék előtt
                        arra kalan­dozó csapattól, amint írva vagyon Bölcs Leó említett művében is.
                        Azt hitte szegény, hogy a magyarral le lehet ülni csendes ferblire. - Jó, -
                        mondták neki Árpádék - de a tét az országod, ha nyerünk, miénk. Ha te
                        nyersz, adunk neked egy hordó aranyat. - Így aztán ráállt. Reggelre vége
                        volt, annyit vesztett, hogy tíz ország is ráment volna. Hát azóta minden
                        magyar ember tud ferblizni...</p>
                    <p>- Hm, - elmélkedett Szilveszter úr. - De ez kemény csata lesz, ha mi, magyar
                        a magyarral ülünk hozzá. Mibe játszunk?</p>
                    <p>- Ha én nyerek, - csapott le rá Jóska - megcsináltatod az András házának
                        fedelét, mert gyalázat, hogy néz ki! Ne felejtsük a kerítéseket se, azokat
                        is helyre fogod állítani. És a kepét ebben az évben duplájára emeled!</p>
                    <p>- Nem rossz, nem rossz! - kacagott Szilveszter úr. - Ezeket úgyis
                        megígértem.</p>
                    <p>- Meg vagy tízszer - mondta Jóska.</p>
                    <p>- Húszszor - vágott közbe András.</p>
                    <p>- Jó, jó - hebegett Szilveszter úr. - Legyen! S ha én nyerek, te mit
                        adsz?</p>
                    <p>- Bölcs Leó említett krónikáját eredetiben. Valamint...</p>
                    <p>- Menj a fenébe! - kacagott fel Szilveszter. - Sze’ az eredetije nem a
                        tied!</p>
                    <p>- Gondoltam, megszerzem valahogy. Hát akkor fölírjuk az adósságot s majd, ha
                        egyetemi tanár leszek, megfizetem. Kötelezvényt is adok s András aláírja,
                        mert nincs egy vasam se. De ne aggódj, nem fogsz nyerni.</p>
                    <p>- Azt meglátjuk, azt meglátjuk! - kiáltott föl Szilveszter úr, előragadva a
                        kártyát valahonnan s izgalommal kezdte keverni.</p>
                    <p>Éjfélre az összes fordulókat elveszítette. Ekkor ordítani kezdett:</p>
                    <p>- Hé, aki a konyhában van!... Cigányt ide, meg leányokat!...</p>
                    <p>De András felállott.</p>
                    <p>- Bocsánatot kérek, én hazamegyek. Reggel templomozásom van, józan akarok
                        maradni...</p>
                    <p>- Ahá, - kacagott Szilveszter úr - az a multkori asszonyság, úgy-e?</p>
                    <p>András elvörösödött:</p>
                    <p>- Hagyd csak, kérlek!... Nem tartozik ide!... Köszönöm a vacsorát, jó
                        éjszakát kívánok.</p>
                    <p>- De te csak nem méssz?! - fordult Szilveszter úr Jóskához. - Remélem, nem
                        fogsz meg­sérteni?... Rokonok vagyunk, vagy mi?...</p>
                    <p>Jóska hunyorított András felé s megadással mondta:</p>
                    <p>- Feláldozom magam.</p>
                    <p>A kurzusra mindenki eljött, aki ígérkezett. Eljött András is. Igaza volt
                        Jóskának, sokkal könnyebb így mások között találkozni Edithtel és Lászlóval.
                        Mind a hárman uralkodtak magukon. Váltottak néhány csendes szót. Aztán
                        elvegyültek a többiek között.</p>
                    <p>A megnyitót László tartotta. Üdvözölve a megjelenteket, fölvetette a kérdést,
                        hogy vajjon a jelen pillanatok alkalmasak-e a későbbi teendők feletti
                        elmélkedésre, hogy az égő házban lehet és szükséges-e a jövendő feladatait
                        fontolgatni! Igen, felelt reá, mert egy olthatatlan erős meggyőződés késztet
                        erre, az a hit, hogy ezt a földet, amellyel életünk és hivatásunk
                        elválha­tatlanul összeforrott, az Isten meghagyja nekünk. Akkor pedig
                        missziónk van itt, amelyre rákészülni most van a legfőbb ideje. Ha Ezékiel
                        próféta a fogságban is a feldúlt távoli temp­lom helyreállításáról szőtte
                        álmait, nekünk, akiknek még a talpunk alatt van a mi földünk, nemde
                        százszorta inkább kell törődnünk a mi Sionunk helyreállításával? Előttünk
                        egy nagy belső reformáció áll, mellyel a fölzaklatott, árkából kivetett
                        életért kell visszatérítsük a gyógyulás, a békesség, a szeretet
                        medrébe!...</p>
                    <p>- Szépen beszél, - mormogta Bekecs Péter tiszteletes úr, a mezővásáriak
                        papja. Keménykötésű pirosarcú ember, tüzes gazda, aki híveinek abban akart
                        példát mutatni, hogy a legszebb ökrei vannak. - Szépen beszél, - ismerte el
                        bólogatva - gazdasági megújulásra van szükségünk!</p>
                    <p>- Az új reformációt - folytatta László rápillantva - nem lehet felülről
                        diktálni, hanem csak alulról kiépíteni.</p>
                    <p>- Ez a helyes! - ütött öklével az asztalra Szabó Árpád füzesi tiszteletes úr.
                        - Mit diktálnak nekünk onnan felülről, a központból? Mi ismerjük a népet,
                        nem a püspök, meg a teológiai tanárok!</p>
                    <p>- Csak buzgó, öntudatos gyülekezetek tehetik élővé az anyaszentegyházat -
                        jelentette ki László. - Nem elégedhetünk meg azzal, hogy a háború után
                        reánk, mint szegény megfogyat­kozott egyházra, néma tengődés várjon, hogy
                        örüljünk, ha éppen élhetünk. Talán vannak akik úgy gondolkoznak, hogy
                        körülményeink között hagyjunk fel a messzemenő tervekkel, a nagy álmokkal,
                        az oknélküli erőlködéssel, vonuljunk vissza csendes romjaink közé és
                        vegetáljunk jelentőség nélkül, amíg lehet!</p>
                    <p>- Pedig olyanformán lesz - sóhajtott a maradéki pap, Szekeres Mihály.</p>
                    <p>- Sőt tán úgyse - tette hozzá Imre János, a Salamon templomának restaurálója.
                        - Pusztulunk, veszünk!</p>
                    <p>- Én azonban azt felelem erre - mondta László -: soha! Egyszer már efféle
                        feleletet adott a jövendő kérdésére az egyház, a fegyvertelen elnyomatás
                        ólomsúlya alatt s még ma is ennek a következményeit, halálos igézetét
                        hordozzuk. Nem egyezhetünk bele a saját halálunkba. Reánk óriási feladatok,
                        végtelen jelentőségű hivatás vár. Nem csak az, hogy sebeket kell kötöz­ni és
                        romokat kell újjáépíteni, hanem új népet kell nevelnünk a Krisztus
                        számára!</p>
                    <p>Kipirult, a szeme csillogott, ihletben lángolva nézett szét barátain.</p>
                    <p>A papnék tapsoltak, gyönyörködve nézték szép lelkes fiatalságát. Edith szeme
                        ott függött az arcán, biztatva. Szája mozgott, önkéntelenül mondta utána a
                        szavakat.</p>
                    <p>Meggyes Károly, a kővári tiszteletes és Bakó Gyula, a mezőbereki kolléga
                        egyszerre szóltak közbe:</p>
                    <p>- Ideálizmus!</p>
                    <p>- Megmondom azt is, - fordult oda László - hogy mit kell tennünk. A nép
                        között kell erős, viruló gyülekezeti életet teremtenünk, melynek keretében
                        az itthonmaradottak, a harctérről hazajövők és rokkantak egyaránt helyet
                        találjanak, hozzájuk illő munkát és feladatokat. Nemes gyülekezeteket kell
                        tisztítanunk a mostaniakból, hogy a számban való megfogyat­kozást erkölcsi
                        súllyal töltsük ki. Aki ennél kevesebbet akar, kétszeresen áruló: hazaáruló
                        és a Krisztus árulója!</p>
                    <p>Az utolsó szavakat már kiáltotta. Erre a kiáltásra néma csend válaszolt. A
                        hallgatókban bennerekedt a szó, megrendülve néztek reá. Kemény beszédek
                        ezek, kicsoda hallgathatja ezeket?...</p>
                    <p>- Kedves testvéreim - szállt le László a hangjával, egyszerre szelíden,
                        melegen szólva a szívükhöz. - Mindez lehetne fiatalos nagyotmondás, üres
                        szó, ha nem tudnám, hogy megvan a lehetősége és biztosítéka, itt, közöttünk.
                        Van egy erő, amelyet a mi egyházunk elejtett, nem gyakorolt, nem helyezett a
                        legelső sorba. Mi itt a Mezőségen, kicsi falukban, kivetve a világból, tele
                        nélkülözéssel, árván, elhagyatva, a lelki elsüllyedés ezer kísértése között,
                        az élet durva ütései alatt, csalódva önmagunkban és híveinkben, olyanok
                        vagyunk, mint a tévedező gyermekek, akik nem tudják, hogy varázsvessző van a
                        kezükben, melynek érintésére meg­nyílik a boldogság kastélyának kapuja. Ez a
                        varázsvessző a mi barátságunk, az egymásiránti szolgatársi és emberi
                        szeretetünk. Miért vagyunk letört, szomorú emberek, miért sóvárgunk el a
                        falunktól, a városi élet külsőségei után epekedve, miért nem bízunk a
                        népben, miért tartjuk azt, hogy a paraszt komisz, miért tudjuk csak dorgálni
                        a bűnt és nem gyógyítani, miért csüggedtek, fáradtak a mi asszonyaink, miért
                        néznek reánk úgy az itteni urak, mint csupán ivópajtásnak alkalmas emberekre
                        s nem lelki vezérekre?... - Szétnézett, elnémulva.</p>
                    <p>A fejek mind lehajoltak. Ezek a szavak itt is, ott is nyílként találtak.
                        Igen, ilyenek voltak ők: belefáradva a küzdelembe, megkeseredve a
                        szegénységben, áhítozva a város után, kiábrán­dulva a népből, csak a rosszat
                        látva s a feledést borban, kártyában vagy a paraszti gazdálkodás közönséges
                        teendőiben keresve.</p>
                    <p>- Pedig mi nem ilyenek vagyunk, a lelkünk szerint, igazán - végezte be
                        László. - Ez csak addig van így, amíg külön-külön viaskodunk az élettel, a
                        kísértésekkel, a világgal. De ha egyszer összefogunk, mint barátok,
                        kicseréljük a gondolatainkat, megismerve a bajokat, közösen igyekszünk
                        egymáson és híveinken segíteni, mi, akik egy lelki anya tejét szoptuk,
                        egymás között keressük lelki felüdülésünket, szórakozásunkat, örömeinket is:
                        ebben a baráti szövetségben adatik nekünk a kegyelem, hogy újjá legyünk mi
                        magunk is és újjá teremtsük gyülekezeteinket. Hálásan köszönöm nektek, hogy
                        hívó szavamra, a legfiatalabb, legtapasz­talatlanabb testvér hívó szavára
                        eljöttetek ide. Ez mutatja, hogy a vágyakozásunk közös és áldás van rajta.
                        Testvéreim, alakítsuk meg a mezőségi lelkészek baráti szövetségét!...</p>
                    <p>A beszédnek nagy és őszinte hatása volt. Mind odafutottak Lászlóhoz,
                        szorongatták a kezét, aztán mintha csak most ismernének egymásra,
                        paroláztak, ölelkeztek. Elfelejtették kétségei­ket, kritikájukat,
                        elfelejtették, hogy Lászlóban valamikor betolakodott kémet láttak. Az ünnepi
                        hangulatban egyszerre lehetségesnek tűnt föl előttük, amit ez az idealista
                        fiatalember szuggerált nekik. A jég mindenesetre meg volt törve. A kurzus
                        bensőséges baráti hangulatban folyt le. Sok szép és nagy kérdés került
                        szőnyegre, amit eddig ott hordoztak a lelkükben, mint fel-felcsillanó
                        lehetőséget, de aztán csüggedt kézlegyintéssel engedtek ismét eltűnni, mint
                        hiú ábrándokat. Az ifjú nemzedék nevelése, az elkallódásra ítélt fiatal
                        paraszttehetségek kieme­lése, taníttatása, segélyezése, az egyházközségek
                        történetének, állapotának számbavétele, a gyülekezetek között rendezendő
                        látogatások, a lelkipásztorok életének elmélyítése, baráti találkozások, az
                        egymáson való anyagi és lelki segítség módjai: mind olyan kézzelfoghatókká,
                        természetesekké és könnyen megvalósíthatókká bomlottak ki a szemük
                        előtt.</p>
                    <p>Csoda is történt, mert Bekecs Péter mezővásári tiszteletes úr a népi
                        tehetségek kiemelése és taníttatása céljára száz koronát vett ki a
                        bugyellárisból s odatette az asztalra, szerény kezdet­nek, amint mondta. Ez
                        az összeg harmadnapra ezer korona lett.</p>
                    <p>Amitől László legjobban félt, az sikerült legszebben. A két tudományos
                        előadás, amelyet ő és Jóska tartottak, megbeszéléssel egybekötve. László
                        arról beszélt, hogy mi haszna van a lelki­pásztornak a filozófiából? Mint
                        öntudatos lelkivezérnek, aki híveit a támadó világnézetek és felekezetek
                        harcában meg akarja tartani s lelkileg föl akarja fegyverezni, akinek a
                        hitet össze kell kötnie a kultúrával, nélkülözhetetlen a filozófiai
                        képzettség. Mindjárt ismertette is nagy vonásokban azokat az alapvető
                        igazságokat, amiket a filozófia nyujt a lelkipásztornak, Jóska viszont arról
                        tartott ragyogó előadást, hogy a nép mai hitvilágában miképpen lehet
                        megtalálni az ősi vallások csíráit és hagyományait, hogyan olvadtak bele s
                        alakultak át a keresztyénség­ben a pogány misztériumok színei és
                        cselekményei, hogy lehet ebből megérteni a keresztyén egyház felekezeti
                        szétágazását s miképpen kell a lelkipásztornak a tiszta evangéliumot
                        kivá­lasz­tani és érvényesíteni ebből a nagy rétegeződésből?...</p>
                    <p>A teológiáról rég kikopott embereket megragadta az előadók világos, érdekes
                        és újszerű tudománya. Mindketten értettek hozzá, hogy foghatóvá,
                        tapinthatóvá tegyék az elvontságokat. Az előadások után kérdésekkel
                        ostromolták őket, buzgón jegyeztek, könyvcímeket írtak föl, egy megindítandó
                        tudományos lelkészi könyvtár érdekében memorandumot szerkesztettek a
                        főhatósághoz s valamennyien úgy érezték s ezt ki is mondták, mintha
                        köszörűkővel fényesí­tették volna ki rozsdafoltos elméiket. Igazi lelki,
                        szellemi fürdő volt nekik ez a három nap.</p>
                    <p>A papnéknak külön megbeszélésük is volt Arankánál. Itt akaratlanul Edith
                        kezébe került a vezetés. Miben segíthetnek férjeiknek az egyházi munkában?
                        Ez volt a kérdés. Az asszonyok hevesen vitatkoztak. Eleinte az a felfogás
                        uralkodott, hogy mint háziasszonyok és anyák, minden kötelességüket
                        teljesítették. Edith tudta, hogy ebben a társaságban hajszálon függ minden,
                        könnyen megsértődnek, hamar a szeme közé vágják, mit ért ő ezekhez a
                        dolgokhoz? Azt a taktikát követte, hogy a Lászlóval folytatott
                        beszélgetéseket, tervezgetéseket kérdés alakjában tette föl nekik: mit
                        gondolnak, ezt vagy azt nem lehetne-e megcsinálni? Hogy lehetne megtanítani
                        előbb a gyermekeket, aztán az ifjúságot, aztán mind a híveket szépen
                        énekelni? - Lelkem, Piroskám, - mondta az egyiknek - neked gyönyörű hangod
                        van, igazán kedves volna, ha ezt a tehetségedet erre használnád. - Hogy
                        lehetne fölvenni a szegények, betegek és árvák gondját? - Tudom, Esztikém, -
                        fordult egy másikhoz - hogy híres vagy a jó-szívedről, minden beteg
                        asszonynak levest küldesz s az újszülötteket ellátod ruhácskával. Te is, meg
                        te is, jól tudom, meglátogatod a beteg asszonyokat s az árva gyermek nem
                        mehet el a konyhádról éhesen. Mindezt lehetne közös megbeszélés szerint,
                        egyforma módon végezni s hátha a falusi asszonyok is összegyüjthetők
                        lennének, hogy kedvet kapjanak hozzá? - Sikerült neki meghódítani az
                        asszonyokat, mind csodálkoztak a saját rejtett jótulajdonságaikon s ebből
                        egy kis tervezet született, valami mezőségi nőszövetség körvonalai.</p>
                    <p>Az ebédek és főleg a vacsorák testvéri vidám hangulatban teltek el s az
                        egészet bekoronázta a gyönyörű majális, amit az erdő tisztásán rendeztek
                        meg. Ezen már résztvett Szilveszter úr és az intéző is, hogy a világi elem
                        is képviselve legyen.</p>
                    <p>A majális hőse természetesen Jóska volt. Kacagástól zengett az erdő, mikor,
                        mint valami szellemi tűzijátékot, kiröppentyűzte tréfáit. Még táncoltak is,
                        énekszóra.</p>
                    <p>- Soha ilyen szép mulatság nem volt a Mezőségen! - jelentette ki Szilveszter
                        úr, aki minden asszonyt megtáncoltatott, de legfőképpen Edith körül
                        forgolódott.</p>
                    <p>László vigyázott arra, hogy Edith ezen a délutánon mindenkié legyen inkább,
                        mint az övé. Ezt főképpen Andrásra való tekintettel csinálta így. De Edith
                        is egyetértett vele ebben s András megindultan békült ki velük a szívében,
                        látva gyöngédségüket és figyelmüket.</p>
                    <p>Jóska egy idő mulva az intézőhöz pártolt. Ketten iddogáltak, leterített
                        pokrócon heverve, a boroskancsó fedeléből hörpintgetve testvériesen.</p>
                    <p>András, aki inkább Szilveszter úrral tartott, okulva az előzményeken,
                        kíváncsian elmélkedett rajta, mit akar megint ez az ördög? A barátkozás
                        Lászlónak is föltűnt. Jóska meghódította az intézőt. Olyanokat suttogott a
                        fülébe, hogy az intéző visítva kacagott, a levegőbe kapkodott kezeivel,
                        lilaszínű arccal fuldokolva.</p>
                    <p>- Hagyd már a fenébe! - hörögte, az oldalát fogva. - Nem bírom!... Hogy is
                        volt, te?...</p>
                    <p>Hazamenet végig ölelkezve jöttek Jóskával.</p>
                    <p>Másnap a kurzus is nagy ölelkezésekkel, búcsúcsókokkal, a minél hamarabbi
                        megismétlés ígéretével oszlott szét.</p>
                    <p>Jóska maradt még egy napig, „módszeresen földolgozta az anyagot”, ahogy ő
                        mondta, minden résztvevőről kedves csipkelődéssel emlékezve meg.</p>
                    <p>- Holnap délelőtt tíz órakor vonulok ki a faluból - jelentette ki aztán. -
                        Kérem, tisztelt hölgyeim, ezt az ünnepélyes pillanatot szíveskedjenek a
                        parókiából megélvezni, nem lesz utolsó látvány.</p>
                    <p>Nem tudták mire vélni szavait, már előre kacagtak rajta, hogy ez is valami
                        finom tréfa lesz.</p>
                    <p>Ott is voltak már tíz óra előtt Lászlónál.</p>
                    <p>Jóska búcsúzkodott. Megölelte, megcsókolta Lászlót. Aztán Arankához lépett s
                        a fülébe súgta:</p>
                    <p>- Vigyázzon ezekre a fiatalokra. Aranka. Már tudniillik abban a tekintetben,
                        hogy minden alkalmas pillanatban figyelmeztesse őket: ne mulasszák el
                        csókolózni.</p>
                    <p>Edithnek is volt súgnivalója:</p>
                    <p>- Az esküvőjüket meg akarom tisztelni a jelenlétemmel.</p>
                    <p>Mind a kettőjüknek mély bókkal kezetcsókolt. Ekkor hegyezni kezdte füleit, az
                        ablakhoz fordult s ünnepélyesen kimutatott rajta: - Íme!...</p>
                    <p>Megtörtént a hihetetlen. Az udvar felől a gróf parádés hintója robogott a
                        parókia elé, ragyo­góra fényesítve. A bakon díszes libériájában az öreg
                        kocsis, hosszan kieresztett ostorával csördített el a négy ló fölött, olyan
                        büszke ábrázattal, mintha a királyt kellene vinnie.</p>
                    <p>- Mi ez? - nézett László ámuló szemekkel Jóskára.</p>
                    <p>- Désy József őméltósága távozik Virágosról - jelentette ki Jóska, kegyesen
                        intve a kezével. - Kedvelt híveink, mindig nagyon örvendtem, ha Virágosra
                        jöhettem... Biztosítalak állandó jóindulatomról!</p>
                    <p>Felragadta a koffert s a László kezébe nyomta:</p>
                    <p>- Hozzad, jó szolgám!</p>
                    <p>Peckesen lépegetett végig az udvaron, ki a kapun, mely elé akkor már a fél
                        falu összecsődült, a hintó bámulatára.</p>
                    <p>László - mit tehetett volna? - csak magában mosolyogva vitte utána a koffert.
                        Aranka és Edith a nyitott ablakból bámulták Jóska diadalát.</p>
                    <p>Jóska előkelő méltósággal lépett föl a hintóba, egy pillanatig állva maradt,
                        körülnézett a tömegen s áldásra emelve kezeit, szólt hozzájuk:</p>
                    <p>- Béke veletek, atyámfiai!</p>
                    <p>Belesüppedt az ülésbe, rászólt a kocsisra: - Hajts! - s kirobogott a faluból,
                        vissza se nézve többet.</p>
                    <p> </p>
                </div>
               <div type="chapter">
                    <head>XIX.</head>
                    <p>Ritkán érkező újságokból, tábori levelezőlapok sorai közül, hazavetődő
                        katonák szavaiból egy név ugrott elő. Először csak úgy elsivított az ember
                        füle mellett, mint a tévedt puskagolyó. Azután mélyebb lett a zengése,
                        ropogott, mint a gépfegyvertűz s a végén az egész meleg nyári levegő
                        reszketett tőle: Bruszilov... Lászlónak később is úgy rémlett, hogy ezeket
                        az illatos meleg nyári heteket, melyek egyetlen édes sétába olvadtak össze,
                        a híres orosz generális neve kísérte tompa dobpergéssel a távolból s néha,
                        Edith szíve is, amint a karjára támaszkodott, mintha ezt dobogta
                        volna...</p>
                    <p>Sohasem tudott egészen befészkelni az öntudatukba, nagyon el voltak foglalva
                        egymás szívével, de azért állandóan ott kísértett az életük szélén, hogy
                        nagy baj van köröskörül a világban. A háború válságosra fordult s a végzet
                        megindult a maga feltartóztathatlan útján.</p>
                    <p>A Mezőség az eddiginél is ájultabb csöndben feküdt köröskörül. Az ég
                        fehérkéken izzó üveg­búra módjára zárta le a halott világot. Szellőtlen,
                        páratlan, tikkadt nappalok, enyhület nélküli világoskék éjszakák hosszú sora
                        feküdt reá a földre, az emberekre, minden élőre. Annál különösebbek voltak a
                        süket csöndbe besivító hírek arról, hogy odakünn minden lángol és rázkódik,
                        halálos forró lázban.</p>
                    <p>Ők egy-egy pillanatnyi riadt fölneszelés után ismét boldog szédülettel
                        hullottak vissza a szerelem időtlen álmába. Most már elfelejtettek törődni
                        azzal is, szól-e s mit szól hozzájuk a falu s a környék? Csak úgy ellebegtek
                        az utcán, ki az erdőnek, vagy föl a dombhátakon az országút irányába, ahol
                        megszokták egy kiugró földkúp tetejére ülni s az alkonyat arany­porában
                        hosszasan, gondolatok nélkül bámulni az út szalagján bogarakként tovamászó
                        apró szekerek után.</p>
                    <p>Csak az egymásba kulcsolt kezük rezzent meg néha, a párját kereső vér
                        lüktetésétől s ilyenkor elmélyedtek, egyik a másik szemének tükrében.
                        Régebben folytonosan beszélgettek, vitatkoz­tak, élvezték az ölelkező
                        gondolatok játékát, de most mind kevesebb szó esett már közöttük.
                        Megértették egymást a nélkül is, nem volt többé szükség vitatkozásra. Néha
                        talán az ajkukra tolultak a jövendő kérdései, ennek a belső egyesülésnek a
                        gyakorlati világban való következ­ménye: esküvő, házasság. De akármilyen
                        természetes lett volna is erről beszélni, a szívük önkéntelenül visszariadt
                        tőle. Elhallgatták, visszaküldték a szavakat a sötétbe, nem akarták
                        megzavarni velük ezt a mély, tökéletes, földi célkitűzések korlátaiba nem
                        formált gyönyörű álmot.</p>
                    <p>Egyszer csak, - hogy is telhetett el így az idő? - Dávid fölrázta Lászlót
                        belőle azzal, hogy jó volna learatni a Szépasszony-kebelét.</p>
                    <p>- Hát már aratási idő van? - csodálkozott László.</p>
                    <p>- Még az van, de ide s tova el is múlik, tiszteletes úr. A többi földjein,
                        ahol részestársak vagyunk, már keresztekben áll az Isten áldása. A
                        Szépasszony-kebele csak a magáé, tiszte­letes úr, az nem az én dolgom. Arra
                        magának kell aratókat fogadni. Kimehetnénk délután, nézzük meg, hogy áll a
                        búza?</p>
                    <p>Alkonyat felé hát arra vették útjukat Edithtel, Dávid kíséretében.</p>
                    <p>- Ó, be gyönyörű! - kiáltott fel Edith, mikor odaértek. - Olyan, mintha a
                        Szépasszony kebelén egyetlen színes, nagy virágcsokor pompázna!...</p>
                    <p>László is gyönyörködve szemlélte a földjét, melyen búza alig látszott a
                        százféle virágzó gaz között.</p>
                    <p>- Az... gyönyörű igazán!... - csóválgatta a fejét Dávid. - Úgy-e, megmondtam
                        tiszteletes úrnak még a tavasszal, mikor erre jártunk, hogy tele van induló
                        gazzal, meg kell kapálni?! Dehát tiszteletes úrnak másfelé járt az esze
                        akkor is... Most csodálhatja, hogy milyen tarka, de ebből kenyeret nemigen
                        eszik a télen!</p>
                    <p>- Az lehet, kurátor úr. Igaza van, szörnyű rossz gazda vagyok... De legalább
                        annyit maga is elismerhet, hogy gyönyörű így, ahogy van!</p>
                    <p>Edithre mosolygott, az vissza reá s a kurátor tisztában volt vele, hogy
                        ezeknek ugyan beszélhet, mit törődnek kenyérrel, aratással? Ő is gondolt hát
                        egyet, belábalt a táblába s míg azok leülve a földre, sugdosódtak, hatalmas
                        bokrétát szedett össze nekik.</p>
                    <p>- Tessék! - riasztotta fel őket - egy kévét máris arattam!</p>
                    <p>Edith ragyogó arccal vette karjai közé a virágokat, beletemette arcát
                        illatozó szirmaik közé s megremegett a gyönyörűségtől, ahogy beszívta a
                        lehelletüket. Aztán odanyomta az egészet László arcához:</p>
                    <p>- Igyál, igyál ebből a csodakehelyből!... - Elindultak visszafelé a nélkül,
                        hogy az aratásról szó esett volna.</p>
                    <p>Dávid öt lépésre kullogva mögöttük, magában morfondírozott:</p>
                    <p>- Le fogom kaszálni a fiammal... Legalább a vetőmagot kaphassa vissza!</p>
                    <p>De akármilyen mérges is volt a rossz gazdálkodásért, csak a szája dohogott,
                        szemei örömtől csillogva kísérték a fiatal párt, amint egymás derekát
                        átkarolva, ringatództak lefelé a domb lejtőjén.</p>
                    <p>- Hogy az Isten tartsa meg őket, be szépek! - szakadt ki belőle
                        önkéntelenül.</p>
                    <p>Még nem érték el a falu szélét, mikor kicsi Dávid jött szembe, futva.</p>
                    <p>A legényke megtorpant, mikor így látta őket, ölelkezve közeledni, ők is
                        azonnal, össze­rezzenve engedték el egymás derekát.</p>
                    <p>Kicsi Dávid szemében egy pillantásig sötét tűz lobbant meg. Aztán lesütötte a
                        fejét. E közben Dávid is beérte őket, kérdezve a fiútól, hogy tán baj
                        van?</p>
                    <p>- Baj - mormogta a fiú. - A tanítóné asszonyságnál csendőrök jártak. A jegyző
                        úr küldte őket, valamit odaadtak neki, amitől egyszeribe földhöz vágta
                        magát. Azt mondják, elesett a tanító úr.</p>
                    <p>Futva tették meg az utat az iskoláig. Akkor már minden kapuból szaladt
                        egy-egy asszony, leány arrafelé. Kilépett néhány férfi is, lassan, lehajtott
                        fejjel ballagva a nyomukba.</p>
                    <p>Mire odaértek, az iskola udvara tele volt siránkozó néppel.</p>
                    <p>- Meghótt a jó tanító úr! - kiáltották feléjük. - Hősi halált hótt! A
                        csendőrök elhozták a tekintetes asszonynak az írást s azt mondják, valami
                        apróságait is.</p>
                    <p>Arankát már fölemelték az ágyra, mire ők berohantak hozzá. Kati ült mellette,
                        ecetes ruhával borogatta a homlokát. Aranka mélyen lecsukott szemekkel
                        feküdt az ágyon, egész teste resz­ketett s fájdalmasan nyöszörgött. Nem volt
                        elájulva, de a szólongatásukra nem felelt semmit s nem vette észre, hogy van
                        mellette valaki.</p>
                    <p>László az asztalhoz lépett, ahol a hivatalos értesítés feküdt, a szokásos
                        kegyetlen rövidséggel és nyiltsággal tudatván, hogy Bálint Miklós
                        hadapródőrmester, az oroszokkal vívott küzde­lemben, itt és itt, ekkor és
                        ekkor, hősi halált halt s eltemettetett ugyanott, megjelöltetvén a sírja
                        ilyen és ilyen számú fakereszttel. Következett rövid jegyzéke azoknak a
                        tárgyaknak, melyek nála találtattak s özvegyének ezennel megküldetnek:
                        zsebóra, zsebkés, notesz, gyűrű, tárca, benne női fénykép. A tárgyak ott
                        voltak egy csomóban az irat mellett, az asztalon.</p>
                    <p>László szomorúan nézett reájuk: íme, ennyi maradt Aranka férjéből. Sohase
                        látta, csak az asszony szavaiból ismerte, mégis ezek az élettelen apróságok
                        megrendítették, érezte bennük, rajtuk egy ember jelenlétét, akihez
                        tartoztak, aki nincs többé...</p>
                    <p>Az emberek lassanként hazaszéledtek az udvarról, ők Edithtel ottmaradtak
                        Aranka mellett, amíg lassan besötétedett.</p>
                    <p>Edith föléje hajolva suttogott neki, vigasztalta, cirógatta. Végre, nagyon,
                        nagyon sokára Aranka elkezdett keservesen zokogni. A szívét markoló görcs
                        megoldódott, a fájdalom zsilip­jei megnyíltak s a keserves megkönnyebbülés
                        árja megindult. Edith vele sírt, átkarolva a nyakát s László fejét az ágy
                        fájára hajtva, hallgatta őket némán a sötétségben.</p>
                    <p>- Mán megmarad - suttogta Kati, megérintve a László vállát. - Ha már sírni
                        tud, megmarad.</p>
                    <p>Azért nem volt olyan egyszerű a dolog. Az igazi ráébredés csak másnap,
                        harmadnap követ­kezett, megújuló rohamokban. Amilyen jószívű asszony volt
                        Aranka, amennyire fel tudott olvadni mások boldogságában, éppen annyira
                        mélyen merült bele a saját vérző sebébe is. Folyton vele voltak, amikor csak
                        tehették. Most fölrettentek a valóságra s a szerelem önzését szégyelve,
                        egész szeretetüket ráárasztották szegényre. Virrasztották, etették, ápolták,
                        mint a nagybeteget, aki a kezét se tudja mozdítani.</p>
                    <p>Harmadnap estére betoppant András. Csak aznap vette a hírt s rögtön átjött,
                        mint akinek nagy adósság terheli a lelkét s fizetni akar.</p>
                    <p>Mégse Aranka láttán döbbent meg, hanem a fiatalokén.</p>
                    <p>- Mi van veletek? - kiáltott rájuk. - Olyanok vagytok, mint a kísértetek!</p>
                    <p>- Két éjszaka nem aludtunk - suttogta László, csendre intve. - Odavan
                        szegény.</p>
                    <p>Aranka már fölrezzent a kiáltásra, kinyitotta szemét, fájdalmasan
                        odafordította arcát s keservesen elsírva magát, András felé nyujtotta
                        kezét:</p>
                    <p>- Maga az, András? - tördelte. - Látja, látja, mi lett belőlem?...</p>
                    <p>András megragadta a kezet, csendesen visszafektette a kinyujtott kart az
                        ágyba, föléje hajolt s gyöngéden dörmögte:</p>
                    <p>- Kedves Aranka!... Szegény Aranka!... Szívemből sajnálom!...</p>
                    <p>- Maga megérti - lehellte Aranka lecsukva szemeit s a pillái alól szivárgott
                        tovább a könny. - Maga megérti, mi az árvaság!...</p>
                    <p>- Itt maradok egy kicsit maga mellett, - mondta neki András - ha megengedi.
                        Lászlóék nagyon fáradtak már.</p>
                    <p>Aranka fölnyitotta szemeit, a fiatalokat kereste tekintetével s mikor azok
                        föléje hajoltak, mindkét kezével megsimogatta őket:</p>
                    <p>- Köszönöm, hogy olyan jók vagytok hozzám! De most már pihenjetek! Nem szabad
                        miattam beteggé tenni magatokat! András olyan jó, velem marad, amíg ti
                        pihentek.</p>
                    <p>- Jó lesz, Aranka! - biztatta László. - Ahogy maga gondolja. Edith is, én is
                        szívesen vagyunk itt s jövünk, ha kell, akármikor.</p>
                    <p>Aranka szótlanul bólintott rá.</p>
                    <p>László megfogta Edith kezét, intett Aranka felé s csendesen kihúzta maga után
                        a szobából.</p>
                    <p>András ettől fogva csaknem mindennap töltött legalább egy órát Virágoson,
                        Arankánál. Tulajdonképpen ebből állt a vigasztalása. Csendesen ült mellette,
                        amíg az asszony behunyt szemmel, monoton egyhangú suttogással beszélt,
                        beszélt a meghalt uráról, a szép ifjúságukról, nagy álmaikról, Miklós
                        félreismert tehetségéről, a nélküle eltöltött idő titkolt szenvedéseiről és
                        arról, hogy az élete ezután csak készülődés lesz a boldog viszontlátásra.
                        András bólogatott, szelíden dörmögött hozzá, állhatatosan kitartotta
                        figyelemmel a végenélkül patakzó emlé­kezé­seket s néha megkérdezte, hogy
                        nem szomjas-e, vagy nincs-e szüksége valamire, hogy hozzon?</p>
                    <p>László és Edith olykor bepillantottak hozzájuk, egy-egy kedves szóval,
                        vigasztaló virágokat téve az asztalára, felajánlva segítségüket.</p>
                    <p>Ilyenkor Aranka igyekezett hálás lenni, megsimogatta őket a kezével vagy a
                        tekintetével.</p>
                    <p>- Köszönöm, - rebegte - András olyan jó... Nincs szükségem semmire.</p>
                    <p>A fiatalok önkéntelenül megérezték, hogy most feleslegesek neki. Szinte
                        szégyelték is a boldogságukat, bizonyosan csak a szívébe hasít, ha látja,
                        hogy másoknak lehet élni, szeretni, jövendőt építeni. Csendesen,
                        lábujjhegyen kilépegettek tőle, hogy ne zavarják.</p>
                    <p>Később aztán Aranka visszazökkent az életbe. Nagy sóhajtozásokkal hozzálátott
                        az ura leveleit rendezni, még azoktól a legelsőktől kezdve, amiket
                        leánykorában írt hozzá. Ezek piros szalaggal voltak átkötve, míg az ő
                        válaszai, egy másik csomagban, kék szalaggal. Most azzal foglalkozott, hogy
                        egyberendezze őket, minden levél mellé a ráfelelő választ. András ebben is
                        hűségesen segített neki a maga módján. A segítés abban állott, hogy Aranka
                        halvány, szen­vedő mosollyal így szól hozzá, a levélbe mélyedve:</p>
                    <p>- Hallgassa csak meg, András, hogy írt az én édesem nekem, mikor még csak
                        vőlegény és menyasszony voltunk?!</p>
                    <p>És András csendes figyelemmel hallgatta néhai Bálint Miklós költői
                        hasonlatait az Aranka hajáról, szeméről.</p>
                    <p>- Úgy-e csodaszép? - suttogta Aranka könnyes szemekkel.</p>
                    <p>- Nagyon - mormogta András. - Költői lélek volt, az biztos.</p>
                    <p>Fényképekre, apróságokra, ruhákra került a sor.</p>
                    <p>Aranka az András segítségével mindent szépen összerendezett egy
                        szekrényben.</p>
                    <p>Aztán már törülgetett, takarított, főzött, szelíd szomorúsággal az arcán.</p>
                    <p>Lászlóék egyszer arra toppantak be a konyhába, hogy Aranka mosogatja az
                        edényeket s András egy hátatlan konyhaszéken ülve, törülgeti őket, nagy
                        alapossággal és figyelemmel.</p>
                    <p>Aztán peregtek, peregtek tovább a napok. Már régnek látszott, hogy László
                        gyászistentiszte­le­tet tartott Bálint Miklósért. Aranka mély gyászban ott
                        zokogott a padra borulva s az asszo­nyok hangosan sírtak vele, mikor ő az
                        Isten Igéjének tükrében beszélt a hősök áldozatáról, amit a jövendőért
                        hoztak. Még a presbiterek s az öreg férfiak is törülgették szemeiket...</p>
                    <p>Furcsa teremtés az ember, mindent megszokik, bármilyen hihetetlen is először,
                        hogy valami, ami egész lényét megrázta, később csak szelíden fájó
                        emlékezetté halványodik. A halottak arca megdicsőül, messze a magasságban
                        tündöklik, aztán távolodni kezd, csillaggá zsugoro­dik, aztán elvegyül ezer
                        más csillag között. Az élet pedig megy tovább, sok apró ügyét-baját gördíti
                        az ember útjába, hogy kényszerítse a lába elé nézni s belemerülni a
                        mindennapi dolgok kicsinyes szövevényébe.</p>
                    <p>Már László és Edith is beszélgettek róla, hogy meg kell írniok
                        elhatározásukat az övéiknek. Nem lehet, nincs értelme tovább hallgatni vele,
                        mindketten a maguk urai, nincs miért nyujtani a mátkaságot, gondolni kell az
                        emberekre, a világra is. Hát talán a berendezkedés és esküvő dolgát is meg
                        kellene beszélni.</p>
                    <p>Egy augusztusi csillaghullásos éjszakán szekér zörgött el a parókia előtt, az
                        országút irányába. László ágyában feküdve hallotta, amint messziről
                        közeledett, egyre hangosabb a zörgése s most aztán, ha távolodni fog,
                        ugyanúgy vész el lassanként a távolban, ahogy keletkezett. De a szekér zaja
                        hirtelen elnémult. Megállt a kapu előtt.</p>
                    <p>László fölugrott az ágyból, kinézett a nyitott ablakon: tán ide jön
                        valaki?</p>
                    <p>Egy ember árnya közeledett óvatosan a kapu felől. Arcát nem lehetett kivenni
                        a sötétségben. De ő láthatta Lászlót, fehér hálóingében állva az
                        ablakban.</p>
                    <p>- Ki az? - szólt ki László. - Engem keres?</p>
                    <p>- Csitt! - suttogta az a valaki s most egyenesen odasurrant a kis kerten át
                        az ablak alá. - Halkan beszélj, kérlek, - hallszott a sziszegő hang - én
                        vagyok, Muresán. Mondani akarok valamit, kollegám!</p>
                    <p>- Parancsolj bejönni, kérlek - mondta László halkan.</p>
                    <p>- Nem, nem - mormogta Muresán, - Nincs időm... sietek... a feleségem, a
                        gyermekekkel még hajnalban elutazott, az apjáékhoz... Nekem is mennem
                        kell... Tudod, a blázsiak!...</p>
                    <p>- Talán valami baj van?</p>
                    <p>- Lehet, hogy sokáig távol maradok... Te jó szívvel voltál hozzám,
                        kollegám!... Becsületes ember vagy, szeretném, ha barátok maradhatnánk
                        azután is!...</p>
                    <p>- Hogy érted, hogy azután is?</p>
                    <p>- Sietek... Mennem kell! Csak azt akartam megmondani, hogy ha akármi történik
                        is, reám számíthatsz... Itt maradhatsz nyugodtan, mielőtt baj lehetne,
                        itthon leszek s megvédelek...</p>
                    <p>- Nem értelek! - hajolt föléje László az ablakból. - Miről beszélsz,
                        kollega?</p>
                    <p>- Majd megtudod - intett Muresán. - Megfordult, hogy távozzék. Aztán gondolt
                        egyet, vissza­lépett az ablak alá, fölnyujtotta a kezét. - Fogjunk kezet,
                        kollegám!... Maradjunk jóbarátok!...</p>
                    <p>László odanyujtotta a magáét. Muresánnak nedves, forró volt a keze, mintha
                        láza lenne.</p>
                    <p>- Nem értem ugyan, - ismételte László - de ha jót akarsz, köszönöm!... Isten
                        veled, kollega!...</p>
                    <p>Muresán futva surrant vissza a szekérhez s aztán elzörgött az éjszakába.</p>
                    <p>László sokáig bámult utána a sötétbe s töprengett, vajjon mit akart mondani s
                        hová sietett úgy, mintha szökne?</p>
                    <p>Aztán, sohase tudná híven megállapítani, hogy történt, mint szakadt alá a
                        hihetetlen, váratlan, nem is sejtett fergeteg: kivilágosodott a Muresán
                        szavainak titka.</p>
                    <p>Megint ott ültek Edithtel az országút fölé hajló tetőn, az alkonyatban. Az út
                        fehér szalagja némán, néptelenül kígyózott a dombok között s halálos csend
                        mindenütt.</p>
                    <p>Egyszer csak Edith összerezzen, fordítja a fejét Mezővásár felé, felugrik,
                        kinyujtott karral arra mutat s fölkiált:</p>
                    <p>- Nézz oda, mi az?...</p>
                    <p>Furcsa, idegesítő zsivaj hangzik föl s ott, ahol a hágón fölvillan az
                        országút teteje, fekete gomolyag hömpölyödik alá. Mögötte a hanyatló nap
                        fényében lángoló tűzként csap föl a por kavargó fellege.</p>
                    <p>A gomolyag aztán nyúlik, szakadozik, ahogy közeleg s a zúgásból kicsapnak a
                        jajgató, ordítozó, káromkodó hangok, az állatokat gyötrő ostorok csattogása,
                        s kivehetők a holmikkal, emberekkel rakott szekerek, falkában űzött barmok,
                        amint tovahullámzanak az úton... Ahogy dermedten nézik, lassan eléri az út
                        belátható túlsó végét, de meg nem szakad, új és új hullám csap keresztül a
                        mezővásári hágón, sötét zuhatagként, amíg végtől-végig betölti az egész
                        útvonalat, mint halálos kínban tekergő óriáskígyó... Amíg szemükkel
                        láthatták, odabűvölt rémülettel nézték ezt az érthetetlen népvándorlást,
                        melyet valami titokzatos félelem ostora kergetett maga előtt. Mikor már nem
                        láthatták, akkor a fülük telt meg szívszorító, félelmes morajával, mely az
                        éjszaka csendjében olyan kísértetiesen hangzott, hogy Edith borzongva dőlt
                        László vállának s védelmet keresve kapaszkodott a nyakába:</p>
                    <p>- Mi az? - nyöszörögte. - Miféle rettentő történt?</p>
                    <p>- Nem tudom! - hebegte László. - Soha ilyet nem láttam. Valami nagy
                        katasztrófa ez, Edith... Az Isten irgalmazzon nekünk!</p>
                    <p>Reggelre tudták már, hogy az egész Székelyföld menekül, hogy Erdély kiürítése
                        el van ren­delve, talán a Marosig, talán, ki tudja meddig?! Az országút
                        felé, a dombokon át megindultak a falusiak, látni a szomorú csodát. Rémítő
                        hírekkel szállingóztak vissza. Az emberzuhatag kifogyhatatlanul ömlik most
                        is. Végig az egész úton, amíg a szem lát, kétségbeesett síró férfiak,
                        asszonyok, gyermekek a szekerekre zsúfolt holmik között, köztük sok beteg,
                        tehetet­len öreg, ölbeli gyermek. Egy szekér fölfordult, halottakat húztak
                        ki a halombazuhant ládák alól. Egy marhacsorda, amelyik megszorult a
                        zsúfoltságban, fölbőszülve tiport keresztül az őrjöngő embereken s
                        szerteszét nyargalt bömbölve, a dombokon keresztül. Éhezők is vannak, akik a
                        fejvesztettségben falat kenyeret nem hoztak magukkal s most a testükön levőt
                        is odaadnák érette. Sokan bagóért kínálják lovukat, ökrüket. Vannak, akik
                        megállottak, kifogtak a mezőn, azt mondják, az Istennek se mennek tovább,
                        itt érje az ellenség, vagy dögöljenek éhen, de idegenbe nem szaladnak
                        koldulni, lealjasodni.</p>
                    <p>László összehivatta a presbitereket, lelkükre beszélt, ruhát, élelmiszereket
                        gyüjtött. Három szekérrel lementek az országúthoz.</p>
                    <p>A menekülés pánikszerű volt, az emberek azt kiabálták, hogy a Székelyföld el
                        van foglalva s Marosvásárhelyt ágyúzzák.</p>
                    <p>László kezei tehetetlenül hullottak le. Mit akar ő itt, ezzel a nevetséges
                        segítőszándékával? Néhány megtaposott, kidőlt szegény emberi féreg, akiket a
                        betérőnél álló fogadó udvarára cipeltek haldokolva: ennyi, akin
                        segíthetne... De ezeknek már nem kell semmi, a vigasztaló szó is elsiklik
                        fölöttük hatástalanul. A többi, aki bírja, úgyse áll meg, rohan ész nélkül
                        tovább.</p>
                    <p>Napok teltek bele, amíg valamennyire megcsendesedett ez a rémületes
                        menekülés. Nem szűnt meg akkor sem, de szakadozottabbá, csendesebbé
                        vált.</p>
                    <p>Egyik estefelé két autó fordult be a faluba, egy szakasz huszártól kísérve. A
                        grófi udvarba tartottak. Nemsokára jött az intéző László után.</p>
                    <p>- Kormánybiztosok érkeztek! - újságolta lihegve. - Egy katonai, meg egy
                        polgári. Ezek dirigálták a kiürítést, ebben az irányban. Néhány úr meg dáma
                        van velük Vásárhelyről. Azok is menekülnek. A kormánybiztosok kéretnek, jere
                        fel, beszélni akarnak veled.</p>
                    <p>Lászlót abba a szobába vezették, ahol újév után Bádoky gróffal beszélt. Most
                        két úr ült az asztal mellé tolt bőrszékeken, cigarettázva. Az egyik katona,
                        a másik civil, ahogy az intéző mondta.</p>
                    <p>László megállott az ajtóban, meghajolt, a nevét mondta. A két úr felállott.
                        Először a civil lépett hozzá, kezét nyujtotta, ránézett boltozatos homloka
                        alól mély barna szemeivel, tetőtől-talpig végigmérte s megszólalt:</p>
                    <p>- Görgényi gróf kormánybiztos.</p>
                    <p>Hátralépett s most a katona mutatkozott be, összecsapva sarkát s szintén
                        kezetnyujtva:</p>
                    <p>- Gyulay vezérkari százados, kormánybiztos.</p>
                    <p>- Foglaljon helyet, tiszteletes úr - intett Görgényi gróf, az asztal melletti
                        harmadik székre mutatva.</p>
                    <p>Leültek.</p>
                    <p>- Parancsoljanak velem az urak - mondta László.</p>
                    <p>- Bádoky gróf őméltósága telefonált Marosvásárhelyre, - szólt Görgényi gróf -
                        hogy tiszteletes urat megkérjük: szíveskedjék itt a faluban s a környékbeli
                        kollegáinál személyes súlyával odahatni, semmi rendetlenség, túlkapás,
                        kártevés ne történjék. Félős, hogy a pánik átragad erre a vidékre is, pedig
                        nincs semmi értelme. Ez már kívül esik a kiürítendő zónán. Nagy baj volna,
                        ha a rend itt is fölborulna. Bádoky gróf bízik tiszteletes úr
                        intelligenciájában. Mi is bízunk. Remélem, mindent el fog követni!</p>
                    <p>- Ami tőlem telik, készségesen megteszem - bólintott László. - De azt hiszem,
                        nincs ok aggo­dalomra. Legalább is az én falum tökéletesen nyugodt. És
                        semmit sem hallottam arról, hogy a környéken zavargás vagy izgalom lenne. Mi
                        természetesen csak a magunk híveire hathatunk, gróf úr.</p>
                    <p>- Csak erre is kérjük - válaszolt a gróf. - Az a fő, hogy a magyarok
                        maradjanak nyugton. Viselkedésüktől függ, hogy az itteni románság, amely
                        most titkon mind őket figyeli, mit fog csinálni? Ezért, amint Bádoky gróf
                        tökéletesen jól látja, itt nem arról van szó, hogy csendőr­szuronnyal
                        biztosítsuk a rendet, amit végtére megtehetnénk, hanem erkölcsi erővel és
                        hatások­kal. Egyedül a magyar faluk nyugodt bizalma akadályozhatja meg a
                        veszedelem kitörését.</p>
                    <p>- Merek reménykedni, - jelentette ki László - hogy ebben a tekintetben nem
                        lesz baj. A kolle­gáim, éppen egy nemrég tartott megbeszélésünk
                        következtében, most fokozott lelkiismerettel és éberséggel állanak
                        őrhelyükön.</p>
                    <p>- Ennek örülök! - bólintott a gróf elismerő mosollyal. - Kérem, mégis lépjen
                        velük érintke­zésbe, amilyen gyorsan csak teheti, ebben a dologban.</p>
                    <p>László meghajolt.</p>
                    <p>Gyulay kormánybiztos mindezt szó nélkül hallgatta végig, az egész beszélgetés
                        alatt Lászlót nézve. Villogó kékszemű, vöröses-szőke, sasarcú, szép ember, a
                        vezérkari tiszt jellegzetes önbizalmával az arcán. De e mögött volt valami
                        őszinte, meleg lelkesség benne, ami azonnal megfogta Lászlót.</p>
                    <p>- Mi lesz Erdéllyel? - fordult hozzá szorongó szívvel. A katona biztatóan
                        mosolygott a szemébe:</p>
                    <p>- Ne féljen, tiszteletes úr. Ezt a kiürítést meg kellett csinálnunk, hogy a
                        hadseregnek bizto­sítsuk a szabad mozgását. A felvonulás már meg is
                        kezdődött. Valamit csinálni fogunk.</p>
                    <p>- De harctér lesz Erdélyből, - sóhajtott fel László.</p>
                    <p>- Most vagyok itt először, - mondta a tiszt. - Gyönyörű vidék, külön kicsi
                        ország. Legendákat hallottam a lelkéről. Keserves volt látni, higyje el, ezt
                        a menekülést. De ha jó vége lesz a háborúnak, másként kell törődni vele,
                        mint eddig!... Úgy-e, Bálint?</p>
                    <p>A gróf bólintott:</p>
                    <p>- Mostoha gyermek volt, az igaz. Pedig itt van a nemzeti lélek erőforrása.
                        Sokkal többet fogok törődni vele én is a háború után. Úgy, ahogy
                        beszélgettünk róla, tudod?</p>
                    <p>- Ha kettőnkre bíznák, - mosolygott Gyulay - el is intéznők. A tiszteletes úr
                        meg adna hozzá jótanácsokat.</p>
                    <p>- Ó kérem, - tiltakozott László - az urak aligha szorulnának reám!</p>
                    <p>- De ha már egyszer összetalálkoztunk, így hárman, - nevetett föl Gyulay -
                        ebben a nehéz pillanatban s beszélgettünk Erdély veszedelméről, miért ne
                        dolgozhatnánk valaha együtt érette, tiszteletes úr?... Lehet, hogy én akkor
                        már tábornok leszek, a tiszteletes úr püspök, Görgényi gróf pedig
                        miniszterelnök.</p>
                    <p>Kedvesen felkacagott, felállott s nagyot nyujtózkodott:</p>
                    <p>- Talán vacsorázhatnánk, Bálint!</p>
                    <p>Lászlót is ott marasztották s a vacsoránál megismerkedett azokkal az urakkal
                        és hölgyekkel, kikről az intéző szólott. De most csak maguk voltak, az
                        intézőt nem hívták meg, az intézőné helyett magukkal hozott tábori szakács
                        főzött nekik s katonák szolgáltak fel.</p>
                    <p>László bemutatkozott az idegeneknek, bár ez csak formaság maradt, mert a
                        nevét egynek sem értette.</p>
                    <p>Szeme gyakran megakadt a Görgényi gróf jobbján ülő nagy kékszemű öreg úron,
                        akinek pompásboltú koponyáján ragyogott a rövidre nyírt ezüst haj s
                        borotvált ajkai egy római szenátorra emlékeztettek, aki néma méltósággal
                        tűri hazája szerencsétlenségét.</p>
                    <p>Az öreg úr megrezzent, mikor Görgényi gróf valamit kérdett tőle s alig
                        mozgatva ajkait, suttogta:</p>
                    <p>- Most talán... De mi lesz a vége?</p>
                    <p>- Méltóságod pesszimista, főispán úr? - kérdezte Gyulay kormánybiztos, az
                        öreg úrra villantva szemeit.</p>
                    <p>- Nem, csak józan vagyok, kormánybiztos úr. Ismerem az erőviszonyokat. Nem
                        kételkedem benne, hogy ezúttal még sikerül. De a vége, a legvége?... Azért
                        ez a menekülés így is gyógyíthatatlan erkölcsi seb marad. Hiába tiltakoztam
                        ellene!</p>
                    <p>- Tiszának bele kellett egyeznie, - mormogta Görgényi. - Pedig elhiheted,
                        hogy ha valakinek drága Erdély, úgy ő az!</p>
                    <p>- Igen, tudom! - bólintott a szomorú úr. - Engedelmeskedtem is. És ha valaha
                        még helyre lehet hozni, engem mindig ott talál a munkában...</p>
                    <p>Néhány dáma, akik nem felejtették el a ruhatárukat magukkal menteni s most is
                        kiöltöztek a vacsorához, gondtalanul kacarászott, csevegett két fiatal
                        tiszttel s két civil úrral, akik velük együtt a társaságot alkották.</p>
                    <p>László néha elgondolkozva pillantott reájuk. Vajjon tényleg jókedvűek, vagy
                        csak úri fegyelemmel palástolják a bánatukat?</p>
                    <p>Suttogó hangon megkérdezte ezt attól a hölgytől, aki közte és Gyulay
                        kormánybiztos között ült. Ehhez az egyhez bizalma volt. Láthatólag nem
                        tartozott a körükbe. Szürkeruhás ápolónő, arcát fehér pártacsík fölé boruló
                        szürke fátyol keretezi. Szemei is szürkék, komolyak, kissé élesek.
                        Nemesvonású, hideg, magábamélyedt arc. Termete magas, karcsú, mozdulatai
                        rejtet­ten idegesek. László úgy gondolja, nem érzi jól magát ebben a nem
                        nekivaló társaságban. Szenvedések látásához szokott bizonyára, tele van a
                        szeme a háború borzalmaival, csak bánthatja ez a felületes csiripelés.</p>
                    <p>- Mit gondol kedves nővér, nincsenek tisztában a helyzettel?</p>
                    <p>Az ápolónő összerezzent, lassan feléje fordította arcát.</p>
                    <p>- Nem erdélyiek, - mondta halk, gyors szavakkal.</p>
                    <p>- Maga erdélyi, kedves nővér?</p>
                    <p>- Sőt mezőségi. - Legalább származásilag. Békeidőben mindig itt nyaraltam a
                        rokonaimnál, a tavak körül. Tiszteletes úr mióta van itt?</p>
                    <p>- Még egy éve sincs. De már nagyon megszoktam s megszerettem itt.</p>
                    <p>- Szereti a Mezőséget? - csillant meg az ápolónő szeme s az arca csodálatosan
                        megszépült. - Mit szól a szagához?</p>
                    <p>- Titokzatos, édes, másvilági, - válaszolt László merengve.</p>
                    <p>- Úgy-e? Úgy-e?... És azok a furcsa, megdermedt vonalak!... Mint egy
                        holttenger...</p>
                    <p>- Csodálatos! - kiáltott föl László. - Mikor először láttam, magam is éppen
                        ezt mondtam: holttenger!</p>
                    <p>- Rokonlelkek vagyunk, úgy látszik, - mosolyodott el az ápolónő.</p>
                    <p>Vacsora után a terraszra ült ki a társaság, kettesével, hármasával, egy-egy
                        asztal körül, melyekre üvegburás gyertyákat helyeztek. Feketekávét
                        szolgáltak fel, meg konyakot.</p>
                    <p>- Feketézik maga? - kérdezte az ápolónő Lászlót. - Én nem szoktam.</p>
                    <p>- Én sem, - mondta László.</p>
                    <p>- Akkor jöjjön, sétáljunk inkább egy kicsit a kertben, csak itt a ház előtt.
                        Rettentően fáj a fejem!</p>
                    <p>- Nagyon szívesen, kedves nővér.</p>
                    <p>Az ápolónő hosszú, álmodozó léptekkel indult meg a fák alatt, a kert mélyébe
                        vezető úton. László szótlanul lépdelt mellette. Egy helyt, ahol a lombok
                        megszakadtak, s a szabad égből ragyogtak alá a csillagok, az ápolónő
                        megállott, kinyujtózkodott, összefonta kezeit a nyakán, hátrahajtotta fejét
                        s mélyet lélekzett a meleg éjszakából:</p>
                    <p>- Ó, hogy fáj!...</p>
                    <p>- A feje? - kérdezte László.</p>
                    <p>- Erdély, Erdély! - suttogta az ápolónő. - Hiába volt ez az egész iszonyat!
                        Erdély elveszett!...</p>
                    <p>- Ne, ne gondolja kérem! - tiltakozott László hevesen.</p>
                    <p>- Nekem csak érzéseim vannak, - szólt az ápolónő. - De azok olyanok, mint az
                        állat ösztönei. Tévedhetetlenek. Még sohase csaltak meg... Most is tudom...
                        Ez még nem a vég... De a vég kezdete!... Maga biztosan nem tudja, itt ebben
                        az elzárt világban, hogy miként áll a dolog odakünn. Én tudom, hogy nagyon
                        rosszul.</p>
                    <p>- Bízzunk Istenben!</p>
                    <p>- Magának jó! - lehelte halkan az asszony. - Maga pap, maga hisz.</p>
                    <p>- Csak nem azt akarja mondani, kedves nővér, hogy magának nincs hite? Hogy
                        tudta akkor ápolni, vigasztalni a sebesülteket, a haldoklókat?</p>
                    <p>- Az más. A szeretetben, abban hiszek.</p>
                    <p>- Akkor az Istenben hisz, kérem.</p>
                    <p>- Én csak szeretetnek nevezem. Abban se úgy, ahogy maga gondolja. Valahogy
                        csak a másokéban. Hiszen úgy szomjazom rá és még sohasem volt részem
                        benne.</p>
                    <p>- Bizonyára ezután! - biztatta László. - A háború nem volt alkalmas reá, hogy
                        maga iránt áradó szeretetet tapasztaljon. Magának kellett másokra árasztani
                        a szeretetet. De egyszer majd megtalálja!</p>
                    <p>- Gondolja?... - Megrázta a fejét: - Szeretném hinni!... Hiszen azért mentem
                        önként ápolni, azért helyeztettem magam tűzvonalba, kolerás kórházba,
                        mindenüvé, ahova más nem vállal­kozott, hogy kikényszerítsem magamból, hogy
                        lássam, tényleg van-e, hogy fölébred-e valaki­ben irántam is, akiért az
                        életemet kockáztatom?... És egyszer aztán megláttam az igazat...</p>
                    <p>- Mi volt az?</p>
                    <p>Az ápolónő halkan, különösen fölkacagott.</p>
                    <p>- Az, hogy csak akkor szeretett valaki, mikor összetévesztett mással!... De
                        nehogy félreértsen, elmondom, hogy történt. Egy haldokló katona lázasan
                        hívta delíriumában a kedvesét, akinek Rózsi volt a neve. Parasztlegény,
                        valahonnan Baranyából. Rózsi borzasztó messze volt onnan Galíciától. De
                        olyan szívszaggatóan hívta, hogy megsajnáltam. Késő éjszaka volt, a
                        kór­teremben senki. Csak a lázban hánykódó betegek, ő és én. Józan szem egy
                        sem. Ráhajoltam, magamhoz öleltem, megcsókoltam a forró cserepes száját s
                        azt mondtam neki: itt vagyok, én vagyok, Rózsi! Elhitte, magához szorított s
                        kicsókolta a szájamon a lelkét... Szeretett, mert azt hitte, hogy Rózsi
                        vagyok...</p>
                    <p>Elhallgatott, a mellére ejtve fejét.</p>
                    <p>- Megrendítő!... - suttogta László. - Lássa kedves nővér, ez hősiesség volt,
                        igazi szeretet. Maga, aki egy haldoklónak boldoggá tette az átlépését az
                        örökkévalóságba, megérdemli, meg is kapja azt, amit óhajt!</p>
                    <p>- Köszönöm, - suttogta az ápolónő. - Ezt az estét nem fogom elfelejteni soha.
                        Olyan furcsa nekem, hogy én magával találkoztam!...</p>
                    <p>Hirtelen elkapta László kezét s hosszú, karcsú, acélos ujjaival keményen
                        megszorította. Meg­fordult, sietve indult vissza, a ház felé. László alig
                        bírta követni. Az ápolónő szinte futott. Valami tíz lépéssel előtte érte el
                        a terraszra vezető lépcsőt.</p>
                    <p>László még a sötétben volt, amikor hallotta, hogy Görgényi gróf az ápolónő
                        felé kiáltja:</p>
                    <p>- Már azt hittük, grófnő, megszökött a tiszteletes úrral!</p>
                    <p>Az ápolónő felkacagott és most olyan volt ez a kacagás, mint azoké a
                        többieké.</p>
                    <p>- Lelkigyakorlaton voltam... Nagyon érdekes volt! </p>
                    <p>Mindenki furcsán, kétértelműen kacagott.</p>
                    <p>László megtorpant a sötétben. Szívébe nyilallott ez a jelenet. - Grófnő! -
                        gondolta magában. - Becsapott, komédiázott velem!</p>
                    <p>Elöntötte a keserűség, megfordult s a sötét fák között, búcsú nélkül
                        hazasietett.</p>
                    <p>Kora hajnalban, még ágyában fekve hallotta a távozó autók tülkölését.</p>
                    <p>- Hála Istennek! - sóhajtott megkönnyebbülten. Templomozás után egy udvarbeli
                        cselédleány levelet adott át neki. Lilaszínű boríték, különös, keserű-édes
                        illat. Furcsa, elnyujtott nagy betűk a papíron, ceruzával írva. „Miért
                        futott el? Ne haragudjék, ők mind ilyenek. Nekem nem szabad megmutatni
                        magamat, senkinek. De magához őszinte voltam... Szeretném, ha úgy
                        gondolhatnék vissza magára, hogy nem haragszik rám. Úgye, megengedi?...
                        Talán egyszer még meg is mondhatja ezt nekem. Ki tudja?” Semmi egyéb. Semmi
                        aláírás.</p>
                    <p>László vállat vont. Mozdult a keze, hogy eltépje a levelet. Aztán mégis
                        betette a fiókjába. Elgondolkozva nézett a távolba. - Még vagy kétszer,
                        háromszor is ezen a napon.</p>
                    <p>Aztán ez is elmerült a multban... A Mezőség hátán még egy darabig hullámzott
                        az izgalom. A menekülők gyérülő csapatai leszorultak az út egyik oldalára,
                        mert a másikon a katonaság vonult föl s most ez a csillogó, dübörgő kígyó
                        vonaglott visszafelé az úton, amíg a szem látott, napokig, hetekig. Aztán ez
                        is tovatűnt... Az ősz bágyadt színei kezdtek mosolyogni a lombokon. A
                        Mezőség lassan halálrasápadt. Néha, alkonyati sétájuk közben
                        föl-fölrezzentek Edithtel... Kelet felől, a távoli havasok irányából tompán
                        döndült egyet-egyet a levegő... Ágyúszó... Megismétlődött még néhányszor,
                        aztán csend lett... A holttenger dermedt hullá­mai­ról minden lefolyik, amit
                        az ember hoz reá... Az emberek olyanok, mint a tovagyűrűző habok, jönnek és
                        mennek. Sikoltanak vagy kacagnak, de mennek, eltűnnek... De a halálnak ezek
                        az örök hullámai, a végeláthatatlan dombsorok örökre itt maradnak,
                        mozdulatlanul, halottan, irgalom nélkül...</p>
                    <p> </p>
                </div>
               <div type="chapter">
                    <head>XX.</head>
                    <p>Dávid a gabonás közepén állott, a kepefizetők listájával kezében. Elégedetten
                        nyálazta meg a plajbászát s keresztet rótt azoknak neve mellé, akik
                        letöltötték zsákjukból a papbért a földre­terített lepedőkre. Jobbkeze felől
                        a búza, balkeze felől a kukorica tornyosodott halomba. Éles szemmel
                        vizsgálta, nem hoz-e valaki ocsut, szemetet, rostált gabona helyett? Ha
                        ilyen kísér­letet vett észre, nyomban visszatartotta a kitöltését s
                        ráripakodott az illetőre:</p>
                    <p>- Nem szégyelli magát kend, efféle gazzal állítni ide éppen most, mikor a
                        tiszteletes úr házasodik?</p>
                    <p>Egy-egy szájasabb fehérnép visszakelepelt, hogy ami neki jó, legyen jó a
                        papnak is, ingyen kapja, nem dolgozott érte úgy mint ő, hogy majd letört a
                        dereka, asszonylétére ölve magát napestig, amíg embere a harctéren
                        gyötrődik!...</p>
                    <p>- Jó, jó, - csillapította Dávid az ilyeneket - inkább ne hozzon semmit, de ne
                        éktelenítse el a pap kenyerét! Dolgozza le másképpen, akad majd munka, ha
                        asszony lesz a parókián.</p>
                    <p>De általában inkább csak a szó kedvéért történt az efféle, a falu ezúttal ki
                        akart tenni magáért s a nagy többség azon igyekezett, hogy a tőle telhető
                        legszebb gabonával kedveskedjék a leendő új házasok kamrájának.</p>
                    <p>Dávid magában meg is volt elégedve, jól jött a tiszteletes úr házasodásának
                        ideje, mióta emlékszik, még békeidőben sem volt ilyen szorgalmatos
                        kepefizetés Virágoson.</p>
                    <p>Kicsi Dávid lapáttal hányta egyik szuszékba a búzát, másikba a kukoricát,
                        mikor már nagy dombban állottak a földön.</p>
                    <p>- Hát téged miféle kutya harapott meg? - pillantott reá az apa, mert amilyen
                        mosolygós volt az ő képe, olyan mord a fiáé.</p>
                    <p>- Engem semmiféle! - mordult fel kicsi Dávid, vállat rándítva. De olyan
                        sötéten nézett a gabonára s úgy döfte bele a lapátot, mintha ölné.</p>
                    <p>- Bolond ez a fiú, - hümmögött magában Dávid - valami erősen rágja a máját.
                        De az anyja is hiába kérleli, kutatja: szót sem szól, csak lézeng ide-oda
                        kedvetlenül s bámul a levegőbe. Fehérnép van a dologban, az biztos, csak nem
                        lehet tudni, ki?... Sze’ nem tiltaná ő, ha a fiú megvallaná!... Egyetlen
                        gyermekük, szívesen töltenék kedvét, amiben tehetik... Igaz, első gazdák s
                        talán valami méltatlanra, szegényre vetette szemét a fiú... Baj volna, de
                        inkább ebben is utánaengednének, csak bökné ki már valahára!... Eleget
                        faggatja Kati, az ő bíztatására is, már mondott affélét, hogy csak szép s jó
                        legyen, nem baj, ha nem is éppen gazdag, sze’ van nekik elegük, de a fiú
                        csak legyintett s azt mondta, nincs neki senkije. Aztán megint, hogy ő
                        elmegy katonának! De miért menne, Szentúristen? Sze’ még tizennyolc
                        esztendős sincs! Mire sor alá kerül, csak vége lesz a háborúnak is... Éppen
                        ez kéne még, meghasadna a Kati szíve miatta!...</p>
                    <p>Aggódva nézett a legényre, ahogy dolgát végezve, ellökte magától a lapátot s
                        szó nélkül kifordult a gabonásból. Ment, mint egy alvajáró, végig az
                        udvaron, ki az utcára. Dávid látta, hogy amikor a papiház mellett elhaladt,
                        félrefordította arcát s kalapját keserű mozdulattal a szemére húzta.</p>
                    <p>- Mi az Isten csudájáért haragszik ez a fiú a tiszteletes úrra? -
                        morfondírozott magában Dávid. - Jobb akarattal senki se lehet hozzá, mint a
                        pap. Könyveket adott neki, amikor teheti minden­féléről megkérdezi s ha a
                        fiú akarná, már betette volna a kolégyomba ezen az őszön. De hát nem és nem!
                        Ő pedig nem akarja erőltetni. Megélhet így is, mint valamennyi őse. Aztán
                        lehet, hogy később mégis kedve kerekedik...</p>
                    <p>Nagyot sóhajtva, maga is kilépett a gabonásból. Bezárta lakatra s indult,
                        hogy beszámoljon a mai kepefizetésről. Az udvaron kicsit elfelejtette
                        bánatát, földerült a képe, mert gyönyörű nagy boglyákban állott a drága
                        széna az istálló mögött, a kaszáló is jól fizetett az idén, lett vagy
                        kétszáz szekérrel s a városi fiákeresek egymást licitálják felül érette. De
                        nem kell oda­adni, intette a tiszteletes urat, inkább marhát kell szerezni
                        hozzá s ami marad, azt majd csak tavasszal eladni, mikor kétszeres lesz az
                        ára!</p>
                    <p>Az idén nem fogja ellopni Karó Pendzsi a disznók máléját, se rókára, görényre
                        nem keni a baromfi tünedezését, mert asszony lesz már itt a háznál, de még
                        milyen! A szeme lángjától fog virulni s gyarapodni minden, körös körül!</p>
                    <p>Így gondolkozik a falu is. Ha volt is aggodalma Lászlónak, az teljesen
                        eloszlott. Virágoson ugyan senki se sajnálja, hogy András és Edith nem
                        lesznek egy pár. Úgy látszik, kezdettől fogva titkos szövetségben voltak a
                        László javára. Szemmel, szóval egyaránt igyekeznek kifejezni örömüket, hogy
                        így fordult a dolog. Ha Edithtel végigmennek az utcán, mindenki rájuk
                        mosolyog, áldást kíván nekik s ha a szemük előtt összecsókolódznának,
                        biztosan oda­volnának a gyönyörűségtől. A parókia egyik üres szobája máris
                        kezd megtelni az asszonyok ajándékaival: lepedők, törlők, varrottas takarók,
                        párnák halmozódnak benne egymásra. A télire való fát már mind behordották s
                        a tenyeres napszámmal fizető atyafiak egymás sarkát tapossák az
                        igyekezetben, hogy fölaprítsák s behordják a fásszínbe.</p>
                    <p>László várja az édesanyját, aki megígérte, hogy közelebbről a városba érkezik
                        s néhány hétre kijön Virágosra, hogy megismerje Edithet s segítsen a ház
                        berendezésében. László boldogan várja, Edith pedig kissé szorongó szívvel,
                        mert hátha nem fog tetszeni annak, akiről László szinte imádattal
                        beszél?</p>
                    <p>Egyébként, mikor majd László utána megy, hogy kihozza, Edith is vele fog
                        utazni a városba, mert hárman együtt fognak bútorokat vásárolni.</p>
                    <p>Persze hogy boldogok, hogyne volnának azok?! Csakhogy most kevésbbé érnek rá,
                        mint eddig. A sok varrás, készülődés, levelezés alig enged időt arra, hogy
                        egymás szemébe nézze­nek s megkérdezzék:</p>
                    <p>- Szeretsz?... De igazán?... De örökké?...</p>
                    <p>Tudja Isten, mintha ezelőtt, mikor az esküvő még a bizonytalan távolban
                        lebegett s nem volt más gondjuk, mint egymást átkarolva barangolni az
                        erdőben s a dombokon, valahogy még boldogabbak lettek volna!</p>
                    <p>Aranka most is az eddigi hűséges szeretettel őrködik felettük, buzgón segít
                        Edithnek a varrásban, bölcs tanácsokat ad neki, mintha az anyja volna.
                        András természetesen ritkábban jelenik meg Virágoson, mint régen. Különösen
                        ebben az időszakban tartózkodik tőlük, bizonyára nem akarja kellemetlen
                        érzésekkel háborgatni őket s talán magamagát is kíméli fájó emlékek
                        sajgásától. De azért néha mostanában is átjön s úgy látszik, meg van
                        nyugodva, ők persze minden egyébről beszélgetnek vele és egymással s nagyon
                        uralkodnak magukon, hogy egy tekintettel vagy mozdulattal se okozzanak
                        bánatot neki. De Aranka ilyenkor mindig vidámabb. Igyekszik Andrást
                        lefoglalni. Ha kimegy a konyhára, hogy a vacsora után nézzen, András
                        csendesen utána kullog. A fiatalok egymásra mosolyognak, mikor hallják, hogy
                        Aran­ka odakünn, jótékonyan megfeledkezve bánatáról, fel-fel kacag s András
                        mély medvedörmö­géssel kíséri.</p>
                    <p>- Miért ne? - mondja egyszer Edith, Lászlóra pillantva s kifelé intve a
                        fejével.</p>
                    <p>- Miért ne? - visszhangozza László, rábólintva. - Szívemből örvendenék neki,
                        Edith!</p>
                    <p>- Adná az Isten! - súgja Edith komolyan.</p>
                    <p>Mandula úr elindult szokása szerinti őszi körútjára, a Mezőség távoli
                        zugaiba, kedveskedni az adósainak, kiket a hideg rázott tőle. Ilyenkor
                        kellett szegényeknek kiizzadni az uzsorakama­tokat.</p>
                    <p>Manduláné még kövérebb, mint valaha, most már alig hagyja el a széket, aminek
                        öbléből úgy folyik szét a teste, mint megkelt tészta a szakajtós kosárból.
                        Reggel becipelik a boltba s Rákhelke kénytelen-kelletlen fel-felriad a
                        könyvből, ha vevő jön s az anyja rászól, hogy szolgálja ki. Ilyenkor, hogy
                        Mandula úr nincs itthon, a kocsmát valamelyik lekötelezettje, rabszolgája
                        vezeti, de a boltban csak ők vannak ketten: anya és leánya. Mandula úr
                        különben se szereti a házi cselédeket. Este, mikor a boltajtót bezárták, nem
                        maradhat a házban idegen. A béresek, a főzőasszony és a szolgálók az udvar
                        végében, cselédházban alusznak. Mandula úr előlük is úgy elzárkózik, mintha
                        ostromlott várban lenne. A nagy mészároskutyákat ő maga szokta elereszteni
                        éjszakára s akkor szuszog nyugodtan, ha hallja, hogy ezek a gyilkos dögök
                        reggelig kerengenek üvöltve a ház körül. Rajta kívül csak Rákhelke tud bánni
                        velük. A szörnyű ebek különös imádattal veszik körül lomhamozgású, fehérarcú
                        úrnőjüket. Egy szavára elnémulnak s egy intésére rámennek akárkire.
                        Rákhelkének nagyon tetszik ez a hatalom, amiért semmit se dolgozott. Úgy
                        veszi, mint regénybeli hősnőt megillető természetes hódolatot s nagyon
                        büszke rá, hogy a béresek, szolgálók boszorkánynak tartják miatta.</p>
                    <p>Zárás után Manduláné nagy nyögésekkel terül szét ágyában, bosszankodva húzza
                        fejére a paplant s rászól Rákhelre:</p>
                    <p>- Ne bújd már azt a könyvet. Feküdj le te is, oltsd el a lámpát, mert sérti a
                        szememet a világosság!</p>
                    <p>- Ó, mama, - zsörtölődik Rákhelke - most a legérdekesebb! Legalább most,
                        mikor papa nincs itthon s nem ordít reám mindegyre, hagyd, hogy olvashassak
                        még egy kicsit!</p>
                    <p>De Manduláné, egy-két horkolás után ismét fölriad s megint rászól, hogy
                        hagyja már abba!</p>
                    <p>- Ó, azt hittem, már elaludtál!... Aludj mama!... Még csak egy kicsit!...</p>
                    <p>- De értsd meg, - méltatlankodik Manduláné - hogy nem birok aludni a
                        világosságtól!</p>
                    <p>- Akkor, tudod mit? - csap le reá Rákhel, a szeme sarkából élesen figyelve. -
                        Kiviszem a lámpát a konyhára, ott elolvasom még ezt a fejezetet. Úgy jövök
                        be lábujjhegyen, hogy nem foglak zavarni... Jó lesz, mama? Na úgy-e, hogy
                        így jó lesz?...</p>
                    <p>Manduláné dohog:</p>
                    <p>- Adna neked apád!... Miféle gondolat ez? Konyhában olvasni?... Jó, jó, eredj
                        hát, te rossz kölyök!... De ne merj sokáig maradni, érted-e?... Nem birok
                        aludni egyedül!</p>
                    <p>Azzal már boldogan horkantott is egyet.</p>
                    <p>Rákhel piros szája széthúzódott, elővillantak ragyogó fehér fogai. A könyvet
                        hóna alá fogta, nem sokat törődve, hogy hol hagyta abba. Jobb kezében maga
                        elé tartva a lámpást, lábujj­hegyen a konyhaajtó felé sompolygott.
                        Meg-megállt, a szemét lehúnyta, megreszketett az izgalomtól. A lámpa ernyője
                        megkoccant a szíve dobogásától, ahogy remegő kezében tartotta. Gyorsan
                        kilépett, behúzva maga után az ajtót. A könyv kicsúszott karja alól.
                        Koppanva esett a téglapadlóra. Rákhel összeborzadt, rémülten fülelt vissza,
                        a szoba felé. Hallotta anyja mély horkolását. Megkönnyebbülten sóhajtott.
                        Letette a lámpát az asztalra, visszafordult, óvatosan bezárta a szoba
                        ajtóját. Kétszer, háromszor fújt bele a lámpa csövébe, míg sikerült
                        eloltania. Fogai vacogtak. A sötétben odatapogatódzott az udvarra nyíló
                        konyhaajtóhoz, lassan eltolta a reteszt s vigyázva kinyitotta, kidugva fejét
                        a sötétbe.</p>
                    <p>Halk nyöszörgéssel tódultak köréje a kutyák. Érezte fölfelé tartott szájukból
                        kicsapó, forró párájukat.</p>
                    <p>- Csitt!... Csitt!... - suttogta. Aztán kezével lendítve, félreparancsolta
                        őket. - Feküdjetek le! - szólt rájuk. - Egy nyikkanást se halljak!</p>
                    <p>A hűvös őszi éjszakában borzongva suhant át az udvaron, a kerítés felé, a
                        hátulsó kisajtóhoz.</p>
                    <p>- Itt vagy? - suttogta, odaszorítva száját a kulcslyukhoz.</p>
                    <p>- Itt! - dörmögte vissza valaki.</p>
                    <p>Rákhel mégegyszer körülnézett, kinyitotta az ajtót, kidugta a kezét s
                        behúzott valakit az udvarra. Gyorsan visszatolta a reteszt s futott előre a
                        konyha felé, maga után húzva azt a valakit.</p>
                    <p>- Csitt! - sziszegte a kutyák felé, amelyek morogva szöktek föl
                        fektükből.</p>
                    <p>Sikerült. Minden zaj nélkül bent voltak a konyhában.</p>
                    <p>- Csak utánam jere! - lehellte Rákhel, apró lépésekkel vezetve az idegent a
                        sarok felé, ahol hosszú láda állott csergével letakarva.</p>
                    <p>- Itt!... ülj le!... - s mind a két kezével lenyomta a ládára. Őmaga ismét a
                        szoba ajtójához lopódzott, visszafojtott lélekzettel figyelt s hallatszott
                        mély, megkönnyebbült sóhajtása, amint meggyőződött róla, hogy anyja
                        alszik.</p>
                    <p>Most vissza a ládához, odavetette magát melléje, ráfonódott a nyakára,
                        lihegve kereste szájával a száját s halkan, forrón kacagott, amikor
                        megtalálta...</p>
                    <p>A kutyák fölszabadulva a tilalom alól, őrjöngve nyargaltak a ház körül,
                        vonításukkal messzire űzve tolvajt és rablót. Manduláné egyszer fölriadt,
                        hallotta az üvöltést, megnyugodva sóhajtott:</p>
                    <p>- Alszol, Rákhel?</p>
                    <p>A választ nem hallotta, nem is várta, visszazuhant az álom mély tavába.</p>
                    <p>Pikó nagy pecsétes levelet hozott. A piros viaszban az egyetem címere ragyog.
                        S László, noha egyedül van, fennhangon olvassa a pecsét köriratát:
                        „Universitas Litterarum Regia Hungarica Francisco-Josephina”. Reszkető
                        kézzel tépi föl a borítékot. Már tudta, mi lesz benne s mégis, nem akar
                        hinni a szemének. Hát megtörtént!... Megtörtént!... Istenem, legyen áldott a
                        te neved!... Istenem, áldd meg minden áldásoddal, azt, aki cselekedte!...
                        Itt van, valóság, el kell hinni, kacagni kell és sírni és kiáltani!... Igen,
                        úgy van, ő, őmaga, dr. Katona László: az egyetem magántanára... A
                        habilitáció megtörtént, a legfelsőbb jóváhagyás itt van. A virágosi pap
                        egyetemi magántanár!...</p>
                    <p>Edith szinte félve, tisztelettel néz a csodálatos okmányra s ahogy felemeli
                        róla a tekintetét Lászlóra, szeme tele van áhítattal. Keze kinyúlik, remegve
                        megtapintja vőlegénye karját, mintha azt hinné, álomkép... Aztán fölkacag,
                        könnybeborult szemmel, átöleli a nyakát, fejét mellére hajtja s zokog és
                        nevet és nem tudja, mit mondjon, mit csináljon?...</p>
                    <p>László csak áll, mintha megdermedt volna, néha fölveszi a levelet,
                        belepillant, visszaejti az asztalra, néz a távolba, a szeme mosolyog, a
                        szája vonaglik s nem tud szólni...</p>
                    <p>Egyszercsak benn vannak a városban, mintha álmukban történt volna, nem is
                        tudják, hogy s mint kerültek be. Aranka és András buzgólkodtak helyettük,
                        mert az ő szemük előtt össze­futott minden. Valahogy szekérre rakták őket,
                        mindenfélét mondtak nekik, aztán átrepültek a Mezőségen s most itt vannak az
                        egyetem aulájában s László az első magántanári előadását tartja a
                        professzorok és az ifjúság előtt. Sok ismerős is van jelen, a püspök úr, a
                        teológiai tanárok, az esperes úr, a régi asztaltársaság tagjai s Jóska az
                        egész előadás alatt Edith szemébe mosolyog. Edith reszketve ül, idegen
                        hölgyek között s gyermekesen drukkol, hogy László bele fog sülni. Mikor ez a
                        gondolata egészen öntudatába jut, elborítja a láng a szégyenke­zéstől, hogy
                        ilyen ostoba tud lenni. Mikor pedig az előadás után mindenki éljenez, tapsol
                        s a professzorok a László kezeit szorongatják, Edith sápadt lesz, mint a fal
                        s az az érthetetlen és iszonyatos érzés nyilallik keresztül a szívén, hogy
                        mindez nem igaz, hogy valahol a háttérben setét végzet terjeng s árnyéka
                        László fölé borul...</p>
                    <p>László bemutatja őt professzorának, a nagy filozófusnak. Edithnek remegni
                        kezdenek a lábai s úgy érzi, hogy a padló süllyedni kezd alatta. Egészen
                        gyermekké lesz a félelmes tisztelettől.</p>
                    <p>Az öreg professzor komolyan néz a szeme közé, miközben száraz keze átfogja a
                        leány forró ujjait:</p>
                    <p>- Nagyon örvendek, kisasszony, hogy megismerhetem - hallja a szavakat. - Ne
                        felejtse el kérem, hogy a filozófusoknak különös szükségük van jó
                        feleségre.</p>
                    <p>- Miért?... - dadogja Edith gyermekesen.</p>
                    <p>- Mert köztudomásulag élhetetlen emberek - mondja a professzor nagy
                        komolysággal. - De úgy látom, - teszi hozzá halvány kis mosollyal - az én
                        fiatal barátom megtalálta ezt a jó feleséget. Kívánom, hogy mindig ihletője
                        lehessen a munkájának.</p>
                    <p>Edith, nem tudja miért, hogyan, hirtelen lehajlik az öreg kezére, mintha az
                        apjáé lenne s meg­csókolja.</p>
                    <p>A professzor nem húzza vissza a kezét, csak biztatólag megszorítja vele az
                        Edithét.</p>
                    <p>- Úgy, úgy, kedves leányom. Az Isten segítse meg!...</p>
                    <p>Visszafelé már László édesanyjával szekereznek. Edith azonnal megszerette.
                        Úgy látszik, ő is megnyerte az anya tetszését, a hosszú út gyorsan telt el
                        meghitt, bizalmas beszélgetésben.</p>
                    <p>László édesanyjának sehogyse tetszik a Mezőség. Virágos se tudja kibékíteni.
                        - Hála Istennek, - mondja - hogy el fogtok innen kerülni, remélem, minél
                        hamarabb. - A dombokról az a vé­le­ménye, hogy csúfak, mint valami
                        kísértetek, a parasztokról pedig az, hogy durvák, furfango­sak, mint a
                        farkasok. Tudós embernek, úriembernek, fínomlelkű kisasszonynak nincs mit
                        keresnie Virágoson.</p>
                    <p>László és Edith nem győzik bizonygatni neki az ellenkezőjét. De hiába, ő csak
                        a fejét rázza, szelíd kék szemei megkeményednek s gyöngéd hangja élessé
                        válik:</p>
                    <p>- Nem való úriembereknek!...</p>
                    <p>Pedig a falu odavan a tiszteletes úr édesanyjáért. Mindenki körülcsodálja,
                        kézcsókokkal tiszteli, a férfiak elmondják neki, hogy milyen büszkék a fiára
                        s az asszonyok tojást, ordát, csirkét hoznak a parókiára, hogy amíg itt van,
                        minden jóval kényeztessék.</p>
                    <p>Ő előkelően mosolyog, szép szavakkal köszöni a tiszteletet s az ajándékokat,
                        de örvend, mikor a parasztok eltávoznak s egyedül maradhat Lászlóval és
                        Edithtel.</p>
                    <p>Kétszeresen félti és kényezteti Lászlót, mert a másikért, a nagyobbik fiúért
                        ott hordozza a mély sebet a szívében. Nem illik hangosan panaszkodni most,
                        mikor ezrek és százezrek szenvednek, de ő soha ki nem tud békülni, belül a
                        lelkében, azzal az igazságtalansággal, hogy az ő fiát, aki nem való durva
                        fegyverhez, aki hazáját jobban szolgálta a tudományával, elhurcolták a
                        szörnyű mészárszékre, mint egy utolsó parasztfiút. Miklós jelenleg az olasz
                        fronton van, csak annyit ír néha: még élek. De az anya szíve tudja, hogy
                        miféle méltatlan szenvedések rejlenek e két szó mögött!</p>
                    <p>Arankát kissé falusiasnak, közönségesnek találja a László édesanyja, de azt
                        mindjárt látja, hogy a szíve jó. Andrásról az a véleménye, hogy rusztikus
                        falusi pap, éppen odavaló, ahol van. Persze, ha László mondja, ettől lehet
                        akármilyen derék ember. Szörnyülködik és kacag, amikor megtudja, hogy Edith
                        az András menyasszonya volt. Ettől fogva még jobban szereti Edithet s a
                        leány ért hozzá, hogy meghódítsa magának a szívét. Nem mintha dicsekedne
                        vele, de az anya hamar tisztába jön az igazsággal: Edith volt az, aki
                        Lászlóban fenntartotta a lelket itt, ennek az átkozott sárfészeknek
                        nyomorúságai között s nemhogy megkötötte volna, de egyenesen sarkallta és
                        lelkesítette a jövőjéért való munkára. Ezért bízik benne, hogy méltó
                        élettársa lesz Lászlónak.</p>
                    <p>Gyorsan suhannak el az ősz utolsó hetei, melyeket egészen betölt a ház
                        berendezése s az esküvőre való készülődés. Az anyának az a véleménye, hogy
                        nem kell túlságosan berendez­kedni itt, nem szabad sokat költeni, adósságot
                        csinálni ezért a falusi otthonért, inkább arra kell takarékoskodni, hogy
                        majd a városban méltóképpen rendezkedhessenek be, hiszen talán csak néhány
                        hónap, legfennebb egy esztendő s Isten segedelmével úgy elrepülnek innen,
                        hogy még álmukban se jut eszükbe ez a rongy kis falu.</p>
                    <p>Edith mosolyogva hallgatja ezeket s nem ellenkezik, pedig a szíve mélyén fáj
                        neki a Mezőség s a szegény kicsi Virágos lebecsülése. Neki örökre legszebb
                        marad a földön ez a hely s tündérország a virágosi erdő, ahol szíve
                        összeforrott a Lászlóéval. Ő is akarja, hogyne akarná, hogy Lászlóból
                        kiváló, nagy ember legyen s hozzá méltó környezetben fejtse ki tehetségeit.
                        De Isten látja, sohase búsulna, egy percig se, ha az volna a rendeltetésük,
                        hogy örökre itt maradjanak. Mit számít az egész világ, ha egyszer ők ketten
                        egymáséi lehettek? Szinte félve hozza elő szekrényéből szorgalmas kezeinek
                        finom munkáit: függönyöket, terítőket, csipké­ket, melyekkel áhítatos
                        szeretettel díszíti jövendő otthonukat.</p>
                    <p>Pedig az anyának mindez nagyon tetszik, méltányolja Edith finom ízlését,
                        meleg otthonra vágyó érzéseit s gyönyörködik benne, ahogy a két fiatal
                        rendezkedik, béleli a fészkét s egymásra mosolyog, ha valamelyik zugocskát
                        különösen meleggé, puhává sikerült varázsolni.</p>
                    <p>Aztán lehull a hó s a Mezőség tiszta fehér lakodalmi köntöst vesz magára.
                        Mély csend lesz s minden visszafojtott lélekzettel várja a boldogság
                        angyalának leszállását.</p>
                    <p>Az esküvő a városban lesz, azt már nem lehetett kikerülni, hogy az esperes úr
                        adja össze őket. Ezt ellenmondást nem tűrő határozottsággal kötötte ki
                        magának, mert amint mondta, ez az ő műve, ezt mindenkinek el kell ismernie.
                        László neki köszönheti, hogy emberré lett s hogy magához méltó feleséget
                        talált, nélküle semmi sem lett volna belőle, az bizonyos. Ezt a
                        megdönthetetlen igazságot tőle telhetőleg mindenütt szétkürtölte. A
                        fiataloknak nem volt más teendőjük, minthogy alázattal és tisztelettel
                        megköszönjék neki.</p>
                    <p>Az esküvő előtti csendet Minya bá törte meg, azzal a szomorú hírrel, hogy
                        harangozni kell, tiszteletes úr, parancs jött a jegyző úrtól, harangozni
                        kell, mert meghalt a király.</p>
                    <p>Ez a hír egészen váratlanul érte Lászlót, de nemcsak őt, hanem mindenkit a
                        Mezőségen. Újságok már nagyon ritkán érkeztek ebben az időben s a
                        legutolsóban az állott, hogy Őfelsé­gének náthája van, de az orvosok
                        állítása szerint semmi veszedelem nincs. A Felség minden reggel öt órakor,
                        évtizedes szokása szerint, íróasztalához ül és aláírja az aktákat... De ha
                        már a jegyző úr rendelkezett, harangoztak becsülettel s László Pikó útján
                        megtudakolta a főbírótól, igaz-e a hír? Miután hivatalosan igazoltatott,
                        László szép gyászünnepélyt is rendezett a temp­lomban s az öregasszonyok
                        éppúgy elsiratták Ferenc József Őfelségét, mint ahogy minden halottat el
                        szoktak siratni, szép fejhangon, ősi szólamok ritmusával.</p>
                    <p>Már vagy három nap is eltelt a gyászünnepély után, mikor ismét egy újság
                        tévedt a Pikó tarisznyájába, melyből meglepetve olvasták, hogy Őfelsége
                        jobban van. Csak tüzetesebb vizs­gálat után derült ki, hogy az újság
                        kéthetes. Később is szállingózott még egy-egy megkésett hirlap, rendre
                        közelítvén meg az igazságot, míg végre csakugyan meghalt a király, az újság
                        szerint is.</p>
                    <p>Ettől eltekintve mindenféle furcsa hír kezdett szállongani a Mezőség falui
                        között. Voltak közöttük rosszak is. Rebesgették, hogy a központi hatalmakat
                        nagy vereségek érték, külön­böző harctereken. Egyszer az intéző kivakart a
                        bekecse zsebéből valami piszkos térképet, amit egy Mezővásáron járt városi
                        mészárostól kapott, az pedig állítása szerint a fiától, aki valami titkos
                        katonai szolgálatot teljesít a főhadiszálláson. Rettenetes térkép volt.
                        Lászlónak elállott a szíveverése tőle. Az intéző irtózatosan káromkodott.
                        Ezen a térképen Magyarország helyén temető volt ábrázolva, de az a temető is
                        csak az Alföldön terült el. Az ország északi része bele volt olvasztva egy
                        Csehszlovákia nevű új államba. Magyarország déli részén ez a szó állott:
                        Jugoszlávia, a keleti országrész pedig nem is létezett, mert egészen a
                        Tiszáig Romániát mutatott a térkép.</p>
                    <p>- Ezt akarják velünk! - hördült fel László, a térképre meredve.</p>
                    <p>- Csakhogy nem esznek ám belőle! - döngette öklével az asztalt az intéző.
                        Lászlónak mégis elfacsarodott a szíve. Érthetetlen rossz sejtelem szorította
                        össze. Őrültség! - erősítgette magában. - De mégis rettenetes, hogy így le
                        merték rajzolni! Mutatja az ádáz, könyörtelen akaratot, ami a világot körös
                        körül fűti ellenünk.</p>
                    <p>Egyik nap Szilveszter úr lovagolt keresztül Virágoson s megállt a papilak
                        alatt. László éppen az udvaron volt, a széna egy részét eladta városi
                        fuvarosoknak s nézte, hogyan rakodnak. Szilveszter felkiáltott hozzá s ő
                        lement a kapuhoz.</p>
                    <p>- Azt akartam mondani, - szólt le a dzsentri a nyeregből, grimászkodva - hogy
                        tegnap Mező­vásáron voltam s a főbíró telefonértesítést kapott a főispántól:
                        békeajánlatot tettünk az antantnak.</p>
                    <p>- Tettünk? - álmélkodott László. - Kik?</p>
                    <p>- Hát mi, Németország meg a Monárkia.</p>
                    <p>- Érthetetlen! - képpedt el László. - Miért mi? Miért nem ők?</p>
                    <p>- Azért, - hajolt a füléhez, suttogóra vált hangon tagolva a szavakat,
                        Szilveszter - mert rosszul állunk barátom! Igenis, mi tettünk ajánlatot. Az
                        új király, IV. Károlynak hívják, még meg sincs koronázva, nem akarja
                        folytatni a háborút. Azt mondják, még különbékére is kapható, ha Vilmos
                        huzakodna. A főbíró azt mondja: Wilson, az amerikai elnök közvetíti az
                        ajánlatot.</p>
                    <p>- Mit gondolsz... mi lesz az ára?</p>
                    <p>- Hát, - húzta fel szemöldökeit Szilveszter s utánakapott a monoklijának,
                        amely ettől a moz­dulástól kiesett a szeméből - talán a státuskvót meg
                        lehetne menteni. Talán. De a főbíró azt mondja, a nemzetiségek autonómiát
                        fognak kapni. Különben bánja a fene, csak már vége legyen ennek a
                        disznóságnak!</p>
                    <p>László nehéz gondolatokkal ballagott vissza a parókiába. De hát, ha valaki az
                        esküvőjére készül, nem ér rá sokáig töprengeni távoli nagy dolgok
                        felett.</p>
                    <p>Az esküvő napja pedig eljött. A városba velük ment László édesanyja is, aki
                        az esküvőről mindjárt haza fog utazni. Maga a nagy esemény az esperes úr
                        templomában történt meg. Utána ő adta az ebédet is. Erről sehogyse lehetett
                        lebeszélni.</p>
                    <p>- Már én csak úgy tekintem őket, mint a gyermekeimet! - jelentette ki
                        büszkén. Egyébként az ebéden az esperes úr családján kívül, akik, anya és
                        két felnőtt fiú, egészen beleszerelmesedtek a fiatal párba, továbbá a László
                        édesanyján kívül még Jóska volt jelen, mint a László tanuja, míg Edithnek
                        ebben a minőségben a segédpap jutott, aki szemmel láthatólag szívesen
                        cserélt volna tisztséget a vőlegénnyel. Edith családját, sajnos, csak egy
                        öreg betűkkel írt levél kép­viselte, melyet apja írt. Őmaga nem jöhetett el:
                        „Pénz nincs, ellenben a baj több, mint a vaj, sőt vaj egyáltalában nincs is,
                        adjon az Isten nektek boldogságot, gyermekeim!”</p>
                    <p>Az esperes úr nagyon szép felköszöntőt mondott az ifjú párra, Jóska viszont
                        indíttatva érezte magát, hogy az esperes urat köszöntse fel, mint akinek
                        tudta nélkül az egyházmegyében még egy verébfióka sem eshetik ki a
                        fészekből, nemhogy két felnőtt veréb beleeshessék egy fészek­be. Jóska
                        teljesen belehelyezkedett az esperes úr gondolatvilágába s osztotta azt a
                        nézetet, hogy László és Edith mindenestől az esperes úr találmányai és
                        teremtményei. Kifejezést adott annak a meggyőződésének, hogy az ifjú pár
                        soha rá nem jött volna, hogy szereti egymást, ha ezt az esperes úr önmagában
                        el nem határozza és jóvá nem hagyja. Mind­ezek után arra kérte őt, hogy
                        vegye most már pártfogásába és gondoskodjék az ő jövőjéről is. Tekintettel
                        arra, hogy Jóska mindezeket meghatottságtól remegő hangon és égfelé
                        fordított szemekkel mondta el, az esperesné lágy szíve könnyekben csordult
                        ki s maga az esperes úr is elérzékenyedett saját jóságának mély átérzésében,
                        megígérvén, hogy mindig a fiatalság pártfogója és atyja marad.</p>
                    <p>A fiatalok mindebből keveset hallottak, csak akkor tértek magukhoz, mikor már
                        kettesben tartottak hazafelé az udvari kocsin, amit az intéző, ezúttal mégis
                        megemberelvén magát, eléjük küldött az állomásra. Az egész esküvő álomnak
                        tűnt föl előttük s hihetetlen csoda, hogy ők most már férj s feleség! Most,
                        most, hogy itt ülnek ketten a kocsiban, a takaró alatt össze­kulcsolt
                        kezekkel, egyszerre rájuk szakad a valóság, amit ez az utazás jelképez:
                        örökké együtt fognak ezután utazni, kéz a kézben, át a világon, az
                        örökkévalóságba!</p>
                    <p>A házuk ajtójában most is Dávid várta őket Katival.</p>
                    <p>- Isten hozta, tiszteletes úr, tiszteletes asszony! - köszöntötte őket a
                        kurátor, levett süveggel. Kati mind a kettőjüknek kezet csókolt, kötényével
                        törülgetve szemeit. Aztán ünnepélyesen lépegetve előttük, kinyitották az
                        ajtót s kétoldalt állva, beengedték őket maguk előtt a vára­kozó hajlékba.
                        Kedves meleg cirógatta körül arcukat, a kályhákban pattogott a tűz s a
                        le­ereszkedő esti árnyék homályából fehéren világított az otthon tiszta öle.
                        Dávidék csendesen betették mögöttük az ajtót s még a puha hóban is
                        lábujjhegyen távoztak el, hogy ne zavarják őket.</p>
                    <p>Otthon, ahogy benyitottak, kicsi Dávidot két könyökére feküdve találták az
                        asztal felett.</p>
                    <p>- Megjött a tiszteletes úr a feleségével! - kiáltott rá vidáman az öreg.</p>
                    <p>Kicsi Dávid lassan felemelte fejét s rájuk nézett izzó szemével. Fölállt s
                        szó nélkül kiment a házból. Apja, anyja leesett állal bámult utána.</p>
                    <p>Kicsi Dávid magában rótta az utcákat egész este. Ha valaki szólt hozzá,
                        indulatosan vállat rándított s továbblépett. Addig járt, amíg minden
                        elcsendesedett s a házak behunyták apró, pislogó ablakszemeiket. Akkor
                        megállt s hosszasan nézte a parókiát a dombon. Ott még világos az egyik
                        ablak. Ott még ébren vannak. Egyszer aztán elsötétül az is.</p>
                    <p>Kicsi Dávid nagyot sóhajt, dacosan megrázza a fejét, fordul s megy egyenesen
                        Mandula úr kerítéséhez, a hátulsó kis ajtónak.</p>
                    <p>A kutyák ott vonítanak egycsomóban a kiskapu mögött. Hörögve mardossák a
                        kapufélfákat tehetetlen dühükben. Pillanat alatt ízekre szaggatnák, ha
                        valaki megnyitná nekik. Kicsi Dávid nem törődik velük, mert az ebek
                        egyszerre elnémulnak s alázatos nyöszörgéssel tódulnak valaki köré.</p>
                    <p>- Vérivó zsidó boszorkány! - csikorogja a fiú.</p>
                    <p>- Te vagy? - hallszik a Rákhel forró suttogása.</p>
                    <p>Karácsony estéjén László és Edith csendes boldogsággal néznek a szent fa
                        lángocskáiba. Az isteni szeretet fénylő szimbóluma rájuk hinti a mennyei
                        békesség fénypalástját.</p>
                    <p>Künn betlehemes gyermekek járnak. Idetartanak. Engedelmet kérnek, hogy
                        behozhassák a cso­dálatos istállót. A betlehem színes papirokkal borított,
                        három tornyocskával ékes alkot­mány, benne gyertyák égnek s kicsi ajtóján
                        bekukkantva, látható a boldog Anya, ölében a szent fiúval s odébb József a
                        kisdedet imádó jámbor barmok társaságában.</p>
                    <p>A legénykék lelkesen csillogó szemmel énekelnek: „Szívünk vígsággal ma
                        betölt.”</p>
                    <p>Kedves falu. Édes Mezőség.</p>
                    <p> </p>
                </div>
            </div>
           <div type="group">
                <head>III. RÉSZ</head>
               <div type="chapter">
                    <head>XXI.</head>
                    <p>Mezei Andrásné, született Kovács Aranka tiszteletes asszony, Virágosra
                        szekerezik Tóvölgy­ről. A barátnője, Katona Lászlóné tiszteletes asszony
                        izent érte: most már csakugyan jöjjön, úgy érzi, eljött az órája.</p>
                    <p>Aranka azonnal indult. Szegény kicsi Edith! Egy hete, hogy látta, de már
                        erősen el volt készülve akkor is. Bátor asszony különben, megőrizte a
                        leánykori természetét, nyugodtan néz szembe a dologgal. A kedves vonásai el
                        voltak torzulva, a szép termete elformátlanodott, sokat szenvedett a
                        terhesség alatt, de a tekintetében édes, áhítatos várakozás ragyogott.
                        Aranka sajnálta is, irigyelte is. Szíve szerint mindig vágyott gyermekre, de
                        ezt megtagadta tőle a sors, a második házasságában is.</p>
                    <p>Ahogy közeledik Virágoshoz, a múlt megelevenedik lelke előtt s csendesen
                        mosolyog maga elé. Azért jó az Isten, minden eligazodott szépen. Lászlóék
                        már közel egy éve házasok, boldogan élnek, ahogy megérdemelték. És ő is,
                        immár hét hónapja, az András felesége. Így akarta az Isten s bölcsen,
                        kegyelmesen akarta. András áldott drága ember, jobbat igazán nem is
                        kívánhatna magának. Csendes megértés, békében való együttküzdés az
                        élettel... Tulajdon­képpen csak ebben a házasságában törődött hozzá Aranka
                        az élethez. Leányos álmai, roman­tikus képzelődései, igaz, végképpen
                        elszállottak. De hát Istenem, ez a valóság!... Most jó egyszerű élete van,
                        mindennapi kicsi gondok s ennek a nagy, tisztalelkű óriás-gyermeknek, az ő
                        derék urának gondozása... Hála és szeretet önti el a szívét, ha rágondol,
                        hogy András min­dent megtesz érette, ami csak módjában van. Szerelem?... Mi
                        is a szerelem?... Csacsi gyer­mekek bolondos, gyönyörű képzelődése. De nem
                        lehet megmenteni a házasság után. Az ember rájön, hogy se ő maga nem tündér,
                        se a másik nem meseherceg. De a szeretet, a kölcsönös megbecsülés sokat
                        pótol. S abban is van valami szép, szívetmelegítő, hogy azok az erős karok
                        hűségesen tartják, védelmezik, dolgoznak érette. Aztán telik az idő is,
                        egyik se ma kelt csibe már... Aranka szeliden bólogatva mosolyog a
                        szekérben: jól van ez így!</p>
                    <p>Milyen jó az is, hogy megmaradt a Lászlóékkal való barátságuk s túlélte a
                        megrázkódtatást. Ez a legszebb ebben a rettentően sötétedő gonosz világban.
                        Aranka büszke reá, hogy döntő része volt ennek a barátságnak megmentésében.
                        Tudja is, hogy mi az igazság. Tudja, de elfogadta, megnyugodott benne, sőt
                        akarja is. András nem bírta volna ki, hogy Edithtől vég­kép­pen elszakadjon.
                        Aranka nem áltatta magát akkor se, megérezte, hogy András miért
                        ka­pasz­kodott hozzá: mert általa megmaradtak lehetőségek és szálak, melyek
                        Edithhez fűződtek. András most is szereti Edithet és örökké is fogja
                        szeretni. Aranka is szereti Lászlót, mindig is szeretni fogja, ők úgy
                        találtak egymásra, mint két árva, akiknek egymást kellett vigasztalniok. És
                        aztán valahogy egyesültek abban az érzésben, hogy László és Edith az ő
                        gyermekeik, életük szebbik, magasabbik része, a büszkeségük, a reménységük;
                        minden, ami nem közönsé­ges. Az embernek kell valami, ami nem közönséges. Ez
                        nekik a László és Edith élete. Úgy beszélgetnek róluk esténként, mint a
                        gyermekeikről, szövögetik a jövendőjüket s kiszínezik számukra az
                        elkövetkező nagy életet.</p>
                    <p>Most pedig segíteni kell Edithen, a drága leányukon, hogy világra hozhassa
                        gyermekét, az ő unokájukat, ahogy Andrással maguk között nevezik, könnyes
                        tréfálkozásban. András is át fog jönni estefelé, mihelyt a dolgai engedik,
                        hogy vigasztalja Lászlót. Mert László korántsem olyan hős, mint Edith.
                        Bűnösnek érzi magát, ahogy András mondja. Szenvedéseket okozott Edithnek s
                        most odavan, hogy milyen kínok várnak a feleségére. Ez a László csakugyan
                        gyermek, csacsi fiúcska. Persze nagy tudós ember, de az élettel szemben
                        megszeppent lurkó, aki rossz fát tett a tűzre s fél, hogy kikap érette.</p>
                    <p>Késő ősz van, de gyönyörű derült idő. Szelid langyos meleg, híg kék levegő,
                        sárgapiros lombhullás, titokzatos csend. A halál lábujjhegyen lépked. Az
                        Isten segítse meg Edithet, hogy életet tudjon adni!</p>
                    <p>László örömregyúlva fogadja Arankát. Hála az égnek, hogy megérkezett!... Az
                        éjjel bizony nem aludtak egy cseppet se. Ő olyan buta, nem tudja, mit
                        csináljon... Nem mintha Edith akarná, hogy csináljon valamit. Edith nem
                        igényli a vigasztalást, sőt még ő bátorítja Lászlót; ne aggódjék, jól lesz
                        minden s nemsokára már hárman lesznek a házban. De László észre­veszi, hogy
                        a mosolygás mögött el-eltorzul szája a kíntól s hogy benső nyugtalanság
                        emészti, nem találja a helyét, mindegyre nekiindul és sétál a szobákban,
                        nehézkesen, lihegve. Azt mondja: izgatott, de az örömtől. Alig várja, hogy
                        láthassa az édes kicsikét. Fiú lesz, erősen érzi és Lacikának fogják
                        nevezni. Lacika! Lacika! - suttogja maga elé átszellemült arccal. Jöjj már,
                        kicsi Lacika, édes! László nem bánja, ha kislány lesz is, csak már
                        megérkezzék. Ha leány lenne, Ágnesnek hívnák... De Edith ragaszkodik
                        Lacikához... Nem is jó, hogy ennyire beleélte magát, majd szomorú lesz, ha
                        Ágnes talál jönni...</p>
                    <p>- Édes Aranka, jöjjön, legyen mellette, ez meg fogja nyugtatni, erősíteni. És
                        én is mindjárt vitézebb vagyok, ha maga itt van velünk.</p>
                    <p>Aranka biztatólag mosolyog:</p>
                    <p>- Ne féljen, anyámasszony katonája!... Edith nagyszerű kis hős: úgy megszüli
                        a Lacikáját, hogy csupa gyönyörűség! Meglátja, könnyen fog menni.</p>
                    <p>Edith ide-oda topog a szobában. Az ágy meg van vetve, pólya, fáslik, apró
                        babaruhák szépen kiteregetve, minden készen a fogadtatásra. Az öreg bába
                        bölcs nyugalommal ül egy konyha­széken.</p>
                    <p>- Mikor már nagyon rossz lesz, mindjárt jó is lesz! - jelenti ki
                        orákulumszerűen.</p>
                    <p>Edith befelé figyel, szórakozottan mosolyog, bólogat. Mikor Aranka belép,
                        fölsikolt az örömtől s nyakába fonódva csókolgatja:</p>
                    <p>- Aranka mama! - gügyögi neki. - Aranka mama!</p>
                    <p>László ott ténfereg körülöttük. Pályájából kivetett bolygócsillag. De Aranka
                        rászól, hogy ne lábatlankodjék itt, menjen sétálni, vagy olvasson, vagy
                        vágjon fát, akármit, de ha már ilyet tett ezzel a szegény Edithkével,
                        legalább ne bosszantsa azzal a nyúlt ábrázatával!</p>
                    <p>- Eredj, eredj, én gyilkosom! - nevet reá Edith is, utána csókolva a
                        levegőbe.</p>
                    <p>Délután megkezdődtek a szülési fájdalmak. Edithet lefektették, László nem
                        bírta hallgatni a nyögését, fejébe vágta a kalapot, elindult András elé.
                        Szembetalálkozott vele a faluvégén. Sürgetni kezdte:</p>
                    <p>- Gyere már, siessünk vissza, ki tudja, ezóta mi történt?</p>
                    <p>András megnyugtatólag mosolyog, karonfogja, szeliden kényszeríti, hogy
                        nyugodtan lépe­gessenek.</p>
                    <p>- Nincs még semmi, - szólt ki rájuk Aranka.</p>
                    <p>- Kínlódik? - nyögte László rémült szemekkel.</p>
                    <p>- Dehogy kínlódik! - legyintett Aranka. - Bátrabb, keményebb, mint maguk
                        ketten!... Sétál­janak csak, vitéz férfiak! - Azzal betette az ajtót az
                        orruk előtt.</p>
                    <p>- Ne menjünk messze! - könyörgött László. - Sétáljunk itt a cinteremben.</p>
                    <p>- Jó lesz, - hagyta rá András.</p>
                    <p>Keringtek a templom körül. De ettől Andrásnak kóvályogni kezdett a feje,
                        lehúzta Lászlót egy kis padra, öreg sárguló orgonabokor alatt.</p>
                    <p>- Megkergülünk, ha folytatjuk, - dörmögte. - Ülj nyugodtan, nem lesz baj.
                        Beszélgessünk. Hogy mennek a magántanári előadásaid? Mit adsz elő? Vannak-e
                        hallgatóid?</p>
                    <p>László előbb idegeskedett, a ház felé fülelt, egy-egy szót odahányt
                        feleletül. De András izzadva az igyekezettől, kérdést kérdésre halmozott.
                        Lassanként belejöttek.</p>
                    <p>Az elmúlt év alatt László hetenként tartott egy-egy előadást az egyetemen.
                        Most már rendes szerződése volt Ferenc bával. Egy darab földet adott neki
                        bevetve, amiért hetenként az állo­másra s onnan vissza hordozta. Mentek,
                        akár sütött a nap, akár esett az eső. Hősies vállalkozás volt. De Edith
                        ragaszkodott hozzá és László keményen kitartott. Sajnos, hallgatója kevés
                        volt. Nemcsak neki, az egész egyetemnek. A tanév folyamán egyre-másra hívták
                        be az ifjakat. „Gyorstalpaló” tanfolyamokat rendeztek számukra, hogy el ne
                        veszítsék egyetemi éveiket s megkapják a diplomájukat. A padokban inkább
                        csak diákkisasszonyok maradtak s néhány betegképű fiatalember, aki még most
                        se vált be katonának, mikor pedig már nem nagyon válogatták őket. Maga
                        László is sokszor úgy érezte, hogy ebben a világban már alig van értelme a
                        tudománynak. Ha Edith nem tartja benne a lelket s ő a jövő kedvéért össze
                        nem szorítja a fogát, régen abbahagyta volna. Pedig gyönyörű stúdiumot
                        választott: „A magyar filozófiai törekvések történetét”. Szomorú és felemelő
                        volt egyben, ahogy nyomról-nyomra követte a történelem s a mindennapi élet
                        ezer és ezer visszahúzó akadálya közül felvergődő magyar lélek
                        erőfeszítéseit a legnagyobb léttitkok megragadásáért. De éppen ez a tárgy és
                        éppen a jelenlegi időben gyötörte meg keservesen a lelkét. Egy halálraítélt
                        nép tragikus hány­kódása, hogy megfellebbezze végzetét s legkülönb elméi
                        által föllendüljön az európai szellem csúcsaira!... Sokszor előadás közben
                        elfulladt a szava s riadtan nézett össze riadttekintetű hallgatóival;
                        együtt, egyszerre érezték meg a keserű magyar sors betelni készülő poharának
                        halálízét...</p>
                    <p>Ahogy ezeket most András elé tördelte, jótékonyan megfeledkezett a maga
                        legközelebbi bajáról s elmerült nemzete nagy veszedelmének látományába.
                        András néma figyelemmel hallgatta, szemeit merőn a földre szegezve. A maga
                        módján kísérte gondolataival a fekete próféciát s egyszer közbedörmögött: -
                        Közel a világ vége... Az emberiség megbolondult, a saját sírját ássa.
                        Muszkaország felől jön a vörös sárkány, a bolsevizmus. Isten, Krisztus,
                        egy­ház, család, minden a kitátott torkában vergelődik. Hogy mi lesz, azt
                        ember nem tudhatja...</p>
                    <p>Amire András gondolt, arról sokat tudtak s még többet képzeltek az emberek,
                        régóta. Még az elmúlt tavaszon tört ki a forradalom a távoli Oroszországban
                        s lassanként elhatolt a híre az ottani rémségeknek a legtávolabbi vidékekre,
                        még a Mezőség falucskáiba is. Amióta pedig megtörtént a fegyverszünet az
                        orosz fronton s a katonaság nagyrészét másfelé vitték, a bolsevizmus
                        dögvészéről mindenféle mendemonda terjedezett széjjel. Lassacskán, szinte
                        észrevétlenül, megváltozott a levegő itthon is. Hazavetődő katonák szemében
                        idegen, ijesztő lélek lángja világított. Soha nem hallott istentelen
                        gondolatok szivárogtak a nép közé. Rejtett, vad fenyegetések. Főleg az urak
                        s a papok ellen. Az igáját szelíd megadással vonszoló, templomjáró falusi
                        nép, mintha alvó tigris nyitotta volna föl a lelke mélyén kegyetlen sárga
                        szemét, vérre kívánkozó rekedt dorombolással kurrogott az új világról,
                        melyben az Isten hazugság, az úrféle eltaposott ganéj s a szegény ember
                        mindennel bíró úr, a maga istene lesz. És a kocsmákban a körül folyt a
                        suttogás, hogy az asszonynép közös tulajdon lesz, akár csak a föld, meg
                        mindenféle jó.</p>
                    <p>Ahogy ez a lelkület észrevehetővé vált, László éjt-napot töprengett rajta,
                        miképpen lehetne gátat vetni eléje? Próbálkozott egy második lelkészi
                        kurzussal is, de az életviszonyok úgy meg­nehezedtek, hogy lehetetlenség
                        volt megrendezni. E helyett maga járta végig lelkész­társait s tanácskozott
                        velük, hogy az igehirdetésben hogyan védekezzenek a méreg ellen s miképpen
                        próbálják a lelkeket egészséges indulatokkal táplálni? Rémülten látta, hogy
                        a jószándékuk megtörik azon, hogy a hatóságok egészen másfajta módszert
                        kezdenek követni. Beszélt a főbíróval, jegyzővel, sőt a főispánhoz is
                        küldött lelkésztársaival aláírt memorandu­mot, melyben kifejtette, hogy
                        csakis a megértőbb, testvériesebb és gyakorlatilag segítő eljárás vezethetne
                        célhoz s talán még nem késő, de mindenesetre utolsó ideje, hogy a hatóságok
                        meg­változtassák merev, személytelen bánásmódjukat a néppel szemben. Lehet,
                        hogy elolvasták a megyeházán, lehet, hogy nem. Tenni semmit sem tettek.
                        Ellenkezőleg: a hatóságok egyre keményebbek, gyanakodóbbak, büntetőbbek
                        lettek. A csendőröket megszaporították s azok egy szóért puskatussal
                        fizettek. A legrosszabb talán az volt, hogy az újságokban még mindig
                        győztünk, itthon pedig végképpen lerongyolódott az élet. A rekvirálók
                        mindegyre jöttek, felhányták a titkos vermeket is s az eldugdosott gabonáért
                        szörnyen bírságoltak. És sötétség volt a falukban, kibírhatatlan sötétség a
                        télen. Petróleum, gyertya, régmúlt idők hihetetlen csodáivá váltak, mesebeli
                        kinccsé, amiről már álmodni is hiába! Ki győzné kukoricacsutkával
                        átvilágítani a hosszú éjszakákat? A sötétségben pedig a rossz még rosszabb,
                        híresztelések, izgatások, bolondító reménységek fantasztikusan megnőnek
                        benne.</p>
                    <p>A maga szemével látta, hogy a városban mekkora lett a nyomor, hogy terjed a
                        piszok, hogy harapódzik el a métely a lelkekben. Békevágynak mondták, de nem
                        az volt. Az emberek ott tartottak, hogy a háborút mindenképpen, bármi áron
                        abba kell hagyni, legyen, ami lesz. Ez nem az igazi áldott béke óhaját
                        jelentette, hanem a halálos kimerülését és fásultságét, melyből nem fakadhat
                        egyéb, mint a felfordulás lázas, beteg sóvárgása.</p>
                    <p>Itt Virágoson is szörnyen megváltozott minden, ezalatt az év alatt. Igazi
                        suhanc-uralom kere­kedett felül. Most már alig volt férfi, a kamaszok pedig
                        féktelen garázdálkodásra bátorodtak, valósággal zsarnokoskodva az öregek és
                        az asszonyok felett. Valamikor az öregeké volt a faluban minden tekintély és
                        hatalom. Vissza is éltek vele alaposan, az bizonyos. Most megjött rá a méltó
                        válasz, az éretlen kölyökifjúság részéről. Kuckóba szorultak a vének s ha
                        csak meg­nyikkantak, csontjaik összetörését ígérgették nekik. László
                        leginkább fájlalta az asszonyok szomorú megváltozását. Igaz, sokáig cipelték
                        a férfiak helyett az élet terhét, de most meg­keményedtek, elfásultak,
                        beleuntak az életbe. Nem akartak dolgozni, vetetlen hagyták a földeket,
                        föllázadtak sorsuk ellen s mind többen és többen kerestek maguknak
                        vigasztalást táncban, pálinkában, bűnben.</p>
                    <p>Az uradalom akaratlanul is segített a falut mélyebbre taszítani. Ott már
                        régen pótolni kellett a behívott cselédséget. Előbb katonai munkásosztagot
                        vezényeltek ki a mezei munkák végzé­sére, később hadifoglyok kerültek a
                        szőlőbe s a gazdasági udvarba. László kezdettől fogva rossz sejtelemmel
                        nézte ezt a dolgot. Igaza is lett. A katonák betegségeket hoztak magukkal és
                        lelki bacillusokat. A foglyok között titkos utakon terjedezett az igazság,
                        hogy itt fölbomló hulla már minden, nemsokára kezdődhetik a rablás s
                        szökdösés. Az intéző eleinte örvendett az új munkaerőknek, de csakhamar
                        belátta ő is, hogy mi az igazság. A gazdaság bomlani kezdett. A drága gépek,
                        egyik a másik után romlottak el, titkos kezek által. A pincét feltörték, a
                        gabonást kiásták, az udvarház falán korommal írt fenyegető irkafirkák
                        jelentek meg. Az intéző egyvégtében káromkodott reggeltől estig, ette a
                        méreg, nappal is csak töltött fegyverrel mert járni. Egy darabig őrizték a
                        foglyokat éjszakánként, de aztán maguk az őrök nyitották ki a nagy csűr
                        kapuját előttük. Egész éjszaka kószáltak a faluban, vigasztalgatták egymást
                        az asszonyokkal, ki-ki a távollevő párja miatt s reggelente mindig kevesebb
                        került vissza a csűrbe s a munkába. A virágosi erdőnek rossz híre kezdett
                        kerekedni, nem nagyon mert rajta keresztülhajtani szekeres ember, de még a
                        gyalogos is megkerülte inkább. A főbíróhoz egyre-másra érkeztek a panaszok,
                        hogy a Mezőségen nem lehet járni a rablók miatt s a tolvajoktól nincs
                        biztonságban egyetlen ház sem a környéken.</p>
                    <p>A mult ősszel egerek lepték el a Mezőséget. Ahogy pedig a sár körmözni
                        kezdett, az egérhad bevonult a faluba. A parókia falait vakmerően
                        keresztül-kasul fúrták. Padlás felől, pince felől, mindenünnen lyukak
                        támadtak a szobákban és éjszakánként vad rohanás hallatszott fel-alá a
                        falakban. Edith egyszer arra ébredt, hogy valami szürcsöli a tejet az
                        éjjeliszekrényére tett poharából. Meggyujtotta a gyertyát. Az egér a pohár
                        szélére kapaszkodva, nyugodtan ivott tovább, nem ijedt meg a fénytől. Később
                        vidám balettet jártak a paplanokon. László kukorica­torzsákkal dugta el a
                        fal lyukait, a leglehetetlenebb helyekről állottak ki ezek a dugók. Az
                        egerek cincogva nevettek az erőlködésen, egy-kettőre berágták magukat megint
                        a szobába. Szereztek ugyan macskát, hármat is. Eleinte úgy volt, hogy most
                        már a mészárlás zajától nem tudtak aludni. De aztán a macskák is beteltek a
                        vadászat örömeivel, megunták a dicsőséget, vagy talán maguk is megrémültek
                        az egerek sokaságától. Szinte kísérteties volt, ahogy egyszer látták, hogy
                        az egyik macska fújva, nyávogva hátrál meg az összevissza nyargaló,
                        szemtelenül elbátorodott egérhad elől. A helyzet már-már tarthatatlanná
                        kezdett válni, mikor végre a hatóságok is fölneszeltek az egész vidéken
                        pusztítóvá nőtt veszedelemre s valami mérget osztottak szét a falukban,
                        amitől aztán egyszerre megszűnt az egérjárás. Az egészből csak a szombatista
                        szektának volt haszna, sokan szegődtek hozzá, mert az egérjárást a világ
                        közeli végének egyik jeleként hirdették a hamis atyafiak.</p>
                    <p>Az élet szűkült, nyomorodott, aljasodott mindenfelé. Kín visszatekinteni erre
                        az esztendőre. A kezei tehetetlenül hullottak le; semmit, semmit nem
                        lehetett építeni a lelkeken. Sőt mintha az is, ami eddig szépen indult, most
                        mind össze akarna omolni. Borzongva érezte, hogy nagyobb hatalmak léptek föl
                        a lelkekért vívott küzdelemben, semhogy meg tudna velük birkózni.</p>
                    <p>Ha nem lettek volna fiatalok, ha egymásban nem találhattak volna mindig új
                        vigasztalást, az élet már elviselhetetlenné lett volna. De éppen ezekben a
                        nehéz hónapokban ismerte meg László, hogy milyen áldás számára Edith. Mint
                        vigasztaló, biztató angyal állott mellette s nem hagyta elcsüggedni,
                        reménytelenné válni. S mikor már úgy érezte, hogy semmi jót nem várhat,
                        Edith megajándékozta őt a gyermek várásával.</p>
                    <p>Ahogy ott ültek Andrással a cinterem padján, elmerülve nehéz gondolataikban,
                        lassanként, észrevétlenül este lett körülöttük. László arra rezzent föl,
                        hogy Edith sikoltása a szívébe hasított.</p>
                    <p>- Hallottad? - ragadta meg az András karját.</p>
                    <p>- Nem... azt hiszem, csalódtál! - mondta András, hogy megnyugtassa.</p>
                    <p>De hiába, László ismét és ismét hallotta Edith gyötrelmes sikoltozását.</p>
                    <p>Fölugrott, futni kezdett kereken a cinteremben.</p>
                    <p>András gyorsan utána lépett, mert hiszen ő is hallotta azokat a szívettépő
                        hangokat. Karon­fogta, támogatta, beszélt neki mindenfélét. László úgy
                        nyögött, mintha ő volna az Edith helyén. Megint sokáig sétáltak, el is
                        kábultak bele. Ismét leültek, ismét kerengtek. Időnként megismétlődtek azok
                        a vad sikoltások. László már folyton hallotta őket, akkor is, ha Andrást a
                        rettentő csend rémítette. Ez így ment órákon át, éjféltájig. László
                        összefüggéstelen, lázas félmondatokban átkozta önmagát és gyalázta az egész
                        férfinemet. Egyszer aztán olyan furcsa, hihetetlen sikoly hasított bele az
                        éjszakába, melyben kimondhatatlanul vegyült össze a halál borzalma s az élet
                        gyönyörűsége. Az Isten ősi átkának s örök kegyelmének szörnyű s édes
                        visszhangja...</p>
                    <p>László halálsápadtan, egész testében reszketve rohant az ajtó elé. Azt hitte,
                        meg volt győződ­ve róla, hogy Edith meghalt.</p>
                    <p>Ahogy a kilincs után nyúlt, belülről kinyílt az ajtó s Aranka lépett szembe
                        vele, sápadtan, kisírt szemmel. De ahogy Lászlót meglátta, fölragyogott
                        arcán a mosolygás:</p>
                    <p>- Fiú, Lacika! - lelkendezett elfulladva. - Szegény Edithke!... De most már
                        jól van, most már túl van rajta!...</p>
                    <p>László nem is tudta, hogy tulajdonképpen mit mond Aranka, zúgó fejjel, szinte
                        vakon támoly­gott be Edithhez. A sápadt, szenvedő arc ott világított a
                        vánkosokon, szeme mélyen le volt csukva, de ajkai körül végtelen finom,
                        édes, szinte földöntúli mosolygás.</p>
                    <p>- Edith, Edithkém! - suttogta László, letérdelve az ágy mellett s melléhez
                        szorította Edith kezét, amely erőtlenül feküdt a takarón.</p>
                    <p>Edith fölnyitotta a szemét. Belenézett László szemébe, tekintete csodálatos
                        fényben ragyo­gott:</p>
                    <p>- Apuka, - suttogta, - Lacika megérkezett!</p>
                    <p>A bába éppen hozta is a pólyájában. Az apróság furcsán mekegve
                        nyöszörgött.</p>
                    <p>Az öregasszony odatartotta László elé s kacagott:</p>
                    <p>- No, tiszteletes úr, itt a fia! Szerencsés fickó, burokban született. Igaz,
                        szinte megölte az anyját s ő maga is szikra híja, hogy meg nem fulladt! De
                        most már rendben van minden s az úrfi egy-kettőre életmagra fog kapni.</p>
                    <p>László félénk kíváncsisággal hajolt a gyermek fölé. Meglepetten kiáltott
                        föl.</p>
                    <p>- Úgy-e gyönyörű? - lehelte Edith az ágyból.</p>
                    <p>- Az!... izé... az az!... - hebegte László. Mert a fölkiáltása, őszintén
                        szólva, éppen ellenkező meggyőződésből fakadt. Olyan volt ez a kis poronty,
                        mint egy vörös nyulacska. A feje hosszú, hegyes, a fülei nagyok, a szemei
                        ferdék, az orra lapos s a szája, mint a békáé... És mekegett, mekegett, mint
                        egy kecskegida! A legborzasztóbb mégis az volt, hogy félreismer­hetetlenül
                        magán viselte ez a torz arcocska apjának, anyjának vonásait.</p>
                    <p>- Az a, lelkem, gyönyörű, - erősítgette az öreg bába. Szépen odafektette a
                        kicsit Edith keblé­hez.</p>
                    <p>A fiatal anya, a kicsiről a nagyra pillantgatva, boldog elfogultsággal
                        gyönyörködött bennük:</p>
                    <p>- Éppen olyan lesz, mint te! - suttogta sugárzó arccal.</p>
                    <p>László eltántorodott a megtiszteltetéstől.</p>
                    <p> </p>
                </div>
               <div type="chapter">
                    <head>XXII.</head>
                    <p>Ez a tél egészen más volt, mint az eddigiek. Mintha az emberi romlás látása a
                        Mezőséget is elkeserítette volna, a keményrefagyott szép fehér takaró
                        helyett sárga, hideg latyak borított mindent. A téli éjszakák csillagos
                        tündéri csendje, amelyben László annyit gyönyörködött, az idén egyszer se
                        borult a Mezőség fölé. Nyirkos, szürke ködök hömpölyögtek a földtől az égig.
                        A levegő tele volt nyúlós, utálatos csepegéssel, az ember úgy érezte, hogy a
                        ruhái alá valami hidegverítékes kéz nyulkál s végigtapogatja a gerincét
                        lázban didergő ujjaival. Nem lehetett egy tisztességes tüzet gyujtani a
                        kemencékben, a fa teleivalkodott nedvességgel, csak füstölt és sírt, fekete
                        koromkönnyeket csorgatva a rostélyon keresztül. Minden nap kettőnek
                        számí­tott, az idő vánszorogva húzta sárkoloncos lábait reménytelen órák
                        végtelen során át s minden éjszaka olyan volt, mintha soha többé nem akarna
                        megvirradni.</p>
                    <p>Edith azért feljárogatott az iskolába. Úgy határoztak, hogy a tanév végéig
                        még elviszi valahogy a dolgot, mert sajnálták volna gondozás nélkül hagyni
                        az amúgy is elhagyatott gyermekeket. Sok értelme nem volt a dolognak, mert
                        alig jött az iskolába egy is ebben az utálatos télben s jól tudták azt is,
                        hogy nem igen van mit a lábukra húzzanak, úgy elhatalma­sodott a
                        pénztelenség, nyomorúság. De bár László a tanfelügyelőtől kért helyettest,
                        amíg Edithet a gyermek első hónapjai fokozottan a házhoz kötik, azt a
                        választ kapta, hogy tanítót küldeni lehetetlenség s húzzák ki az évet, ahogy
                        tudják.</p>
                    <p>László nem szívesen engedte Edithet az iskolába. Mióta anya lett, mindentől
                        féltette. Edith is nehezen vált meg a kicsikétől, csak néhány órára is.
                        Minél hidegebb és gonoszabb lett kívül a világ, annál inkább melengették ők
                        ezt a parányi életet, a jobb jövő zálogát s igyekeztek benne találni meg
                        céltalanná váló életük értelmét.</p>
                    <p>Lacika csodálatos változáson ment keresztül, néhány hónap alatt. László nem
                        is akarja elhinni, hogy ez az az ijesztő vörös nyulacska, akitől úgy
                        elrémült, mikor a bába karján meg­pillantotta. Jóska akkor, ha látja,
                        bizonyára csúfolta volna a gótstílű koponyáját, de most még ő se találna
                        rajta viccelni valót. Szépen megkerekedett az arcocskája, bőre fehér és
                        rózsás, mint a napsütötte hó, szemei nagy csodálkozó kék virágok s ahogy a
                        szájacskáját illegeti, tisztára azt lehet gondolni, hogy csupa mély
                        bölcsességeket akar kimondani, amiket azonban most még csak az angyalok
                        hallanak. Nem is hinné az ember, hogy létezhetnek ilyen kezecs­kék. Edith
                        komolyan állítja, hogy Lacikából zongoraművész lesz, ezek a fínom, hosszú,
                        formás ujjacskák kizárólag arra teremtődtek. Felkacagnak, amint az apróság,
                        miközben hevesen szopja az anyját, ujjaival valóságos futamokat billeget
                        végig Edith keblén. És kövér Lacika, mint azok a pufók angyalkák a régi nagy
                        mesterek képein.</p>
                    <p>Persze rettentő sok aggodalom van egy ilyen kis csoda miatt. Ha alvásközben
                        verejték üt ki a homlokán, Edith szörnyen megrémül, mert hidegnek érzi,
                        amikor letörli s azt hiszi, valami halálos betegség jele. Ha igen csendesen
                        és sokáig alszik Lacika, apja remegve hajlik fülével a mellére: vajjon nem
                        állott-e meg a szívecskéje? Ha túlmereven néz, fölvetik a kérdést: lát-e
                        csakugyan s Isten őrizz, nem született-e vakon? Nem is nyugosznak addig, míg
                        a szeme előtt mozgatott ujjaik után nem fordul a tekintete. Nagy baj, ha
                        sokat sír, de még nagyobb, ha ok nélkül hallgat. Hol Edith rémíti halálra
                        Lászlót, hogy: hamar gyujtsd meg a gyertyát, álmom­ban megnyomtam a
                        gyermeket, nem szuszog, biztosan meghalt! Hol László rohan ki Edith után a
                        konyhára, hogy: jöjj hamar, megbotlottam a szőnyegben, ahogy a babát
                        hordoztam a karomban, ráestem vele a diványra s agyrázkódást kapott. Most mi
                        lesz, megöltem a gyerme­kedet?! Vége-hossza nincs a sok aggodalomnak,
                        félelemnek. Lacika mindezzel nem törődik, szopik hatalmasan, rendületlenül,
                        a maga akarata szerint bömböl vagy kacag, cseppet sem törődve a szülői
                        logika következtetéseivel.</p>
                    <p>Egyszer úgy kapja László Edithet, hogy sírva hajlik a gyermek fölé, míg az
                        kibontva a pólyából, gőgicsélve rúgkapál az ágyon.</p>
                    <p>- Vége van neki! - tördeli Edith a László aggódó kérdésére. - Miért is kell
                        ilyen gyönyörű gyermeknek születni, ha az Isten visszakívánja?</p>
                    <p>- De hát mi baja van? - kap a hajába László kétségbeesetten.</p>
                    <p>Kisül, hogy egy falusi asszony járt itt, megnézte a gyermeket, azt mondta:
                        pü, pü! - s aztán sajnálkozva úgy nyilatkozott, hogy igen gyönyörű, nem
                        maradhat meg.</p>
                    <p>Egyelőre azonban mégis megmaradt, sőt naponként, szemmelláthatóan szépült,
                        gyarapodott. Edith mégis szorongva lesi azóta a károgás óta s mind több és
                        több jelét fedezi fel rajta a rendkívüliségnek, ami biztosan rossz jel s
                        mind csak azt igazolja, hogy nem való erre a világra. Például azt állítja,
                        hogy ez a csöppség néha egészen öntudatosan figyel valamire, amit csak ő
                        hall egyedül. Ilyenkor a szemei furcsán ragyognak s titokzatosan
                        mosolyog.</p>
                    <p>- Hidd el, - suttogja Edith megborzongva - a Kékországba hívogatják vissza,
                        ebből a csúf világból!</p>
                    <p>De ez a sok bánat lényegében csupa boldogság és öröm. Maholnap egyetlen öröm
                        az életben. Odakünn mintha minden megsemmisült volna, amiért dolgozni
                        érdemes.</p>
                    <p>Egy este hazafelé tart László. Óvatosan próbálgatja kerülni a sarat az út
                        szélén, a kerítések mellett. Sűrű köd van és sötétség. Az utcán sehol egy
                        lélek. Még a kutyák is hallgatnak, félnek kitátani szájukat, hogy ez az
                        undok köd a torkukba ne csurogjon. Bár legalább az ablakok világítanának a
                        ködön át, de sajnos, nincs mivel világítani, a házak sötét, üres szemekkel
                        bámulnak az éjszakába.</p>
                    <p>Mi volt ez?... László megállott, fölkapta a fejét, különös szorongással
                        fülelt körül. Valaki jött a háta mögött, az út közepén. Nem is jött, ugrált.
                        Lomha, nehéz test. Mintha föllökné magát a levegőbe s csattanva esne vissza
                        a sárba. Aztán megint, megint... Most éppen mellette hangzik föl ez a
                        dermesztő csattanás... Aztán már maga előtt hallja, távolodva... De
                        mégse!... Hátulról is hangzik, előlről is. A románok utcájából, a kis
                        utcából is. Mindenünnen hangzik, közeledve, távolodva egyszerre. Bolond
                        csalódás... Talán csak a szíve lüktet a torkában... Jeges félelem nyargalt
                        végig fejebúbjától a sarkáig. Fojtogató, gonosz előérzet. Dühösen tiltakozik
                        ellene. De hiába, ez nem az ész dolga, ez valami érthetetlen megérzés. A
                        Varangyos hasa csattog az utcákon, valakit kísér hazafelé... Mintha az egész
                        falut kísérné!...</p>
                    <p>Az izzadtság csorgott róla, mire hazakerült.</p>
                    <p>Edithet nagy aggodalmak közt találta.</p>
                    <p>- Éppen most váltottam ruhát, - mondja. - Amit levetettem, azt forró vízbe
                        dugtam. Lemostam magam szesszel. A hajamat is. És mégis, mégis, nem merek a
                        kicsikéhez nyúlni!</p>
                    <p>- Mi... Mi történt?... - riad rá László, még félig kábultan az előbbi
                        káprázattól.</p>
                    <p>- Az iskolában... hebegi Edith... Az iskolában... Egy gyermek... Csak akkor
                        vettem észre, mikor megsimogattam a haját, mert azt hittem, elaludt. Pedig
                        láza volt, az húzta le a fejét... Ahogy fölnézett rám, tele volt az arca,
                        nyaka vörös kiütéssel... Félek, hogy vörheny!</p>
                    <p>László alig várta a reggelt, sietett utánajárni a dolognak.</p>
                    <p>A fiúcska a Légeni Pistánéé, akinek háborúban az ura s ő maga öt aprósággal
                        kínlódik itthon. Ez a Pistuka a legnagyobb köztük, harmadik elemista.</p>
                    <p>- Összecsípte valami a gyermeket, - mondta az asszony. - Fáj tőle a feje, a
                        torka, forrósága van. Ma már iskolába se bírt menni. Felforgattam az egész
                        házat, de hát tiszta asszony vagyok én, nincs itt semmiféle féreg. Mégis
                        mára virradólag két másik is tele van pirossággal. Tessék megnézni!...</p>
                    <p>Lászlónak elállt a lélekzete. Mind az öt gyermek egyetlen ágyban. Pistuka
                        külön az egyik sarokban, lázasan hánykódik. Nincs magánál. Túlfelől a
                        többiek még játszanak, rugdalódznak. Egy fiúcska meg egy kisleány tényleg
                        olyanok, mint a vörös posztó, de ők a legélénkebbek, a szemük veszedelmesen
                        csillog s egymás hajában vannak... Két apró leányka a sarokba húzódva
                        biztatja őket s kacarász.</p>
                    <p>- A gyermekek vörhenyben vannak, - világosította fel László Légeninét. -
                        Veszedelmes, ragályos betegség. Nem tréfa. Ha kedvesek magának a gyermekei,
                        figyeljen reám és engedel­meskedjék!</p>
                    <p>- Már hogyne volnának kedvesek! - csapta össze két tenyerét az asszony.</p>
                    <p>- Akkor ezt a két kicsit, akiken nincs pirosság, azonnal vigye be a tiszta
                        szobába. Dugja őket ágyba, dunyha alá, fűtsön be jól. Ezeket meg itt ne
                        hagyja ugrálni, tartsa a takaró alatt... Ahányszor pedig hozzájuk nyúl,
                        lelkem, mossa meg jól utána a kezeit forró vízben, szap­pannal s a torkát
                        öblögesse ki ecetes vízzel. De a fő az, hogy a házat el ne hagyja és senkit
                        be ne eresszen!... Azonnal hívatom a doktor urat Mezővásárról s ő majd
                        megmondja a többit...</p>
                    <p>- A doktor vág! - rázta fejét az asszony. - Ok nélkül vág. Tavaly is az
                        ángyom bement hozzá valami bajával s mindjárt kést fogott rá, kínozta. Ide
                        ne hozza, tiszteletes úr!</p>
                    <p>- Ettől ne féljen, - bátorította László. - Itt nincs szó vágásról. Tanácsot
                        ad és orvosságot.</p>
                    <p>- Jaj, tiszteletes úr, ki győzné megfizetni azt az orvosságot? Nincs nekem
                        egy krajcárom se, sze’ alig élek!... S a doktornak is pénz kell, pénz... Nem
                        akarom, tiszteletes úr!</p>
                    <p>- Ez olyan betegség, hogy ingyen kell rá orvosságot adni s a doktor is ingyen
                        gyógyítja. Járványos, értse meg. Az egész falut fenyegeti. Az egész faluért
                        kell. A költségeket a község fogja hordozni.</p>
                    <p>- Még csak a kéne! - kiáltott fel az asszony, összecsapva a kezeit. - Hogy
                        azt mondják: Légeninéért fizetünk!... Nem volna maradásom, ki kéne fussak a
                        határból!... Jaj lelkem jó uram, ott a halál torkában, nincs senkim, aki
                        védjen!... Hagyja el, drága tiszteletes úr, az Isten meggyógyítja őket, ha
                        akarja.</p>
                    <p>- Eligazítok mindent, bízza csak rám! - csitította László. - Nem lesz se
                        költsége, se bántódása. De ki ne menjen a házból, ez a fő! Megértette?</p>
                    <p>- De hogy gondolja, tiszteletes úr, az Istenért? Nem ülhetek itthon egész
                        nap! A zsidóhoz ki fut el helyettem? Mindenféle dolgom a faluban, ki
                        igazítja?</p>
                    <p>- Csak addig várjon, amíg a doktor úr jön. Ő majd mindent megmond. De nem
                        szabad a bajt másokra is átvinni. Ez ragad, mondtam már magának. Különben a
                        gyermekeket is folyton vigyázni kell, hogy melegben legyenek, le ne hányják
                        a dunyhát magukról... Vigyázzon: az Isten számonkéri magától, hogy őrizte a
                        gyermekeit?</p>
                    <p>Az asszony jajgatni kezdett:</p>
                    <p>- Nem elég, hogy nyomorúságban, árvaságban vagyok itt né, mintha már özvegy
                        lennék, a tiszteletes úr még fenyeget is? Jaj nekem, hogy azt mondja: nem
                        szeretem a gyermekeimet!</p>
                    <p>- Azzal mutatja meg, hogy szereti őket, ha engedelmeskedik nekem! Most
                        megyek. Az Isten oltalmazza meg a gyermekeit. Légeniné! Maga pedig vigyázzon
                        reájuk, vigyázzon!</p>
                    <p>László Dávidhoz sietett. Ezen a sötét, piszkos téli reggelen a kurátor nem
                        bujt ki a házból, fennhangon olvasta a Bibliát, azzal vigasztalódott. László
                        dúlt arccal magyarázta, mit látott s hogy mekkora veszedelem ez az összes
                        gyermekekre a faluban. Dávid betette a bibliát, komolyan hallgatta,
                        gondolkozott kicsit s kiszólt Katiért, aki a pitvarban foglalatoskodott.</p>
                    <p>- Te Kati, - mondta neki, ahogy az asszony, kezeit a kötényébe törülgetve
                        bejött s köszönt - mitől van a Légeniné gyermekein az a veresség? A
                        tiszteletes úr azt mondja, ragadós s veszedelmes. Tik tudjátok az effélét,
                        asszonyok!</p>
                    <p>- Az lelkem nem nagy baj, - állapította meg Kati. - A csúf időtől van, ez a
                        nyúlós levegő csípi ki a bőrüket. Éppen tegnap mondta Bakk Samuné, hogy az ő
                        pujái is tele vannak, meg hogy az egész Kis-utcában így van, egy hete vagy
                        több is már.</p>
                    <p>- Mit mond? - kiáltott fel László rémülten. - Senki nem mondta nekem! Itt
                        borzasztó baj van, tudják-e? Bárcsak ne halasztottam volna a
                        családlátogatást, a rossz időért!... Isten irgalmazzon nekünk!... Doktort
                        kell hoznunk, kurátor úr! Azonnal!</p>
                    <p>Kati jó szívvel vigasztalta:</p>
                    <p>- Ne ijedjen meg, tiszteletes úr! Látszik, hogy kicsikéjük van. A szülők
                        aggódók ilyenkor. De jön a tavasz s elfújja az egészet. Aztán van itt elég
                        vénasszony, aki ért hozzá. Mindenféle fű levét ismerik, egy-két tojásért
                        adogatnak az anyáknak. Vannak mondásaik is, szenes vizük, füstölési
                        tudományuk, minden. Nem kell ide semmi doktor!</p>
                    <p>Dávid helyeslőleg bólogatott s hozzátette:</p>
                    <p>- A betegség az Isten dolga. Tiszteletes úr szépen imádkozni fog vasárnap a
                        gyermekekért. Őszentfelsége gondot visel s az lesz, amit ő akar.</p>
                    <p>- Remélem, - ugrott fel László izgatottan - maga mellém áll ebben is kurátor
                        úr? Úgy értem, hogy ha intézkedni kell, ha segítségre lesz szükségem,
                        ha...</p>
                    <p>- Amit a tiszteletes úr jónak lát, abban számíthat reám, - jelentette ki
                        Dávid. - De csak ennél nagyobb bajt ne küldjön ránk az Úristen ebben a
                        gonosz időben! Ettől még megleszünk valahogy! Gyermek gyermek, tiszteletes
                        úr, van elég s ingyen adják.</p>
                    <p>László csak idegesen intett s elrohant.</p>
                    <p>- Ilyen a fiatal apa, - mosolygott utána Dávid. - Félti a kicsikéjét. Meg
                        lehessen érteni!</p>
                    <p>- Gyönyörű kicsi fiú, - hagyta helyben Kati. - Tartsa meg nekik a jó Isten! -
                        Hirtelen elöntötte szemét a könny, mert kicsi Dávidra gondolt, akivel nagy
                        baj van. A legény hovatovább mordabb, szomorúbb. S vad lett, kiabálós, olyan
                        mint az ért kelés, lerázza magáról még az anyja kezét is, ha cirógatná.
                        Éjjelenként elkóborol a háztól, nappal meg sápadt, fáradt, tétlen, a szeme
                        karikás. Csak néz maga elé, mint a beteg tulok.</p>
                    <p>Ez az ő nagy bánatuk!... Öreg Dávid mindennap a Bibliát bújja, hogy tanácsot
                        kapjon az Istentől: mit tegyen vele? Az a borzasztó, hogy nem lehet kivájni
                        a fiúból: mi baja? Említette a tiszteletes úrnak is, de az nem tud mit
                        csinálni vele, mert hiába hívja magához, a fiú kerüli, fut tőle, tájékára se
                        megy a parókiának. Nagyokat sóhajtanak, tehetetlenül néznek egymásra. Dávid
                        aztán ismét kinyitja a Bibliát s Kati kiszédeleg a pitvarba.</p>
                    <p>László rohant az intézőhöz. Az tele volt szitokkal, méreggel a foglyok ellen.
                        Szökdösnek, csapatostól. Aki marad, az se dolgozik. Valami szelet fogtak,
                        csak vigyorognak szemtelenül. Jobb lett volna, ha a csendőrök nem hozzák
                        vissza az erdőről néhányukat. Csak továbbrontják a többit. Az ördög vinné el
                        ezt a gyalázatos telet, de a tavaszt meg az Úristen tartsa vissza, mert az
                        idén a gazdaságot megeszi a fene, bár enné meg az egész komisz világot!...
                        Hogy ő kocsit küldjön a doktorért?... Ami lovat meghagytak, mind beteg,
                        kocsik, szekerek letörtek, kenetlenek... Nincs itt ember, akire
                        bízhatnám...</p>
                    <p>- Hagyd a mennykőbe azokat a kölykeket! - mordult fel dühösen. - Mit fáj
                        értük a fejed? Az volna legjobb, ha rakásra hullanának. Az asszonyok csak
                        megkönnyebbülnének, sze’ ma­holnap nincs mit enniök adjanak... Jó, jó, nekem
                        ne prédikálj!... Békeidőben lehetett törődni evvel is. De most úgyis minden
                        mindegy... Sajnálom, nem adhatok kocsit.</p>
                    <p>Mégis, ahogy László arcára pillantott, meggondolkozott. Nem a kocsi
                        irányában. Más jutott az eszébe. De ez amolyan baráti gondolat volt
                        részéről. Intőleg emelte fel fekete ujját:</p>
                    <p>- Te László, tudom, hogy jót akarsz. Azt tanácsolom neked, ne tedd... Ne
                        elegyedj effélébe, ha bajt nem kívánsz magadnak...</p>
                    <p>- Kötelességem, - szólt László egyszerűen.</p>
                    <p>- Hallgass ide, - folytatta az intéző, fejét csóválva. - Meglátod, a falu se
                        akarja... Ellened fordulnak... Ezek a parasztok nem hisznek a járványban, a
                        gyermeket pedig amúgy is semmibe veszik... Én mondom neked: nem a pap dolga!
                        Ne vedd észre!...</p>
                    <p>- Bocsáss meg, sietnem kell, hogy szekeret fogadjak! - vágta el László a
                        szavát. Az intéző bólintott:</p>
                    <p>- Sajnálom, - dörmögte. - Nem lesz itt maradásod!...</p>
                    <p>László otthagyta, futott Ferenc bához, még egy darab földet ígért neki
                        tavaszra, csakhogy vigye be Mezővásárra. Nagy nehezen rávette. Meg is várta,
                        amíg befogott, felült, a parókia előtt csak éppen annyi időre állottak meg,
                        hogy Edithtel gyorsan tudassa, mi van. Lelkére kötötte, hogy a házba senkit
                        be ne engedjen. Ő nem hagyja a dolgot, leküzdi a veszedelmet, az egész
                        faluval szemben is.</p>
                    <p>Rettentő utazás volt, a sártengerben alig tudtak bevergődni Mezővásárra.</p>
                    <p>- Honnan tudod, hogy vörheny? - pattant fel a doktor. - Laikus szóbeszédre,
                        bolhacsípésért menjek én Virágosra, ebben a disznó időben?</p>
                    <p>László lenyelte az izgatottságát. Nyugodt hangon megismételte: mit látott,
                        mit hallott. Újra kérte, jöjjön a doktor vele azonnal.</p>
                    <p>Az kipillantott az ablakon. Dühösen tiltakozott:</p>
                    <p>- Ezzel a gebével s karucával?... Fogadj tisztességes kocsit, akkor
                        megyek.</p>
                    <p>- Azt se bánom, - egyezett bele László. - Hol van itt kocsi? Megfogadom.</p>
                    <p>- Nincs, - legyintett a doktor. - Egy volt, amin én is jártam. A lovát
                        elrekvirálták a katonák... Kérj a főbírótól, neki van. De úgyse adja oda...
                        Bánom is én!</p>
                    <p>László rossz kedvében találta a főbírót. Szidta a megyét, az embereket, a
                        világot. Züllik, fel akar fordulni minden. Zsiványokkal van tele a Mezőség.
                        A faluk lázonganak, mert a hadi­segélyek, zárolt cikkek nem jönnek meg a
                        központból, nem lehet osztani. Ő se Isten, hogy mindent magától
                        megcsináljon! Le fog mondani! Ki hallott ilyet? Neki nincs módja kocsit
                        adni. Holnap reggel a városba szándékozik, nem jártathatja le a lovait. A
                        doktor dolga, nem az övé... És hátha nem is vörheny?... Szétmegy a feje a
                        sok bajtól!... Csináljon a tiszteletes úr, amit akar, neki pedig hagyjon
                        békét!...</p>
                    <p>- Amit akarok? - villant meg a László szeme, mert meglátta az asztalon a
                        telefont.</p>
                    <p>- Amit akar, igen, amit akar! - ismételte a főbíró ingerülten.</p>
                    <p>László hirtelen a telefonhoz lépett. Csengetett. A városi központ
                        jelentkezett.</p>
                    <p>- A vármegyeházát kérem. A főorvos urat...</p>
                    <p>- Mit akar, tiszteletes úr? - ugrott oda a főbíró, megfogva a karját.</p>
                    <p>- Engedelmével, főbíró úr, azt, amit akarok...</p>
                    <p>- De kérem! - csattant föl a főbíró. - Ez mégsem járja!... Nem illetékes...
                        Hogy jön ehhez, kérem?...</p>
                    <p>- Pardon, - kérlelte László szeliden, - Kérem, egy pillanatra... Halló!...
                        Vármegyei főorvos úr?... Van szerencsém. Itt Doktor Katona László virágosi
                        lelkész... Mezővásárról, a főbíró úr hivatalából... Tudja, hogyne! Ő is itt
                        van... Az egész falum tele van vörhennyel. Az emberek kicsibe veszik...
                        Hogyne, most voltam az orvos úrnál... Karucán nem akar jönni. Kocsi kell
                        neki. De a főbíró úr nem tud adni... Igen, vállalom, főorvos úr!... Ez
                        vörheny, biztosan... Nem tudom még szám szerint, de sok, állítólag egy egész
                        utca, vagy még több... Kérem, átadom. - A főbíróhoz fordult: - Parancsoljon,
                        főbíró úr. A főorvos úr kéreti!...</p>
                    <p>A főbíró mérgesen pillantott rá, de már látszott, hogy nem veszi félvállról:
                        - Igen, én... Szer­vusz!... Csak amit a tiszteletes úr mond róla... Lehet...
                        lehetséges... most minden lehetséges... Dehogy kérlek, eszem ágában
                        sincs!... A belügyminiszter?... Persze, tudom... Hogyne, kérlek, azonnal!...
                        Felfüggeszteni?... Nem, nem, kérlek, biztosan kimegy, a tiszteletes úr
                        ideges, félreértette... Azonnal hivatom és küldöm... Igen, igen, mihelyt
                        visszajön, jelentünk! Hogyne, rendelkezem, hogy vigyen magával elegendőt...
                        Van, a patika jól fel van szerelve... Hogyne, itt rend van, kérlek... Értem,
                        értem... természetes... Viszontlátásra!... - Lecsapta a kagylót, nagyot
                        fujt.</p>
                    <p>- Ne haragudjon, főbíró úr kérem! Vállalom a felelősséget. Nagy baj van.
                        Tessék elhinni, itt nem szabad késlekedni.</p>
                    <p>- Tudja-e, hogy merész dolog volt, tiszteletes úr? - meredt reá a főbíró. -
                        Ha nem vörheny, soha meg nem bocsátom magának. A főorvos, persze, könnyen
                        rendelkezik. A belügyminisz­terrel fenyegetődzik, aki éppen most adott ki
                        szigorú rendeletet a járványok dolgában... Hogy függesszem fel a
                        járásorvost!... Mirevaló ez... Szokatlan lépés volt, tiszteletes úr!...</p>
                    <p>- De ha igazam van, akkor főbíró úr is csak helyeselheti.</p>
                    <p>- Igen, igen, csakhogy ez nem a papok dolga!</p>
                    <p>- Én úgy tartom, hogy amit más nem csinál meg, azt nekem kell...</p>
                    <p>A főbíró nem szólt többet, hivatta az orvost.</p>
                    <p>- Fene legény vagy! - acsarkodott a doktor Lászlóra. - Muszáj mindjárt
                        árulkodni?</p>
                    <p>- Legyen árulkodás, ha úgy tetszik, - mondta László, - csak jöjj kérlek,
                        azonnal.</p>
                    <p>A főbíró megírta rendelkezését a patikába. A doktor egy szekérderék
                        fertőtlenítőt meg gyógyszert pakoltatott fel a Ferenc bá karucájára, azzal
                        elindították. A főbíró mégis adott egy bricskát, amin ők menjenek. Útközben
                        nem sokat beszéltek. A doktor dühös volt, a gallérjába dohogott. László
                        gondolatai Lacika meg a beteg gyermekek körül jártak. Végre megérkeztek.</p>
                    <p>A doktor maga mellé vette a bírót s az esküdteket, László is velük tartott,
                        estig az egész falut végigjárták. Rettentő eredménnyel: hatvankilenc
                        vörhenyes gyermeket találtak, köztük sok nagyon súlyos esetet. A betegek
                        közt voltak egészen kicsinyek, de voltak tizenöt esztendős serdülők is. A
                        zsúfoltság, nyomorúság, sötétség bőven termette gyümölcseit.</p>
                    <p>Ahogy mind bennebb ereszkedtek a helyzet megismerésébe, a doktor fokonként
                        szelidült László iránt. A végén azt mondta:</p>
                    <p>- Mégis jó volt, hogy közbeléptél. Ha még tovább hanyagoljuk, nem marad itt
                        élő gyermek. Így is egész csomó van már dögrováson.</p>
                    <p>Mindenütt fertőtlenítő szert, orvosságot osztottak. Megmagyarázták, mit
                        hogyan kell hasz­nálni. A doktor piros cédulákat szegeztetett a kapukra. A
                        bíróra ráparancsolt, hogy állítson strázsákat a házak elé, se be, se ki ne
                        engedjenek egy lelket. Ő maga éjszakára is ott maradt Lászlóéknál.</p>
                    <p>Lizoformos vizet öntetett a konyha cementpadlójának gödrébe, melyet eddig
                        annyit szidtak s most íme igen alkalmatosnak bizonyult, jól beletapicskáltak
                        mind a ketten s egyébként is tetőtől-talpig tisztálkodtak, mielőtt a szobába
                        léptek volna.</p>
                    <p>Edith így is rémült szemekkel meredt rájuk s Lacikára hajolva, védőleg
                        takarta el előlük.</p>
                    <p>- Ne féljen, tiszteletes asszony, - kacagott a doktor - akár kezet is
                        csókolhat nekünk, olyan tiszták vagyunk.</p>
                    <p>- Vizsgálja meg, - suttogta Edith, Lacikára mutatva - nem kapta-e meg?</p>
                    <p>A gyermek, kibontva a pólyából, vidáman rúgkapált az ágyon. Valahogy elkapta
                        egyik lábát kövér kezecskéjével s most azon erőlködött, hogy nagylábujját a
                        szájába vigye. Sikongott az izgalomtól.</p>
                    <p>A doktor meghengergette, megpaskolta.</p>
                    <p>- Derék fickó! - ismerte el. - Az ilyen kicsit az anyatej is védi. Ne féljen.
                        De a házba embert be ne engedjen s maga se járjon sehová. Szóba se álljon
                        senkivel. Ha levegőre megy, akkor is csak itt az udvaron, kertben. Nem
                        érintkezni: ez az egyetlen biztos védekezés.</p>
                    <p>- És László? - rebegte Edith.</p>
                    <p>- Ő persze nem kerülheti el az embereket. És félek, sokat fog temetni
                        mostanában. De megtanítom, miképpen védje magát s házát a veszélytől.</p>
                    <p>Ettől kezdve László, valahányszor a faluból hazajött, valósággal lizoformban
                        fürdött. De Edith még így is féltette tőle a gyermeket. Külön szobában
                        kellett laknia s csak messziről, az ajtónyílásból láthatta a fiát. És Edith
                        tiltakozott minden csók ellen. Könnyes szemmel, de határozottan.</p>
                    <p>Az anyaság teljesen megváltoztatta a természetét. Senki, semmi nem létezett
                        neki a gyerme­ken kívül. A veszedelem ólálkodása Lacika körül természetesen
                        csak bekoronázta mindezt. Edith reszketett, ha csak az ablakon keresztül is
                        meglátott valakit a parókia felé közeledni. Szószerint betartotta a doktor
                        tanácsát: szóba se állott senkivel.</p>
                    <p>Talán, ha tudja is, hogy ezzel végzetes útra tért, nem tett volna másképpen.
                        Nem tudott más­képpen tenni. A falu pedig meghozta változhatatlan ítéletét,
                        mely minden bíróságénál kérlel­hetetlenebb: „De büszke lett a tiszteletes
                        asszony!” Ez más szóval annyit jelentett, hogy Virágoson többé soha senki
                        nem hiszi el egyetlen szavát se, ha még szeretetről mer beszélni.</p>
                    <p>Virágos különben is egyszerre visszasüllyedt az ősi sötétségbe. Az iskola
                        természetesen szünetelt, a járvány miatt. De be kellett szüntetni az
                        ismeretterjesztő és hitépítő össze­jöveteleket is. László ugyan most sűrűn
                        látogatta a házakat, főleg ahol betegek voltak, de ezeket a látogatásokat
                        egyre bizalmatlanabbul fogadták a hívek. Nem a vigasztaló lelki­pásztort
                        látták benne, hanem a rendszabályok betartását ellenőrző csendőrt. Folytonos
                        unszo­lásai, ideges korholása, az az erőszakos igyekvése, hogy meggyőzze
                        őket az előírások betartá­sának szükségességéről, a kemény vád, amelyet
                        szemükbe kiáltott gyermekeik elhanyagolá­sáért s az Isten haragjával való
                        keserű fenyegetések máról-holnapra szembefordították vele az egész falut.
                        Mintha kőfalba ütközne, úgy vágta mellbe egyszerre mindenütt az ellenkezés,
                        a hidegség, a harag. Csakhamar eszébe jutott az intéző, meg a főbíró szava,
                        hogy nem a pap dolga ez a beavatkozás. Jobban ismerték a népet, mint ő. De
                        akárhogy is Isten előtt neki van igaza és erről az igazságról meg kell
                        győznie híveit, akármilyen megátalkodottan rúgkapálnak is ellene.</p>
                    <p>Hatalmas segítőtársat kapott csakhamar. Legalább is azt hitte, hogy a halál
                        minden emberi szónál hathatósabban fogja meggyőzni az embereket az
                        igazságról. A halál neki is látott, két kézre fogott kaszával. Légeni
                        Pistukán kezdte, az öccsén meg a húgain folytatta, egy hét alatt levágta
                        mind az ötöt. A három utolsót egyszerre temette Légeniné, bevárta a végét.
                        László a három kis koporsó felett megrendülve könyörgött világosságért és
                        kegyelemért. Sírtak, szó sincs róla, sírtak a hívek. Főleg az asszonyok.
                        Légeniné egyenesen üvöltött és őrjöngött, - de versben, rémítő ősi
                        sablonokban siratózva. László összeborzadt. Hiába akarta elhitetni magával,
                        hogy ettől a formától lehet igazi a fájdalom maga, legyőzhetetlen érzés
                        kerekedett felül benne: értelmetlenné üresedett, ősrégi mágikus formulákat
                        jajong Légeniné, a szeme száraz s a szíve hideg.</p>
                    <p>Temetés, temetés. Egyre-másra temetés. Néha kettő-három egy nap. Egyszerre
                        hozzák a kopor­sókat a nagy utcából meg a kis utcából. A templom előtt várja
                        őket László a presbite­rekkel, ott találkoznak össze a csoportok s indulnak
                        együtt a temető felé. Lovász Ferenc nagyokat lépve, hatalmas kacskaringókkal
                        viszi az éneket: „Utas vagyok e világban...” Az asszonyok belesivítják
                        sablonjaikat, metsző fejhangon.</p>
                    <p>Legborzasztóbb, hogy a temetéseket egész csapat gyermek kíséri mindig. László
                        egyszer, a leg­először, megpróbálta ez ellen tiltakozni. De ezt az egyet
                        többé nem teszi, mégse. A sze­mek­ből, a felhördülésekből megértette, hogy
                        valami olyan őstitokhoz nyúlt, ami érinthetetlen. A gyermekek anyjuk
                        szoknyája mellől, apjuk lábai közül nyujtogatva nyakukat, érdeklődéssel
                        szemlélik testvérkéik koporsóját s csillogó szemmel élvezik a szertartást.
                        Egyszer néhányan odamerészkednek a sírgödör széléhez, mikor már a koporsó
                        lenn van s kezdik hányni rá a földet az emberek. Majd beleszédülnek az
                        igyekezettől, hogy lássák, amint odalenn eltűnik Jancsika a göröngyök
                        alatt.</p>
                    <p>- Jertek el onnan! - szólt rájuk László.</p>
                    <p>De az öreg János bá pártfogásába vette őket:</p>
                    <p>- Hagyja, hogy szokjanak, tiszteletes úr!</p>
                    <p>- Mihez szokjanak? - töprengett László a temetőből hazamenet, az öreg bölcs
                        szavain. - A halál gondolatához? Vagy a társadalmi élethez? Minden ilyen
                        falusi bölcseség kétértelmű. Nem lehet eldönteni: mély igazság, vagy csak
                        amolyan szólás-mondás-e?</p>
                    <p>De egy bizonyos: csak egyedül ő maga veszi tragikusan ezt a szörnyű
                        pusztulást. Mikor már a tizenötödik temetésnél jártak, véletlenül
                        meghallotta, ahogy hazafelé jöttek, hogy az asszo­nyok mint egyezkednek a
                        siratózásra vonatkozólag, az ezutáni temetésekre. Miután nagyon sűrűn jött
                        egyik a másik után, szépen beosztották magukat, helyes előrelátással, hogy a
                        házi munkát se hanyagolják el egészen a társadalmi kötelezettség mellett.
                        Általában megélénkült a falu a halál farsangja alatt. Rendes körülmények
                        között ritka esemény a temetés, nincs sok alkalom a gyász ősi szokásainak
                        gyakorlására. Annál inkább ki kell használni ezt a váratlan sorozatot.</p>
                    <p>- Mi ez? - riadozott László a falu ismét megnyíló rejtelmei felett. -
                        Gyermeki együgyűség, vagy a megvénhedett, kiégett faj szívtelensége? Azért
                        veszik olyan kicsibe a halált, mert boldog hitük van az örökéletben, vagy
                        azért, mert nagyon közel vannak a földhöz, amelyben minden elrothad?</p>
                    <p>Annyi bizonyos, hogy mindenképpen kicsibe vették. Az óvóintézkedéseket nem
                        tartották be, kijátszották. Nem bírták ki, hogy el legyenek zárva egymástól.
                        László kedélyes fonóestéket riasztott szét a beteg gyermekek ágya mellől.
                        Annyi eredményt ért el, hogy a falut két táborra szakította. Az egyik
                        kikacagta őt és Edithet, mint gyáva bolondokat, a másik dühösen
                        szidal­mazta, mint szokásaik és mulatságaik megzavaróját.</p>
                    <p>A ragály tehát terjedt tovább zavartalanul. A halottak anyakönyvében
                        szaporodtak a beírások: húsz, huszonöt, harminckettő.</p>
                    <p>Egyik vasárnapi prédikációjában a gyermek értékéről beszélve, keményen kikelt
                        a felnőttek gonoszsága ellen, akiket azzal vádolt, hogy azért veszik semmibe
                        Isten súlyos látogatását, mert a veszedelem csak a szegény gyermekeket éri.
                        Majd másképpen lesz, ha az Úr méltó haragja nem kicsinyeikre, hanem reájuk
                        magukra fog kitöltetni.</p>
                    <p>Alig hogy ezt kimondta, már érezte is, hogy rosszul tette. A sok meddő
                        küzdelem elkese­rítette, az indulat kiömlött belőle. Csakhogy ez nem
                        „ugyanaz az indulat, mely volt a Jézus Krisztusban is”, amint az Írás
                        parancsolja. Eddig szeretetből beszélt, evangéliumot hirdetett. Maga
                        hibáztatta legjobban azt, aki a bűnt dorgálással akarja gyógyítani. Most
                        pedig belőle is a harag szólott. Nem úgy beszélt, mint akinek hatalma,
                        megbízása van.</p>
                    <p>A hibát azonnal követte a visszaütés. Először történt meg vele, hogy a
                        szószékből mondott szavaira valaki hallhatóan elnevette magát. Erre mások is
                        összemosolyogtak, ahelyett, hogy felháborodtak volna. Nem volt hangos
                        botrány ez, alig észrevehető, elfutó villanás az egész, de ő megértette,
                        neki mélyen a szívébe szúrt: nincs hitele a fenyegetésének! Rá volt írva az
                        emberek arcára, hogy azt tartják: nincs igaza. És ő forró szégyennel érezte,
                        hogy most joguk van ezt gondolni.</p>
                    <p>Egész nap gyötörte magát ezen. A hiba egyre jó volt: kezdett föltisztulni
                        előtte az eddig alaktalan sejtelem, hogy az életről és halálról való
                        felfogásban van a döntő különbség közte és hívei között, hogy amit ő
                        szívtelenségnek lát és ami az is a saját és az Edith álláspontján, a népnél
                        nem ítélhető meg olyan szigorúan. Azt a kérget, ami a lelküket borítja, csak
                        szeretet­teljes, hosszú nevelés hánthatja le. És van itt még mélyebb titok
                        is. Vajjon, ahogy ők féltik Lacikát, ahogy Edith reszket a veszedelem minden
                        lehetőségétől, igazán összeegyeztethető a hittel?... Hol a határ a gyermeki
                        bizodalom és a helyes elővigyázatosság között?...</p>
                    <p>Amíg László így viaskodott önmagával, a presbiterek is megvitatták a kérdést
                        a kocsmában. Egyhangúlag odadöntöttek, hogy a pap s a papné a gyermekük
                        féltése miatt tévelyedtek meg, a betegségről való városi tudomány folytán.
                        Nem lehet azt mondani, hogy rosszat akarnak, de a félelem elvette a pap
                        eszét s ha tovább is így tart, muszáj lesz ellenállani.</p>
                    <p>Bár Dávid igyekezett védelmezni a papját, magában ő is egyetértett a
                        többivel. De azért becsülettel állta a sarat:</p>
                    <p>- Nem hallották keetek, hogy a tiszteletes úr százszor is megmondta: azért
                        kell annyi minden­félével bajlódni, védekezni, mert ez a nyavalya ragad?</p>
                    <p>Hallották, hogyne hallották volna! Hinni ugyan egyikük se hitte, de
                        megcáfolni se tudta. Ezzel a mesével kényszerített rájuk a pap mindent. Most
                        is, ahogy Dávid kirukkolt vele, csak dühösen köptek a pipa mellől, morogtak,
                        de nem volt mit szólniok.</p>
                    <p>Az ördög azonban egyszerre belebujt Varó Pistába, a rókába. Még meg is
                        rázkódott bele, az asztalra csapott szőrös, veres öklével s
                        fölrikoltott:</p>
                    <p>- Ragad?... Keed is azt mondja, hogy ragad?</p>
                    <p>- Azt hát! - erősítette meg Dávid. - Én hiszek a papunknak!</p>
                    <p>- Na, ha hisz, - vigyorgott a róka - akkor mondja meg keed, mondja meg itt
                        mindenki füle hallatára... - felemelte a mutatóujját, kimeresztette a
                        szemeit, orrát odanyomta Dávid arca elé s nyerítve kiáltotta a szeme közé: -
                        Az elsőre kiről ragadt?</p>
                    <p>- Melyik elsőre? - bámészkodott Dávid.</p>
                    <p>- Hát a legelsőre, aki a világon megkapta! - harsogta Varó Pista
                        diadalmasan.</p>
                    <p>Dávidba belefagyott a szó. Erre nem lehetett felelni. Akármiféle titkos
                        hatalmasság súgta is, Varó Pista kimondta a megdönthetetlen igazságot. A
                        többiek is ráébredtek. Ujjongtak, ordítot­tak örömükben. Végre legyőzték a
                        papot!... Hogy ez a Varó Pista ilyen nagy ész! Ki hitte volna? Sohase
                        szerette a papot, na de most meg is adta neki örökre!... Erre iszunk,
                        reggelig!</p>
                    <p>Dávid otthagyta őket. A megsemmisítő vereség kínjában úgy szédelgett haza,
                        mintha ő ivott volna egy nap óta. Nem a saját veresége volt, hiszen ő is azt
                        hitte, amit a többi. De erősen búsulta a papját. Tudta, hogy most dőlt el a
                        sorsa. Keservesen sóhajtott: - Vége neki Virágoson!... De jaj
                        Virágosnak!...</p>
                    <p> </p>
                </div>
               <div type="chapter">
                    <head>XXIII.</head>
                    <p>Varó Pista bölcsesége villámgyorsan cikázta be a falut. A rendkívüli
                        felfedezések természete szerint mindenki olyan magától értetődőnek találta,
                        hogy csak azon csodálkozott, saját magának miért nem jutott már régen
                        eszébe? De csakhogy kimondta már valaki!... A falu boldogan hagyott abba
                        minden óvakodást, amit eddig is feleslegesnek tartott ugyan, de most már
                        öntudatosan.</p>
                    <p>László csak azon vette észre magát, egy reggeli szemleútja alkalmával, hogy
                        teljesen elvesz­tette minden tekintélyét. Az asszonyok szemtelenül kacagták
                        a szeme közé Varó Pista mondását. De hogy milyen mélyre hatolt ez a
                        meggyőződés, azt egyébből is láthatta: egyetlen strázsa sem volt a helyén,
                        egyszerűen abbahagyták a fertőzött házak őrzését, mint haszontalan
                        ostobaságot. Hiszen eddig is csak a forma kedvéért tették, de legalább ott
                        álltak mégis. Most azonban sehol, egy se.</p>
                    <p>László elhatározta, hogy szembeáll Varó Pistával és kérdőrevonja. El is ment
                        hozzá, de nem kapta otthon, ellenben a feleségét sírva találta. Második,
                        hajadon leányuk, Anikó erősen megbetegedett. Olyan volt, mint az élet egy
                        hete még s azóta, né, mi lett belőle!...</p>
                    <p>Bizony, Anikó oda volt, azt mindjárt látta László. Magánkívül hánykódott az
                        ágyban, le­sor­vadt orcái sötétpirosan égtek a láztól, nyitott cserepes
                        szája lihegett, mint a gőzgép kéménye. Az anyja nem tudta, mitől lett
                        rosszul, úgy vélte, valami vetélytársnője „megcsináltatta”. Próbálta is
                        kúrálni szenes vízzel, de nem használt.</p>
                    <p>- Látja, tiszteletes úr, igaza van Pistának, nem kell, hogy ragadjon, a
                        nélkül is kiüt a betegség!</p>
                    <p>- Ez nem vörheny - állapította meg László. - Nagybeteg Anikó, de más baja
                        van. Holnap jön ki a doktor úr, elhozom ide is.</p>
                    <p>Varóné szelíd asszony volt, az urára bízta a harcot:</p>
                    <p>- Én nem is bánnám, tiszteletes úr, de Pista, tudja, nem szereti a doktort.
                        Majd még bajt csinál. Nincs eszinél, ha megdühüdik!...</p>
                    <p>- Most a saját édes gyermekéről van szó, nem teheti, hogy megakadályozza a
                        gyógyulását! - köszönt el László.</p>
                    <p>Másnap csakugyan kijött a doktor. László elmondta neki Varó Pista találmányát
                        és annak rendkívüli hatását. Megemlítette Anikót is.</p>
                    <p>A doktor arca elborult:</p>
                    <p>- Fene az ostoba parasztjába! - mérgelődött. - Nagy baj, barátom. Ismerem
                        őket, ha egyszer a fejükbe vesznek egy ilyen marhaságot, ami kapóra jő
                        nekik, az Isten se győzi meg többet őket.</p>
                    <p>Sajnos, tapasztalhatták, hogy így van. A doktort is ellenségesen fogadták a
                        betegeknél. Akadt egy asszony, aki olyan bölcs lett, hogy kérdőre is vonta:
                        ha ragadna a nyavalya, miért kapta meg csak az egyik gyermeke, holott azután
                        is együtt aludt mind a kettő, hogy a baj kiütött a nagyobbikon?</p>
                    <p>- Ez előfordul néha - ismerte el a doktor. - De nem bizonyítja azt, hogy nem
                        ragad... Mit ért maga ehhez?</p>
                    <p>- Úri huncutság az egész! - szájalt az asszony.</p>
                    <p>Varó Pista úgy gondolta, hogy nagyszerű szereplése után gyávaság lenne a
                        doktort beengedni a házába. El is állta az útját.</p>
                    <p>- Nincs itt beteg! - kiáltotta, szétvetett lábakkal a küszöbön. - A pap
                        találta ki ezt is, hogy nyomorgasson!</p>
                    <p>László csendesen szólt rá:</p>
                    <p>- Amért haragszik rám, Varó Pista, ne munkálja a leánya halálát!</p>
                    <p>- Nem kell ide doktor, meg úri orvosság! - hadonászott az ember a doktor orra
                        alatt, Lászlóra csak gyűlölködő pillantást vetve.</p>
                    <p>- Nézze barátom, - dörmögte a doktor vörösödve - azzal, hogy megnézem a
                        leányát, még nem vétek semmit... És ne kotorjon az orrom alatt a ganés
                        mancsával, hallja-é, mert kifogyok a béketűrésből!... Álljon félre!
                        Figyelmeztetem, hogy súlyos következményei lesznek, ha nem enged be...</p>
                    <p>- Erre nem foghatják rá, hogy ragadt! - makacskodott tovább Varó Pista. - Nem
                        tetszik az uraknak, úgy-e, hogy paraszt létemre rátaláltam az igazságra? Ez
                        az! Mondja meg, no, ha tudja, hogy az elsőre kiről ragadt?</p>
                    <p>- Én csak azt tudom, - pattant fel az doktor türelmét vesztve, - hogy van még
                        csendőr Mező­vásáron és Virágoson is lesz holnap ilyenkor, ha most félre nem
                        áll az utamból!</p>
                    <p>- Hát csak jöjjön az a csendőr! - verte a mellét Varó Pista.</p>
                    <p>A doktor vállat vont, két kifordított tenyerével meg a felvont szemöldökével
                        mutatta László­nak, hogy nem tehet róla, erőszakkal nem tud behatolni. Azzal
                        indult is vissza a parókia felé.</p>
                    <p>- Itt másként kell kézbevenni a dolgot - mondta útközben. - Eddig
                        kárbaveszett minden próbálkozás, nem tartották be a rendelkezéseimet. A
                        járvány nemhogy szünne, de úgy látom, még erősödik. Csendőr kell ezeknek,
                        erőszak, meg büntetés.</p>
                    <p>Arankát és Andrást találták a parókián, akik látogatóba jöttek. Már néhány
                        hete nem voltak itt, sár és bajok tartották vissza őket. De éppen eleget
                        hallottak a virágosi dolgokról. Tele volt a környék a László és hívei
                        közötti szokatlan küzdelem hírével, persze jól kiszínezve. A Mezőség
                        közvéleménye, társadalmi különbség nélkül, László ellen fordult. Mindenki
                        úgy vélekedett, hogy helytelenül avatkozott bele ebbe a járvány-heccbe. Nem
                        a pap dolga. A pap vígasztalhat és temethet, de nincs joga az embereket
                        eltiltani egymástól, rendszabályokat erőszakolni rájuk, meg kiprédikálni
                        őket a templomban. A papné is nagyon rosszul viseli magát, legőgöli a
                        parasztokat és kizárja a szobáiból, sőt még az udvaráról is. Lehetetlenné
                        tették magukat, ez az igazság.</p>
                    <p>Andrásék aggodalommal hallották ezeket. Sajnos, részben kénytelenek voltak
                        elismerni, hogy a közvéleménynek van némi igaza. Ha valakinek a nép között
                        kell élnie s méghozzá, mint lelkipásztornak, még a legjobb szándékait is
                        csak alkalmazkodással és óvatossággal próbál­hat­ja érvényesíteni. Abban
                        igaza van Lászlónak és csak tisztelet illeti, hogy meg akarja men­teni a
                        gyermekeket... de mint pap, túlságosan hangsúlyozza és követeli az orvosi
                        szemponto­kat. Többet kellene az isteni Gondviselésre bíznia... Ezt nem
                        mondanák neki, nem szeretnék megbántani, de így érzik... Azért is jöttek át,
                        hogy mérsékletre, óvatosságra próbálják rá­beszélni.</p>
                    <p>A kérdést alaposan meg is vitatták. Főleg András és a doktor. Majdnem ölre
                        mentek. A doktornak az volt az álláspontja, hogy csendőrséget kell
                        kivezényelni Virágosra és erőszakkal kényszeríteni mindenkit a rendszabályok
                        szigorú megtartására. Ha ez nem történik meg, ő semmi felelősséget nem
                        vállal a következményekért. Virágoson nem marad gyermek. S hátha a Varóék
                        Anikóján is valami ragályos nyavalya ütött ki s most már a felnőttek
                        kerülnek sorra? Nem lehet elnézni, hogy merő ostobaságból s önzésből az
                        egész falu kihaljon! Aztán ki biztosítja Andrást, hogy a ragályt nem
                        hurcolják át Tóhátra? Esetleg az egész Mezőség meg­telhetik vele, ha
                        hagyják. És akármit beszéljünk, a papnak az a kötelessége, hogy a hatóságok
                        munkájának sikerét biztosítsa.</p>
                    <p>András mindent helybenhagyott, csak azt erősítette, hogy Lászlót ki kell
                        hagyni a dologból. Ki kellett volna kezdettől fogva. Igazán nem az ő
                        kötelessége volt felismerni a bajt! Ha az egészségügyi felügyelet
                        tisztességes lenne, a doktornak kellett volna felfedeznie és László nélkül
                        leküzdenie. Ez az igazság. Most pedig, ha a doktor erőszakot alkalmaz, azt
                        egyenesen úgy kötelessége végbevinni, hogy a falu lássa: csak a pap
                        tiltakozása ellenére történhetett.</p>
                    <p>- Nekem mondod? - pattant fel a doktor. - A főbíró, az intéző, én, mind
                        megmondtuk neki, hogy nem a pap dolga! De ő valósággal terrorizált minket s
                        a kezébe ragadta a dolgot. Most már hiába is akarna félreállni... de ne is
                        álljon! Tessék csak végbevinni, amit elkezdett! Majd én megmutatom, hogy
                        felelős lesz itt mindenért!...</p>
                    <p>Végre is László döntötte el a kérdést:</p>
                    <p>- Felesleges miattam összeveszni. Én vállalok minden felelősséget. Tudom,
                        hogy Andrásnak igaza van, a maga szempontjából. De most nagyobb igazságról
                        van szó. Meg kell menteni a falut, a saját akarata ellenére is. Mellékes,
                        hogy én ebbe a harcba, mint lelkész, belepusztulok. Majd később belátják az
                        igazamat és az utódomnak könnyebb lesz. Rendeltesd csak ki a csendőröket,
                        kérlek - fordult a doktorhoz. - Én láttam Varó Anikót, már csak érette is.
                        Nem lehet, hogy az apja hiú butaságból megölje!...</p>
                    <p>Mikor a doktor hazaszekerezett, azzal, hogy holnap csendőrökkel jő vissza,
                        András mégegy­szer megpróbálta okosan beszélni Lászlóval:</p>
                    <p>- Ez most bosszút akar állani rajtad, amiért akkor úgy megszégyenítetted a
                        főorvos előtt!</p>
                    <p>- De tiszta igaza van - jelentette ki László. - Aki á-t mondott, mondjon bé-t
                        is. Lehet, hogy jól is esik neki. De éppen azért, ami történt, elvárhatja és
                        megkövetelheti, ő is, meg a főbíró is, hogy most már mindenben segítségükre
                        legyek a járvány leküzdésében. Hogy azonosítsam magam velük és minél
                        szigorúbban járjak el.</p>
                    <p>- Sohase szerettek téged ezek a mezőségi urak, Lacikám, - dörmögte András -
                        nem voltál nekik kényelmes. Most kapóra jön, hogy ezzel a móddal
                        elkergessenek innen. Hiszen tudjuk mi Arankával, hogy már úgysem tarthatott
                        volna sokáig... De nem így!... Mi azt akartuk, hogy a Mezőség megsirasson
                        titeket s nem hogy megátkozzon!</p>
                    <p>- Nem szabad megállani! - erősítette László. - Ha egyszer az én hitem azt
                        parancsolja, hogy küzdjek az élet megmentéséért...</p>
                    <p>- Ezen én is sokat tépelődtem - szólt közbe András. - A mult egész éjszaka
                        erről beszéltem Arankával... Mert nem szabad elfelejtened, hogy én falusi
                        paraszt vagyok, magam is. Hogy minden iskola dacára erősen közel állok
                        hozzájuk... Jó, jó, - legyintett - ez persze nem jelenti éppen azt, hogy
                        egyetértek azzal az ökör Varó Pistával. Valamit sejtek a bacillusokról. De,
                        Lacikám, mégis!... ez a beavatkozás, ez az erőszakos segíteniakarás... hogy
                        mondjam... nem alkalmas-e arra, hogy megingassa a hitüket?... Egyáltalán
                        összefér-e a hittel?... Nem akarlak bántani, úgy-e, tudod?... Inkább csak a
                        paraszti hitre értem... a híveidére... meg egy kicsit a magaméra...</p>
                    <p>- Nézd, András, - meredt a szemébe László komoran - ne gondold, hogy ez nem
                        merült fel bennem is. De ha ebben a kérdésben nem hallgatunk az észre is,
                        föl kell adnunk minden keresztyén etikai és kulturális célkitűzést. Az ilyen
                        hit minden kötelességnek s minden szeretetnek meghazudtolója, tunyaságot,
                        önzést, szívtelenségét takar. Legjobb esetben hitvány szektáskodásra vezet.
                        Az élet védelme isteni parancs, a gyermekek szeretete, nevelése, megőr­zése
                        Krisztus rendelése. A tudomány igénybevétele, ha tiszta szándékkal,
                        szeretetből történik, nem lehet hitellenes. Igaz, hogy nem azé az áldás, aki
                        fut érte és akarja, hanem akinek Isten kegyelme adja, de azért futni,
                        akarni, harcolni szintén az Ige kötelez minket!... Ezek a szerencsétlen
                        lelkek itt Virágoson az ördög tőrébe estek, mikor gyilkosságukat a hitükkel
                        mentegetik. Hiszen ha a szeretetnek minden áldozatát meghoznák is a
                        kicsinyeikért, akkor is csak a hit adna nekik erőt és bizodalmat. Hol itt az
                        ellenmondás a kettő között?... Nem, András!... Köszönöm az aggódásodat,
                        megértettem belőle a szeretet szavát, de most már nem állhatok meg. Sőt, a
                        saját hitem becsületügyévé vált, hogy megtegyek mindent az érdekükben,
                        ellenükre is.</p>
                    <p>- Azért közöttünk nem szabad semmi árnyéknak lenni! - ölelte át Edith az
                        Aranka nyakát, míg kezét Andrásnak nyujtotta. - Én természetesen Lászlóval
                        egy vagyok, de szívből köszönöm, hogy segíteni akartatok rajtunk. Most pedig
                        próbáljuk kicsit elfelejteni a gonosz világot s örüljünk egymásnak!...</p>
                    <p>A két asszony Lacikával játszott s a két férfi beszélgetésbe merült, más
                        dolgokról. Együtt maradtak estig s Andrásék eredménytelenül távoztak, de
                        egymás között a régi békében és szeretetben.</p>
                    <p>Mégis, minden elszánás dacára, gonosz nap következett. A doktor tényleg két
                        csendőrrel érkezett meg, kora délelőtt. A hír egyszeriben szétfutott a
                        faluban. Mindenki az utcára szaladt. A kurátor rohant Lászlóhoz:</p>
                    <p>- Igaz-e, tiszteletes úr, - lihegte - amit Varó Pista tegnap már elhirelt,
                        hogy tiszteletes úr beszélte rá a doktor urat: hozzon csendőröket a
                        falura?</p>
                    <p>- Nem egészen így történt, kurátor úr - felelt László, a szemébe nézve. - A
                        doktor úr gondolata volt, de én is beláttam, hogy szükséges.
                        Beleegyeztem...</p>
                    <p>- Na úgy-e! - lelkendezett Dávid. - Nem is hittem el a rókának s meg is
                        mondtam neki a magamét!... Arról nem kell beszélni, tiszteletes úr, hogy
                        beleegyezett. Senkinek ahhoz semmi köze... Csak a doktor úr dolga ez...
                        Csakis... Úgy-e, tiszteletes úr?</p>
                    <p>- Sajnálom, kurátor úr, - rázta a fejét László - nem hazudhatok. Tudom, hogy
                        jót akar, köszönöm. De én még jobbat akarok. Vállalnom kell.</p>
                    <p>- Az Istenre kérem, tiszteletes úr, - könyörgött Dávid - csak ne mondja!
                        Akárhogy gondolja, csak ki ne mondja! Én tudom, hogy jót akar, ha nem is
                        értem. De ez a csendőrdolog, ez nem lehet a tiszteletes úr találmánya! Érti?
                        Nem lehet! Örökre ellensége lesz az egész falu. Bizony, még a kedves
                        családja, meg az élete se lesz többet biztos, tiszteletes úr! Higyje el,
                        amit mondtam... Nekem most futni kell, hogy valami nagy bolondot ne
                        csináljanak!</p>
                    <p>Nem történt nagy bolondság, legalább látszatra nem. Varó Pista félreállt a
                        csendőrök elől. Arcán hitetlenkedő megdöbbenés tükröződött. Nem hitte, hogy
                        ez csakugyan megtörténhetik. Bár mindenfelé szájalt, a pap rovására, mégis
                        csak üres fenyegetésnek vette. Amíg a doktor bent volt s a két csendőr a
                        küszöbön, szembefordulva az egyre szaporodó tömeggel, mely mindenfelől
                        szivárgott az udvarra, Varó Pista maga is beállott a kíváncsiak közé, mintha
                        idegen házat bámulna. Lángolt a képe, lassan ingatta busa fejét s gépiesen
                        mormogta:</p>
                    <p>- Megállj, pap! Na, megállj, pap!...</p>
                    <p>A doktor megjelent a küszöbön. Szólt az egyik csendőrnek. Az kiáltott:</p>
                    <p>- Varó Pista, ide!</p>
                    <p>Az ember tétován közeledett.</p>
                    <p>- A leánya tífuszos - mondta neki a doktor. - Jó, ha megtudja s maguk is,
                        akik itt vannak, - emelte fel a hangját, körülpillantva a kíváncsiakon -
                        hogy a leány nagyon rosszul van. Ez is ragad, érti-e, ha tetszik magának, ha
                        nem!... Csakhogy ez a felnőtteket is szereti, nemcsak a gyermekeket... Új
                        veszedelem támadt, tudják meg. Többé nem tréfálhatunk. Ki fogom doboltatni,
                        hogy mit kell tenniük s ajánlom, hogy engedelmeskedjenek. A csendőr urak
                        majd vigyáznak rá!</p>
                    <p>- Itt maradnak? - mordult fel az udvar. - A csendőrök itt maradnak?</p>
                    <p>Izgatott zúgás, hullámzás keletkezett. Varó Pista csak bámult a doktorra.</p>
                    <p>- Mi a fenés a leánya? - töprengett. A doktor még hozzátette:</p>
                    <p>- Addig is azt az egyet jól értsék meg, hogy az ilyen betegnek, akinek nagy
                        forrósága van, meg félrebeszél, nem szabad enni adni semmi egyebet, csak
                        felfőzött tejet... Semmi egyebet a világon!... Akármilyen éhes is, akárhogy
                        kérné is, semmi mást, különben nagy kínok közt hal meg!</p>
                    <p>- Ezt is a pappal találták ki? - kapott erőre Varó Pista. - Éheztetni a
                        szegény beteget!... Hogy étlen pusztuljon el!...</p>
                    <p>- Ne szemtelenkedjék, hallja? - hörkent rá a doktor. - És meg ne próbálja
                        másként csinálni, ha nem akar gyilkosa lenni a leányának!</p>
                    <p>- Azt teszem, amit akarok - dörmögte Varó Pista. - Majd meglátjuk, kinek van
                        igaza!</p>
                    <p>A doktor a falu növekvő izgalma közt járta végig a házakat a csendőrökkel.
                        Útközben beszólt Lászlóhoz, tudatta vele, hogy Anikó tífuszban van, a jelek
                        tipikusak. Erre László is csatla­kozott. Együtt folytatták a vizsgálatot.
                        Nem törődött a hátuk mögött gyülemlő morgással, vad tekintetekkel. Tudni s
                        látni akarta a valóságot, öt tífuszgyanúst találtak, szerteszét a faluban. E
                        mellett a vörhenyes gyermekek száma még mindig negyven volt s két helyt
                        ismét halottat kaptak.</p>
                    <p>- Sokkal rosszabb, mint gondoltam! - állapította meg a doktor. - Még ma
                        jelentést teszek a főorvosnak. Igenis, biztosra veszem, hogy tífuszjárvány
                        kezdődik. Tudod, a tífuszt nem olyan könnyű felismerni, mint ahogy a
                        laikusok gondolják. De itt a tünetek jellegzetesek. Minden­esetre jelentem.
                        Meglátjuk, mit fog rendelkezni a főmufti?</p>
                    <p>Néhány nap mulva a vármegyei főorvos kint volt Virágoson, két fiatal
                        segédjével. A falut ekkor már nyolc csendőr járta. Mindenkit, aki mozogni
                        tudott, felhajtottak az iskolába. Tilta­kozva, rémülten, dühösen, morogva
                        jöttek, nem tudták, mi vár rájuk? De abban csodálatosan egyetértettek, hogy
                        a pap műve ez is. Mikor meglátták Lászlót az idegenek közt, ez a véle­ményük
                        rendületlen hitté szilárdult. Pedig ott volt a mezővásári doktor is.</p>
                    <p>A főorvos szelíd, kékszemű, mosolygó pirosarcú, csendesbeszédű, deresedő
                        bácsi volt. Kedvesen magyarázta meg az összecsődített virágosiaknak, hogy be
                        fogja oltatni őket. Nevezetesen sikerült a tudománynak egy olyan szérumot
                        felfedeznie, mely a hasihagymáz, vagy más néven tífusz esetében alkalmazva,
                        elejét veszi a megbetegedésnek. Ma már minden katonát beoltanak ezzel,
                        mielőtt a harctérre vinnék. Kár, hogy a golyók ellen nem véd. De viszont
                        azok a láthatatlan semmiségek, a bacillusok, melyek a betegséget okozzák,
                        sokkal veszedelmesebbek a golyóknál, srapnelleknél... Szóval ez a szérum, az
                        egyik, mindenkinek való. Hozott egy másikat is, azzal még külön be fogják
                        oltani a tizenötéven aluli gyermekeket. Ez a vörheny ellen jó. Mindenki
                        tűrje fel a ruhát a jobbkarján. Rajta!</p>
                    <p>Erre a vezényszóra a legcsodálatosabb dolgok történtek, amiket a főorvos
                        valaha látott. Még a szemüvegét is feltette, hogy jobban csodálkozhassék. A
                        falu ugyanis elkezdett ordítani, földhözverni magát, az ajtónak rohanni, meg
                        hasonló jeleit adni annak, hogy a főorvos beszédével nem ért egyet.</p>
                    <p>Az öregúr a fejét csóválta:</p>
                    <p>- Rendkívül sajnálom - rázogatta a fejét László és az orvosok felé, akik már
                        kipakolták szerszá­maikat meg az oltóanyagokat az asztalra. - Talán a
                        tiszteletes úr lenne szíves szólni hozzájuk?</p>
                    <p>László próbálta. A legtöbben nem is hallották, akik pedig hallották,
                        elkezdtek kiabálni rá:</p>
                    <p>- Hallgasson, tiszteletes úr! Nem volt elég? Most már össze is akar
                        szurkáltatni? Meg akarnak mérgezni?</p>
                    <p>A főorvos behívatta a csendőrőrmestert. Szelíden rendelkezett.</p>
                    <p>- Nagyon sajnálom - mondta neki. - Nem egyezik az emberi méltósággal.
                        Lehetőleg kímélete­sen, kérem.</p>
                    <p>- Igenis! - vágta össze sarkát az őrmester. Aztán olyant ordított, hogy a
                        vakolat hullani kezdett: - Csend!</p>
                    <p>Mindenki elnémult.</p>
                    <p>- Ki az udvarra! - vezényelte. - Hadd hűljenek le, instálom! - Ide majd csak
                        egyenként kerül­nek. Ha kell, lefoghatjuk őket.</p>
                    <p>László soha olyan kínosan nem érezte magát, mint ezen a napon. Tudta, hogy a
                        szérummal engesztelhetetlen gyűlöletet oltottak iránta híveibe a
                        doktorok.</p>
                    <p>A főorvos végigjárta a betegeket. Megállapította, hogy csakugyan öt
                        tífuszeset van. Tisztál­kodás után felmentek a parókiára. Itt, miután
                        Edithet kedvesen vigasztalta és Lacikát meg­dicsérte, mosolyogva szólt
                        Lászlóhoz, miközben valami iratot teregetett ki előtte:</p>
                    <p>- Itt a kormánybiztosi kinevezése, tiszteletes úr. A járásorvos úr ötlete
                        volt, de szívesen tettem a magamévá. És a főispán úr örömmel fogadta el erre
                        irányuló javaslatomat... Kivételes hatalom, tiszteletes úr... Nyolc csendőr
                        áll ettől kezdve rendelkezésére... És természetesen, a doktor úr... Minden
                        gyógyszer felett szabadon rendelkezik... Itt, ebben a füzetben megtalálja az
                        összes szükséges rendszabályokat, eljárási módokat, melyeket joga és ereje
                        lesz ki­kényszeríteni. Nincs kétségem felőle, hogy hat hét alatt leküzdi a
                        járványt. Igen, ne felejtse, kérem, hogy a kutak fertőtlenítése az első. A
                        füzetben megkapja az utasítást...</p>
                    <p>Amíg a főorvos mindezt folyamatos lassúsággal kitálalta, László megbabonázva
                        meredt rá.</p>
                    <p>A mezővásári doktor kacagott:</p>
                    <p>- Megmondtam, hogy megmutatom: te fogsz felelni mindenért!</p>
                    <p>László ránézett. Megértette. Nem volt mit mondania. Vállalnia kellett, noha
                        tudta, hogy ez mit jelent. Másnap hozzá is fogott.</p>
                    <p>Intézkedett a bírónál, hogy a csendőröket elhelyezzék, kosztjukról
                        gondoskodjanak. Ezért megkapta a csendőrpap, kakastollas-pap dísznevet.
                        Igaz, hogy többet nem kószáltak el a fertőzött házak lakói szomszédolni s
                        hozzájuk se surranhatott be élő lélek a csendőrök sas­szemei miatt. Aki
                        eleinte még próbálkozott, nem felejti el egyhamar a siketítő csendőrpofont.
                        De az is igaz, hogy a templomba se mentek meghallgatni a csendőrpap
                        prédikációját, azok, akiknek szabad volt kijárniok a házból.</p>
                    <p>A kutakat pompásan fertőtleníttette, az előírás szerint, vigyázva, hogy míg
                        az eljárás tart, mindig maradjon egy-kettő, amiből használni lehet. De ez
                        semmit se változtatott a falu véleményén:</p>
                    <p>- Már a vizet is elveszi a szegény néptől! Most már csak a levegő maradt, ki
                        tudja, meddig?</p>
                    <p>Aztán meghalt Varó Anikó a palacsintától, amit az apja süttetett neki az
                        anyjával, merhogy majd elepedt érte a szegény! Úgy kérte, hogy a kő is
                        meglágyult volna tőle. Éhen akarta halatni a pap, pedig a jó étel csak erőt
                        adhat a legyengült testnek, Anikó pedig olyan volt már, mint az ujjam...</p>
                    <p>- Megmondta a doktor úr, meg a tiszteletes úr! - jajongott Varóné. - Ládd-é,
                        nem hiába kértelek, hogy ne erősködj!</p>
                    <p>- Hallgass, asszony! - mordult rá Varó Pista. - Még csak a kéne, hogy ellenem
                        fordulj!... Szamár beszéd!... Hamarabb kellett volna enni adni szegénynek,
                        amíg végkép le nem gyengült!... A pap ölte meg, nem én!</p>
                    <p>Addig erősítette ezt Varó Pista, hogy a temetésen valaki rákiáltotta
                        Lászlóra, ő erre összehívta a presbiteriumot s akármilyen ellenséges is volt
                        a hangulat, mégis kitudódott, hogy Varó Pista indította el.</p>
                    <p>- Hát igen - ismerte be sötét pillantással az ember. - Én mondtam s
                        tartom.</p>
                    <p>A presbiterek rámeredtek Lászlóra.</p>
                    <p>- Sajnálom, Varó Pista - szólt halálsápadtan László. - Én elviselem s
                        megbocsátom magának, mert a gyűlölet elvette az eszét. Nagyon jól emlékszem,
                        mióta gyűl a szívében. Sohase tudta elfelejteni, hogy egyszer a
                        presbiteriumban figyelmeztették a családi bajaira. Azóta bennem látja minden
                        nemtetsző dolog forrását, mert amíg én nem jöttem ide, nem beszéltek
                        ilyes­mikről a presbiteriumban. Belelovalta magát a gyűlöletbe. Ez súgta
                        magának azt a híres bölcseséget is, amire olyan hiú s büszke volt. Ezért
                        állott ellene a doktor úrnak is. Látja, az Isten ebből a maga gonoszságából
                        jót hozott ki, így ismertük föl s akadályoztuk meg a na­gyobb veszedelmet.
                        Most már gyilkosnak bélyegez. Ezzel nem törődöm. De itt arról van szó, hogy
                        maga jól tudja, ki a gyilkos, fél a büntetéstől és ezért beszél ilyen
                        ostobán...</p>
                    <p>- Nem igaz! - hördült fel Varó Pista. - Ilyet ne mondjon!</p>
                    <p>- Kénytelen vagyok vele - mondta László szilárdan. - Most már nem szabad
                        hallgatnom. Példát kell szolgáltatnom, hogy mások is el ne tévedjenek...
                        Maga tudta, hogy nem szabad a betegnek enni adni, csak tejet, csak tejet,
                        semmi mást!... Maga tudta ezt, mert a doktor úr az első órában megmondta
                        magának, mert én is kihirdettem s mert számtalanszor mondtam is. Tudva,
                        szándékosan cselekedett... Képes volt a saját gyermeke életét kockáztatni,
                        abban a bolond feltevésben, hogy hátha sikerül s ezzel kigúnyolhatja az
                        orvosi tudományt... De az Isten megbüntette magát s most következik, hogy az
                        emberek is megbüntessék, hogy többet ne adhasson gonosz példát!... Át fogom
                        adni a csendőröknek, hogy vigyék be az ügyész­séghez... Ezt fogom tenni
                        magával, Varó Pista.</p>
                    <p>Tudta, hogy a megszorított róka neki fog ugrani. És nem volt bizonyos benne,
                        egy cseppet sem, hogy Dávidon kívül lesz-e valaki, aki lefogja. De érezte,
                        hogy ezt a kockázatot vállalnia kell, különben mindennek vége...</p>
                    <p>Valamennyien rávetették magukat Varó Pistára, a bicskát kiverték a kezéből,
                        őt magát földretiporták. László alig tudta megakadályozni a
                        legrosszabbat.</p>
                    <p>Mikor a csendőrök elvitték Varó Pistát, minden kapu s ablak tele volt
                        emberrel. A csend pedig félelmes.</p>
                    <p>Edith kétségbeesetten zokogott, mikor megtudta, mi történt. László alig bírta
                        vigasztalni, maga is odavolt egészen:</p>
                    <p>- Végbe kell vinnem, szívem, végbe kell vinnem! - simogatta Edith könnyes
                        szemeit. - Aztán elmegyünk!...</p>
                    <p>- Igen... elmegyünk... - tördelte Edith boldogtalanul.</p>
                    <p>Két nap mulva Dávid lemondott a kurátorságról.</p>
                    <p>- Nem jó szívvel hagyom magára, tiszteletes úr, higyje el - sóhajtotta búsan.
                        - De a presbiterek követelik. Azt mondják, nincs hitem, hogy a tiszteletes
                        úrral egyetértek. Pedig nem is értek egyet, Isten látja lelkemet, csakhogy
                        tudom, jót akar és szeretem... Az Isten bocsássa meg magának, ha
                        hibázik!</p>
                    <p>- Szóval azt tartják, hogy mind a ketten hitetlenek vagyunk? Értem. De ha nem
                        lehet hitetlen kurátor, hitetlen pap se lehet...</p>
                    <p>- Éppen azt akarják, tiszteletes úr, hogy ezt megértse s elmenjen, magától.
                        Mert ha jobban hisz a doktoroknak s inkább bízik bennük, mint az Istenben,
                        aki pedig csak kacag a doktorokon s mindenkivel azt csinálja, amit akar,
                        városi papnak való s nem falura. Így mondják, tiszteletes úr. Falun nem
                        lehet megélni másként, csak ha az Istenben bízik az ember egészen. Városon
                        más, ott sok minden egyébben is bízhatik...</p>
                    <p>- Én elmehetek, - bólintott László - ha már úgy akarják. De maga itt marad,
                        Dávid. Maga hogy él meg közöttük, ha hitetlennek tartják!</p>
                    <p>- Tudják ők jól, tiszteletes úr, hogy nem igaz. Mondom, csak magának akarják
                        ezzel tudtára adni a véleményüket. Én még lehetek kurátor, ha ugyan akarok
                        valaha. Lássa, szeretik még most is magát a virágosiak. Nem akarják szemibe
                        mondani. Úgy-e, meg is védték attól a disznótól?... De hát lássa bé,
                        tiszteletes úr, hogy nem nekik való. Igen nagy ide, meg én azt is mondom,
                        igen jó... Sohase lesz többet ilyen papja Virágosnak!</p>
                    <p>- S maga mit tanácsol, Dávid?... Mindig igaz barátom volt...</p>
                    <p>- Az is maradok, tiszteletes úr, ha megengedi, amíg élek... Hát csak azt
                        tanácsolhatom én is, hogy menjen el szépen s felejtse el Virágost.</p>
                    <p>- Jól van, Dávid... El fogok menni... És ne gondolja, hogy haragszom... De
                        vegye tudomásul s mondja meg a presbitereknek is, hogy addig nem megyek egy
                        tapodtat sem, amíg egyetlen járványos beteg lesz a faluban. Ha tehát azt
                        akarják, hogy hamar szabaduljanak tőlem, engedelmeskedjenek az
                        intézkedéseimnek... Ha pedig nem engedelmeskednek, itt maradok a nyakukon és
                        Isten úgy segéljen, megemlegetik azt a napot, amelyiken megválasztottak!</p>
                    <p> </p>
                </div>
               <div type="chapter">
                    <head>XXIV.</head>
                    <p>Amíg a faluval való küzdelem dúlt, László szinte elfelejtette, hogy
                        világháború is van. Csak akkor ébredt ismét keserves tudatára ennek, mikor
                        kicsi Dávidra meg az évtársaira is sor került. Vitték őket is, nem nagyon
                        törődtek Kati meg a többi anya jajgatásával.</p>
                    <p>Ez alkalommal a falu felfüggesztette a haragot. A templom megtelt, mint régi
                        jobb napokban, mikor pap meg hívek egymással még szeretetben éltek. Ha ez el
                        is hervadt már, istentelenség lenne elmaradni a templomból ma, mikor a falu
                        utolsó reménysége is kialszik... Mert ezt igazán nem hitték volna!... Hogy
                        még ezekre a féliggyermek legényekre is kaszát emeljen a halál! Most már
                        igazán csak öregek meg gyermekek maradnak a faluban... És mintha csak ebben
                        a pillanatban jöttek volna rá, hogy gyermek is alig maradt a szörnyű aratás
                        után. Végre a szívükre ment minden: a templom zúgott a sírásuktól.</p>
                    <p>László már az istentisztelet elején észrevette, hogy a férfiak között
                        ismeretlen, katonaruhás ember ül, de nagyon zilált külsejű s a szeme
                        tévetegen, zavarosan pillant ide-oda. Egy darabig csak a nyughatatlan
                        fészkelődésével izgatta szomszédait, de mikor László a prédikációban arról
                        beszélt, hogy Isten a hívő és engedelmes Ábrahámnak mégis visszaadta forrón
                        szeretett fiát, akit halálra kívánt tőle, a katona hirtelen felemelkedett,
                        kilökte öklét a levegőbe s rekedten fölkiáltott:</p>
                    <p>- Üssétek le!... Nincs Isten!...</p>
                    <p>Aztán az Úrasztala körül felállított búcsúzó legényekhez fordult:</p>
                    <p>- Fussatok, fiúk!... Bújjatok el!... Fussatok, fussatok!...</p>
                    <p>A csendőrök, akik a templomajtóban várták az istentisztelet végét, hamarosan
                        kihordták a gyülekezetből s a fölzaklatott rend helyreállt valahogy, de a
                        jelenet mindenkinek megfagyasz­totta a vérét. Soha ilyent nem kiáltott
                        emberi száj a virágosi templomban. Itt a világ vége, ha ez
                        megtörténhetett.</p>
                    <p>László azonnal tisztában volt vele, hogy a szerencsétlen katona őrült, s
                        megborzongott, ha arra gondolt: miket láthatott, miket élhetett át, míg
                        szívében meghalt az Isten! Nem lehet csodálni, hogy azt kiáltotta ezekhez a
                        zsenge áldozatokhoz: fussatok!... Hirtelen rémület és szégyen nyargalt
                        keresztül rajta: nem ezt kellene-e kiáltani minden templomban, minden
                        bol­dogtalan emberhez, aki még fegyvert fog? Nem az volna-e evangéliumi és
                        emberi, ha végre kikiáltanók Isten nevében, hogy ez a háború gyalázatos
                        aljasság és a puskát el kell dobni!?... És ő e helyett szentnek dicséri itt,
                        ezeknek az életre, örömre termett fiúknak a harcot és halált, amire
                        hurcolják őket... De nem!... A haza, a nemzet élete kívánja ezt a halált!...
                        Meg kell lennie!... Beledobta magát az imádságba, hogy meneküljön attól a
                        harsonába-kívánkozó gondolattól s azért könyörgött, hogy ezek a fiatal hősök
                        végezhessék be Isten kegyelméből a vérontást.</p>
                    <p>Templomozás után megtudta, hogy éjszaka érkezett haza Szabó Mihály, így
                        hívták a templomi botránkoztatót. Házanépe mindjárt látta, hogy nincs
                        rendben szegénynek a feje. Azt se tudta megmondani, honnan jött, csak azt
                        hajtogatta, hogy egyenest a pokolból. És hogy nincs Isten és hogy minden
                        úrféle gazember. Azt is, hogy itt a világ vége. Ezeket is csak úgy makogta,
                        sok értelmetlenség között. Vissza is akarták tartani a templomtól, de hogy
                        min­denképpen akart, nem volt szívük elhúzni az Isten szent sátorától.
                        Gondolták, jót fog tenni neki... Hát biza nem úgy lett!</p>
                    <p>Sajnos, délután már utánajöttek a tábori csendőrök. Kiderült, hogy szökevény.
                        Hihetetlen, hogy miként tudott a harctérről hazáig lopakodni. A csendőrnek
                        is az volt a véleménye, ami Lászlónak, hogy erre igazán csak egy bolond
                        lehetett képes.</p>
                    <p>A többi legény között kicsi Dávid is kézfogással búcsúzott a papjától.
                        Feltűnt Lászlónak, hogy a legényke inkább jókedvű, mint egyéb. Mintha
                        örvendene, hogy itthagyja Virágost.</p>
                    <p>- Annak örülök, fiam, - mondta neki László - hogy bátran veszed a dolgot. Nem
                        hagy el az Isten, ne félj!</p>
                    <p>- Alig vártam én már ezt, tiszteletes úr - szólt kicsi Dávid. - Csak anyámnak
                        ne mondja... Minél messzibb, annál jobb nekem!</p>
                    <p>- Sokszor kérdeztelek, úgy-e, hogy mi bánt?... Mert hogy bántott, azt mindig
                        láttam. Szeretném, ha békesség volna benned, Dávid fiam.</p>
                    <p>- Ne haragudjon rám, tiszteletes úr, - dörmögte a fiú - tudom, hogy rossz
                        voltam... és bolond... bolond... Az Isten áldja meg, tiszteletes úr!...</p>
                    <p>- Soha ki nem fogy ez a Mezőség a váratlan meglepetésekből! - morfondírozott
                        László, mikor Dávidéktól hazafelé tartott, aznap este. Vigasztalni akarta
                        őket, azért nézett be. Gondolta, belepusztulnak a bánatukba. Szó sincs róla.
                        Komolyak voltak, de békességesek s a szemük mélyén mintha titkolt öröm
                        csillogott volna.</p>
                    <p>- Látja, tiszteletes úr, - vallott Kati - milyen bölcs az Isten. Mikor azt
                        hittem, kitépi a szíve­met, akkor vigasztalt meg. Mert visszakaptam a drága
                        fiamat, éppen most, mikor elvitték tőlem.</p>
                    <p>- Úgyis van - bólogatott Dávid áhítatosan. - Megnyílt a lelke a búcsú előtt s
                        bevallott min­dent...</p>
                    <p>- Bevallotta? - kérdezte László. - Valami bűne volt?</p>
                    <p>- Nem mondanám bűnnek, tiszteletes úr - vélte az apa. - Tévelygésnek
                        mondanám. Gyermeki bolondságnak. Az vette el a kedvit Dávidkának, hogy
                        belebolondult, még kölyök korában, egy kisasszonyba, aki sohase lehet az
                        övé...</p>
                    <p>- Lelkem egyetlenem! - sírta el magát Kati. - Ez is csak azt mutatja, hogy
                        milyen egy kiváló! Kinek jutna eszébe ilyesmi a virágosi fiúk közül? Olyan
                        ez, mint a mese, tiszteletes úr!... De most már belátta... Itt sírta el, né,
                        a mejjemen, az éccaka!... És könnyű szívvel ment el, hogy majd az Isten
                        meggyógyítja ott, ahol olyan iszonytató szenvedések vannak...</p>
                    <p>Dávid szótalanul törülgette a szemeit. Később megszólalt:</p>
                    <p>- Nem eshetik el mindenki... Mért ne tartaná meg az Isten nekünk?... Mért ne
                        hozná haza meggyógyulva?</p>
                    <p>László észbekapott erre, biztatni, vigasztalni kezdte őket. Aztán azt
                        gondolta, helyes, ha megmondja:</p>
                    <p>- Tudtam én erről a furcsa szerelemről - mosolygott rájuk. - Egyszer rég
                        elárulta nekem kicsi Dávid. De én azt hittem, még akkortájt elmult. Örülök,
                        hogy most már mégis túl van a nehezén, ezzel a vallomással. Hiszem, hogy az
                        Isten visszahozza és pedig egészségben. Magá­hoz való derék asszonyt kap
                        majd. Elfelejti végleg ezt a kis zsidólányt...</p>
                    <p>Dávid és Kati úgy néztek össze, mint akik nem tudják, jól hallottak-e? Mit
                        mondott a tiszteletes úr?... Megzavarodva, megdöbbenve bámultak rá.</p>
                    <p>László is zavart érzett. Mégsem kellett volna!...</p>
                    <p>- Ne féljenek, én soha senkinek nem szóltam róla a feleségemen kívül és nem
                        is fogok...</p>
                    <p>Dávidnak felragyogott az arca:</p>
                    <p>- Értem, tiszteletes úr!... Csak a feleségének mondta meg... Köszönöm,
                        tiszteletes úr!</p>
                    <p>Most Lászlón volt a sor, hogy kitátsa a száját ámulatában. Mit akar ezzel a
                        beszéddel Dávid?... Nem firtatta tovább, elbúcsúzott tőlük. Csak magában
                        csodálkozott a Mezőség rejtelmein.</p>
                    <p>- Mért beszélt a zsidólányról? - kérdezte Kati Dávidot, mikor egyedül
                        maradtak. - Mit akart mondani ezzel?</p>
                    <p>- Én megértettem - sugárzott Dávid. - Áldott ember ez, mindig mondtam. Jól
                        tudja az igazat. És azt akarta, hogy megértsük: ő tudja. De nem akarta, hogy
                        szégyenkezzünk előtte. Azért mondta ezt a furcsát, Kati lelkem.</p>
                    <p>Néhány nap mulva szétfutott a hír a faluban, hogy Mandula úr sürgönyt kapott:
                        a fia, Hersi, elesett. Hősi halált halt, ahogy a sürgönyben volt.</p>
                    <p>László sietett, hogy kifejezhesse részvétét. Tudta, hogy Mandula urat milyen
                        szörnyen sujtja ez a hír. De nem tudott bejutni hozzájuk. Ajtó, ablak el
                        volt zárva vastag táblákkal. Mandula úr kirekesztette a világot örjöngő
                        gyászából.</p>
                    <p>Csak néhány nap mulva, mikor László meglátta, hogy ismét nyitva van a bolt,
                        mentek el Edithtel együtt hozzájuk.</p>
                    <p>Mandula úr, akármin ment is keresztül bezárkózva, most már sötét nyugalmat
                        mutatott. Deborah asszony azonban még mindig ájuldozott a fájdalomtól.
                        Rákhel szokottnál is fehérebb, a szemei alatt sötét karikák. Most is könyv
                        volt előtte, de látszott, hogy csak tettetett figyelemmel merül belé.
                        Reszketett a belső nyugtalanságtól.</p>
                    <p>- Csak ez az egy reményem maradt, tiszteletes úr, csak ez az egy! - mutatott
                        rá komoran Mandula a leányára. - Már csak az unokáimban reménykedem!... Ha
                        ez is megcsalna!... De nem, ennek sikerülni kell!...</p>
                    <p>Elmondta, hogy néhány nap mulva indul, elintézni a Rákhel menyegzőjét.
                        Magával hozza a vőlegényt is, hogy a fiatalok megismerkedjenek.</p>
                    <p>- Hát még nem ismerik egymást? - csodálkozott ártatlanul Edith.</p>
                    <p>- Még nem, - állapította meg nyugodtan Mandula úr. - Tetszik tudni, régóta
                        folyik a meg­beszélés a hozományról. De most már inkább utánuk engedek
                        valamit, csakhogy végre meglegyen a házasság.</p>
                    <p>- S ki a vőlegény, ha szabad tudnom? - udvariaskodott László. - Rákhelkének
                        biztosan a legjavából került.</p>
                    <p>- Tudja, tiszteletes úr, sokféle ember között válogathattam. De ha sok unokát
                        akarok, vagyont kellett keressek a vagyonhoz. Bizonyos Rózenfeld Ignácról
                        van szó, gazdag kocsmáros fia Mezőbereken. Igaz, hogy kicsit csámpáslábú, de
                        legalább nem lesz belőle is hős, mint Hersiből. Jó fajta is, tizedik fia az
                        öreg Rózenfeldnek, ugyanattól az anyától...</p>
                    <p>Edith Mandulánéhoz hajolt:</p>
                    <p>- És Rákhel mit szól hozzá? - suttogta.</p>
                    <p>- Zsidólánynak semmi köze ehhez, - lihegte Manduláné. - De még nekem se, az
                        anyjának. Ahhoz megy, akit az apja választ neki. Az biztosan jó is...</p>
                    <p>De Edith nagyon jól látta, hogy milyen kínos Rákhelnek az egész beszélgetés,
                        hogy a könyvre sütött szeme néha vadul villog s ajkát harapdálja. Távozáskor
                        szerét ejtette, hogy egy pilla­natig vigasztalóan magához ölelje. Rákhel
                        annyira reszketett, hogy szinte összerogyott. Feje súlyosan esett Edith
                        vállára s gyötrelmesen fölnyögött. Aztán hirtelen erőt vett magán, hátat
                        fordított s visszafutott a szoba homályába.</p>
                    <p>- Hát férjhezmegy Rákhelke, - mosolygott hazamenet László. - Valószínűleg nem
                        tudja, hogy ki szerette reménytelenül... De jobb így!</p>
                    <p>- Attól félek, ő is reménytelenül szeret valakit, - jegyezte meg Edith.</p>
                    <p>A következő napok alatt azonban nem volt többé idejük Rákhelre gondolni.
                        László bentjárt Mezővásáron. A szövetkezetben találkozott Bekecs Péter
                        tiszteletes úrral, aki meginvitálta a Fehéregyszarvúba. Több kolléga van már
                        ott és megbeszélhetik a dolgaikat. Hát ott is volt Szabó Árpád, Meggyes
                        Károly meg Bakó Gyula, László rég nem találkozott velük. A jár­vánnyal
                        folytatott csatája egészen elvonta a világtól. Azok ellenben eleget
                        foglalkoztak vele. Most aztán megtudta, hogy lelkésztársai is helytelenítik
                        a magatartását. Úgy viselte magát, mint egy szolgabíró, nem úgy, mint
                        lelkész, - ez volt az ítélet. Egyetlen pap sem maradhat a helyén, aki így
                        cselekszik. Látszik, hogy városi ember vagy.</p>
                    <p>- Jó, jó, - szólt közbe Bekecs Péter, - ne felejtsétek, hogy ő megtehette.
                        Eleitől kezdve csak vendég volt köztünk. Tudta, hogy akkor áll tovább innen,
                        mikor akar...</p>
                    <p>László válaszolni szándékozott valamit, de ekkor megérkezett Imre János,
                        kezében újsággal.</p>
                    <p>- Éppen jókor jöttem, - állapította meg, az utolsó szavakat hallva. - Azt
                        hiszem, eltaláltad, Péter. László hamarosan itthagy minket. Meghalt a
                        professzorod, testvér!... Itt van ni, olvasd... Egészen friss, olyantól
                        kaptam, aki most érkezett a városból.</p>
                    <p>Vidám gratulációk közt, szédülő fejjel botorkált ki az ivóból, kezében az
                        újsággal. Sötétség borult az agyára. Csak jóval később, Ferenc bá szekerének
                        rázása közt, félúton hazafelé, kezdett eszmélni s öntötte el szemeit a
                        könny. És csak otthon, Edithtel olvasták alaposan el a szomorú tudósítást.
                        Műtétet hajtottak végre a professzoron és úgy látszott, sikerrel. A
                        nyolcadik napon olyan jól volt, hogy orvosa megengedte a könnyebb
                        olvasmánnyal való szórakozást. Aristotelest olvasta görögül. De másnap
                        hirtelen szívgyöngeség lépett fel s a nagy ember meghalt.</p>
                    <p>A temetés reggelén érkezett be László a városba. Néhány óra mulva ott állott
                        Jóskával az egyetem előcsarnokában, ahol a halott feküdt ravatalán. Csak meg
                        kellett halnia, hogy ko­szorúk borítsák el. A kormány, a
                        kultuszminisztérium, a tudományos akadémia, az egyete­mek, a vármegye, a
                        város, a felekezetek, az ifjúság csodálatosan mind tudták most már, hogy
                        milyen nagy férfiú volt. Ő maga fenséges hallgatással emelkedett a hiú
                        babérok fölé, László hálát adott az Istennek, hogy a koporsót még nyitva
                        találta s mégegyszer csodálhatta a gyönyörű homlok királyi boltozatát, mely
                        mögött az isteni láng lobogott volt. Az elnémult ajkak körül finom mosoly
                        fénylett.</p>
                    <p>- Hallod, - suttogta Jóska - az öreg úr éppen most kezdett az előadásába:</p>
                    <p>„A logika nem ad eszet, hanem feltételezi azt”...</p>
                    <p>László szomorúan mosolyodva el, bólintott.</p>
                    <p>A temetésen sok szép, bölcs és hosszú beszéd hangzott el. A professzor csak
                        élve utálhatta az effélét, most nagy türelemmel hallgatott. A rektor
                        magnifikus, aki természetrajzos volt, val­ami ritka madárhoz hasonlította a
                        boldogultat. László jól emlékezett egy vitájukra, melynek tanuja volt. A
                        természetrajzos azt állította, hogy az öntudat egyike a természeti
                        jelenségeknek, a filozófus pedig azt, hogy a természeti jelenségek az
                        öntudat képei.</p>
                    <p>Most a természeti világban győztes fél kitombolta diadalát és megállapította,
                        hogy ez a ritka madár egyike volt a rendkívüli természeti jelenségeknek.</p>
                    <p>A temetésen lenn volt egy minisztériumi ember is. A tisztelet mellett azért,
                        hogy a rektorral közölje a miniszter szándékát: a jelenlegi súlyos
                        körülmények között a megüresedett tanszéket egyelőre nem óhajtja betölteni s
                        a helyettesítéssel bízzák meg a pedagógia professzorát. Maga a rektor
                        közölte ezt Lászlóval, mintán kegyesen észrevette a gyászolók közt s a
                        temetőből hazamenet magához intette.</p>
                    <p>- Tudom, hogy boldogult barátom önt szemelte ki utódjának. Kötelességemnek
                        tartottam azért, erről a körülményről felvilágosítani.</p>
                    <p>- Tessék elhinni méltóságos uram, - szólt László rekedten - ebben a szomorú
                        órában nem is gondoltam ilyesmire...</p>
                    <p>- Értem, hogyne... Sajnos, az élet nem áll meg... De különben sem baj. Hiszen
                        ön olyan fiatal még! Néhány év mulva, mikor már súlyosabb munkásság is
                        támogatja...</p>
                    <p>Jóskának azonban kénytelen volt bevallani László, hogy ha már ez a szomorú
                        eset történt, számított arra, hogy legalább a helyettesítéssel őt bízzák
                        meg. Ez valahogy gondviselésszerű lett volna az ő tarthatatlan helyzetében.
                        Mert Virágoson nem maradhat tovább, az biztos.</p>
                    <p>- Beszélek rólad atyánkkal, - vigasztalta Jóska. - Az öreg úrnak van valami
                        terve a filozófia tanításával. Szeretne az egyetemtől független filozófiát a
                        teológusok számára. A tanári kar két új tanszéket kér. Egyik az enyém lesz.
                        A másik lehet a tied. Mind örülni fognak neki. És még­hozzá a filozófiát már
                        rögtön át lehetne venni az egyetemtől, minthogy a professzor meghalt. Abba a
                        püspök úgyse egyezik bele, hogy a pedagógusnál vizsgázzanak. Most menj csak
                        haza. Én hozzáfogok a dologhoz s mihelyt kell, hívni foglak.</p>
                    <p>László késő estére érkezett haza. Elmondott Edithnek mindent. Edith hálás
                        volt Jóskának. Nem vette tragikusan az egyetemi dolgot.</p>
                    <p>- Hiszen igaza van a rektornak, ha rosszmájú is, te olyan édes fiatal
                        vagy!... Fő, hogy eljussunk a városba és a teológiai tanárság éppen olyan
                        gyönyörű!...</p>
                    <p>László lassanként megnyugodott. Aztán még sokáig beszélgettek, festették a
                        jövőt. Későn aludtak el. A harang szaggatott kongása riasztotta föl őket
                        mély álmukból. Már virradt a szürke, koratavaszi hajnal. László kiugrott az
                        ágyból, felszakította az ablakot. Az úton ordí­to­zó emberek rohantak.
                        Egyikük meglátta őt, felkiáltott hozzá: - Ég a zsidó háza, tiszteletes
                        úr!</p>
                    <p>*</p>
                    <p>A halott Manduláné megüvegesedett szemei rémülten meredtek a papirosra,
                        melyen Rákhel kusza betűi dőlingéztek. Végső sikoltása után nyitvamaradt
                        szája lefittyent, karja dermedten kinyujtva, ahogy a leány rettentő
                        vallomása ellen tiltakozott. Másik keze a szívére szorítva. Odakapott, mikor
                        a halál marka görcsbeszorította.</p>
                    <p>Hiába, ezt már nem bírta ki. A fia halott. A leánya megesett egy
                        parasztlegénnyel s gyermeke lesz. És az ura hajnalra megérkezik Rózenfeld
                        Ignáccal, a vőlegénnyel!... Már látta is, hogy itt van, dühtől és átoktól
                        iszonyú képe lobban a szeme előtt, felemeli öklét s szívenvágja...</p>
                    <p>...Ahogy odalopta Rákhel az írást székében szundikáló anyja elé, rohant a
                        szobából, át a konyhán, ki az udvarra. A kutyák azonnal körülfogták. De ő
                        futott a kiskapunak, riasztotta az ebeket s ki az utcára. Lihegve ért a falu
                        végére s nekivágott a domboknak. Alig is vett tudomást róla, hogy vad
                        testőreinek egyike mégis kijutott vele a kapun s most kiöltött nyelvvel,
                        parázsló szemekkel mindenütt a sarkában lohol.</p>
                    <p>Hova fut?... Homályos szándék hajtotta, hogy talán a városba kellene futnia
                        az éjjel, a nagynénjéhez... Aztán valami orvos, ha megfizetnék?... Majd
                        később, talán, beszélne azzal a Rózenfelddel... Vagy mit is tudja ő?...
                        Csakhogy nem maradhatott tovább, nem, nem! Hogy várhatta volna be az apját
                        azzal a Rózenfelddel?...</p>
                    <p>...Sárosan, bukdácsolva, véresre szaggatva, ziháló oldalakkal rohan az
                        éjszakában, Dombról-dombra, végnélkül.</p>
                    <p>...Egyszer, később, kimerülten szédül a földre. A kutya kezét, arcát nyalja s
                        aggodalmasan morog. Rákhel átöleli a nyakát. Keservesen zokog. A kutya húzni
                        kezdi, a szoknyájába kapva, visszafelé. Erre fölretten, elrúgja az állatot,
                        mellére szorított kezekkel szédeleg tovább... Nem, nem!...</p>
                    <p>...Rettenetes nap, rettenetes küzdelem... Százszor is azon volt, hogy beszél
                        az anyjával... Hogy együtt találnak ki valamit... De nem mert, mégse. Félt,
                        hogy a szó megöli, mert a gyász óta úgyis odavolt már... Az idő pedig
                        omlott, mint az áradat, sodorta a közeledő végzet felé... Talán ha írást
                        hagy... Amíg kibetűzi, lassabban jut a hír a szívéig... Kibirja... Aztán
                        kitalál valamit, hogy a néni beteg, Rákhel után küldött... Lehet, hogy
                        őrültség volt... Hátha megölte vele?... Fölsikoltott a gondolatra. A kutya
                        dühösen szökkent előre, azt hitte, láthatatlan ellenség szúrt
                        úrnőjébe...</p>
                    <p>...Tovább, tovább!... Úgysem tudott volna hazudni az apja szemébe... s az
                        megölte volna, biztos, kibírhatatlan csalódásában... Sok-sok unoka
                        Rózenfeldtől, aki hithű orthodox zsidó?... S most egy fattyú a
                        parasztlegénytől!... Sohase lesz vége már ezeknek a domboknak s ennek az
                        éjszakának?... Szent Jehova, hova rohan így, sze’ a kutya is elmaradozik
                        tőle, mintha nem bírná!... ...Most már ő se bírja... Hirtelen átcikázott
                        rajta, mint a hideg kés, az igazság, hogy hiába, hiába!... Levágta magát a
                        sárba... Mér fusson? Hova fusson?... Az anyja se áll melléje, ha ugyan
                        kibírta... S a nagynénje, aki szent zsidó asszony, szigorú s
                        kérlelhetetlen?... Nem is merne benyitni hozzá a gyalázatával... Haza?...
                        Nem, nem, nagyon messze van már, el se jutna odáig élve... És az apja
                        kezében kés várná... Jaj, hogy szúrja a mellét, oldalát!... A te­nye­rét a
                        szájához kapja... mintha forró vér ömlene belőle, szakadt kifelé tüzes
                        lehellete... S mé­lyen, bent, a szíve alatt ez a kín!... ...Csakhogy Dávidka
                        sohase szerette... s minden hiába!...</p>
                    <p>...Tovább, tovább!... Ez a végzet s nincs irgalom!... Most megüti zúgó füleit
                        távolról a kutya vonító hangja... Ismét jön utána... De ő nem akarja többé,
                        hogy beérje... Minek elárulni, hogy merre ment?... Fölveti magát s
                        imbolyogni kezd a közeli tető felé...</p>
                    <p>Az ég szürkül. Az árnyékok ritkulva lengenek. Sivár tölcsérének mélyéről,
                        szakadozó köd­fátyol alól mereven igéz a tó mozdulatlan sötét szeme.</p>
                    <p>*</p>
                    <p>Mandula háza lángban áll. A falu őrjöngő félelemmel oltja. Az Isten verje
                        meg, aki nem ügyel s ilyen bajt csinál!... Ez a legborzasztóbb rémük, a
                        tűzvész. Ettől rettegnek örökké, ebben a fuldokló zsúfoltságban. Itt is van
                        mindenki, hordják s zúdítják a vizet a lángokra. Még szerencséjük lett a
                        gyalázatos vizes téllel, minden kút csordultig s a patak is künn a medréből.
                        Mi lett volna szárazságban?... s ha nagy szél fúna?...</p>
                    <p>László egyszerre ért oda az intézővel, akit szintén a harang vert fel
                        álmából. Akkorra már szét­verték az égő gerendákat s keserű füstben
                        lohadoztak a szorongatott, lángnyalábok. A boltból kimentett áruk, tört
                        bútorok, ruhafélék halombahányva, vizesen, füstölögve hevernek egyrakáson.
                        Senki se törődik azzal, hogy ki mit visz el belőle? Pedig a csendőrök is itt
                        vannak. De őket egyéb foglalja le. Egy lepedővel letakart testet s egy
                        őrjöngő embert őriznek. Mandula Izsák az, szakállát tépi, mellét öklözi s
                        szörnyű, elnyujtott vonítással énekel valami imát.</p>
                    <p>- Mi az isten, Mandula úr? - ordított rá az intéző, képéből kikelve.</p>
                    <p>Mandula lassan rájuk emelte véres szemeit. De a tekintete elsiklott rajtuk.
                        Torz vigyorgással énekelt tovább.</p>
                    <p>- Őrizetbe kellett venni, - gyökintett feléje az őrmester a fejével. - Az
                        asszony halva volt, odabenn s a leány sehol. Alighanem maga a zsidó
                        gyujtotta fel a házat.</p>
                    <p>- Ez a szerencsétlen ember megőrült! - kiáltott fel László.</p>
                    <p>- Vagy teszi magát, - vélte az őrmester. - Csak a szekeret várjuk, visszük be
                        Mezővásárra. Ott majd elválik. Doktor is van, bilincs is. Amelyik kell.</p>
                    <p>Rózenfeld Ignác lélekszakadva menekült csámpás lábain, keresztül az erdőn. Ő
                        tudta, mi történt. Látta, mikor Mandula észrevette, hogy a felesége halott s
                        hogy valami írás van az asztalon, előtte. Mikor azt elolvasta, mindjárt
                        kitört rajta az őrjöngés. Rettentő isten­károm­lás­sal vágta az égő lámpát a
                        halott felé. De nem találta el. A falon tört össze a lámpa s az ágyon gyúlt
                        meg a szétloccsant petróleum. Rózenfeld esze nélkül futott el. Csak a Jehova
                        tudhatja, hogy menekült meg a kutyáktól, hogy volt képes a félelem szárnyain
                        átrepülni a kerítésen, hogy került ki a faluból?... Csak még egyszer
                        hazaérjen, nem kell neki több menyasszony!</p>
                    <p>A zsarátnokká vált tetőzet hatalmas roppanással szakadt be a falak közé.
                        Pattogó szikrazápor szökkent az égre. Egy kerítés tetején lovagolva
                        gyönyörködött benne a Prikulics. Röhögött és szavalt, sarkával verve a
                        ritmust a deszkákon:</p>
                    <p>- Si fractus illabatur orbis...</p>
                    <p>Azt a veresszőrű veszett kóborkutyát, amelyik a Varangyos tava szélén
                        vonított s vicsorgatta fogát, lelőtte a mezőőr. Fene egy dög volt. A lövés
                        után kukraugrott s egyenest a tó mélyébe bukfencezett. Az ember várta egy
                        darabig, felveti-e a víz? Dehát előre tudnivaló volt, hogy a Varangyos soha
                        semmit nem ad vissza, amit egyszer elnyelt.</p>
                    <p> </p>
                </div>
               <div type="chapter">
                    <head>XXV.</head>
                    <p>Nemcsak a gólyákat meg a fecskéket hozta vissza a tavasz, hanem Muresánt is.
                        Több mint másfél éve mult annak a fülledt augusztusi éjszakának, mikor olyan
                        titokzatos módon búcsúzott el Lászlótól. A sok mindenféle baj közt könnyen
                        elfelejtették a virágosi magyarok, a románok meg, ha tudtak is róla s
                        gondoltak is reá, nem tartották szükségesnek emlegetni. A szomszédos román
                        pap jelent meg azóta hébe-hóba Virágoson, ha éppen nagy ünnep vagy temetés
                        volt.</p>
                    <p>Egy szép tavaszi reggelen aztán csak ott kapált a kertben Muresán, mintha
                        sohase is hagyta volna abba. Még a csoda is csak három napig tart, a Muresán
                        hazajövetele, nem is lévén természetfeletti, ennyi feltűnést sem keltett.
                        Kicsit rápislogtak a magyarok, mikor először meglátták, hogy honnan a
                        fenéből került elő ennyi idő múlva, de aztán siettek dolgukra, nagy munkaidő
                        volt. A románok úgy tettek, mintha nem is ment volna el.</p>
                    <p>László az intézőtől hallotta meg, hogy itthon van és pedig sűrű
                        fenyegetőzésekkel kapcso­latban. Ismeri a viselt dolgait - morogta - és
                        lefogatja a csendőrökkel! László viszont arra gondolt, hogy Muresán azon az
                        éjszakán felajánlotta neki pártfogását s ha erre nem is került sor, a
                        jóakarat azért méltánylandó. Arrafelé sétált tehát, hogy figyelmeztesse az
                        intéző szándékára. Hadd hordja el magát békén, ha oka van rá.</p>
                    <p>Muresán a régi módon, zajos örömmel fogadta. Éppen fel akarta keresni
                        Lászlót, nagyon restelli, hogy így megelőzte őt. Betessékelte. A ház tiszta
                        volt, de kopár, dohos és csendes. László azonnal a dologra tért s elmondta
                        az intéző szavait. Muresán udvarias mosollyal hallgatta. Cseppet sem ijedt
                        meg.</p>
                    <p>- Köszönöm, kollégám, köszönöm. Mi mindig szerettük egymást. Az intéző úr
                        pedig eleitől fogva nagyon elfogult velem szemben. Én azért nem haragszom
                        rá. Világért sem. De mit gondolsz, ha okom volna tartani tőle, hazajöttem
                        volna?...</p>
                    <p>Szerénykedve teregetett ki bizonyos írásokat. László elcsodálkozott. Nagyon
                        magas szemé­lyiségek igazolták Muresán megbízhatóságát. Egészen
                        megzavarodott és szinte bocsánatot kért tőle.</p>
                    <p>- Tudom, tudom, - legyintett Muresán - hogy te nem is gondoltál rosszat
                        rólam. És ismételten köszönöm a jóságodat. Nem felejtem el.</p>
                    <p>- Mi van a családoddal? - kérdezte László, hogy másra térjenek. - És mi
                        mindent csináltál, amióta nem találkoztunk?</p>
                    <p>- A feleségem tanítónő Blázson... Balázsfalván. A gyermekek iskolába járnak.
                        Ott mindenféle román iskola van. Én meg utaztam, ide-oda, ahova a
                        főhatóságom küldözgetett. Most ismét ideküldtek.</p>
                    <p>- Így hát ezután megint itt leszel? És a családod is visszajön?</p>
                    <p>- Egyelőre csak én jöttem vissza. Tudod, Anica azóta jobbhoz szokott. A
                        gyermekek is. Úgy van, hogy pénzt kapunk, amivel új papiházat építek itt...
                        És van szó egyébről is... Egyszóval... majd meglátjuk... Na, de ne
                        beszéljünk annyit rólam. Beszéljünk rólad is. Hallom, elvetted a szép Edith
                        kisasszonyt és kis fiatok van... Gratulálok, kolléga!... Megérdemlitek a
                        boldog­ságot, de nem itt... Tudom, hogy mit küszködtél a betegségek miatt.
                        Mindenütt beszélik. Most már nem maradhatsz Virágoson.</p>
                    <p>- Úgy látszik, te is természetesnek találod, - mosolyodott el szomorúan
                        László.</p>
                    <p>- Na igen, hogyne, - erősítette meg Muresán - ha a falusi pap szempontjából
                        vesszük. Falusi pap ilyent nem tehet. Egyszer hitből, mert falun nem lehet
                        az Isten dolgába avatkozni. Másodszor okosságból, mert egy szem kepét nem
                        kap többet. Ha itt maradnál, senki se hinne neked és éhenhalhatnál
                        családostól.</p>
                    <p>- Így van, tudom, - biccentett László. - Elmegyek, kollégám.</p>
                    <p>- Hát ha már magad is beláttad és így cselekszel, - szólt Muresán
                        bizalmaskodó suttogással - megvallom neked, hogy ezzel is jót cselekszel
                        velünk... Az Edith kisasszony, pardon, a kedves feleséged őnagysága helyét
                        szeretném Anicának az iskolánál...</p>
                    <p>László ámulattal tekintett reá. Az arcára volt írva, hogy mit gondol. Román
                        pap felesége, román asszony és állami iskolánál akar tanítónő lenni.</p>
                    <p>- Értem, értem, - hebegett Muresán. - Nem hiszed, hogy sikerüljön. Talán
                        vakmerő vagyok, szemtelen... De, de, hagyd csak, valószínűleg úgy van...
                        Azonban szíveskedj meggondolni, kollégám, hogy ez mit jelentene nekünk? Új
                        papi ház, még egy állás az enyém mellé, talán még más is, na... És tudod,
                        van néhány kegyes pártfogóm, aki eljárná!</p>
                    <p>- Diploma diploma, - bólintott László. - Ha egyszer érvényes, érvényesíthető
                        is. És a feleséged őnagysága bizonyára kitűnő tanítónő. Nem is ezért,
                        kollégám. De itt eddigelé minden tanító s tanítónő református volt. A te
                        híveid száma olyan csekély, hogy érthető, ha a falu tiltakozna az idegen
                        vallású tanítónő ellen... A nép már ilyen, ugyebár?...</p>
                    <p>- Hát hiszen ez csak egy ábránd, egy kedves álom, - jelentette ki Muresán. -
                        De te olyan jó voltál hozzám, hogy a legbizalmasabb gondolataimat sem tudom
                        titkolni előtted... Az ősz különben még messze van és az őszig, ki tudja, mi
                        lesz? De akármi lesz, amit akkor éjjel mondtam, most is állom. Reám
                        számíthatsz.</p>
                    <p>László nem sok értelmét látta ennek az újabb ígéretnek s egy kicsit
                        szemtelennek is érezte az adott körülmények között, de nem szólt rá semmit,
                        hallatlanná tette. Elbúcsúztak.</p>
                    <p>Lászlót lefoglalta a járvány likvidálása. A halál kiadta mérgét s jóllakott.
                        Hiszen ideje is: negyvenöt gyermeket vitt el s hat felnőttet. Most már négy
                        hét óta nem volt haláleset s aki beteg még, az is lábadozó.</p>
                    <p>A pap makacs következetessége, szigorú kitartása végre is győzedelmeskedett.
                        Hanem ezt ugyan senki meg nem hálálja neki Virágoson. Sőt most van a legfőbb
                        ideje a haragnak, mert a pap végigfertőtlenít minden házat a faluban. Maga a
                        fertőtlenítő is, aki mezővásári paraszt­ember, röhög, mikor a hátán levő
                        puttonyból padlót, falat, gerendázatot, bútort, ruhát, mindent összelődöz
                        valami büdös vízzel. Csak a pap s a két csendőr nézik komolyan s hörkennek
                        rá, ha el akarja nagyolni. Egy helyt megmakacsolja magát, az Istennek se
                        akar bemenni. Igaz, ez a legszomorúbb ház. Senki se maradt benne életben.
                        Tífusz is járt benne, vörheny is, elvittek mindenkit.</p>
                    <p>- Talán fél? - villant meg a László szeme. - Hiszen úgy tudom, maga se hisz
                        abban, hogy ragad... Vagy mégis?...</p>
                    <p>- Hisz az ördög, tiszteletes úr!... A kísértetektől félek én!</p>
                    <p>- Mért éppen itt s mért nem máshol is?</p>
                    <p>- Mer hogy itt mind meghóttak, azért. S mégis beszédet hallottak s fényt
                        láttak benne éccaka. Az egész falu tudja.</p>
                    <p>- Ostobaság!... És különben is most nappal van!</p>
                    <p>- Mit lehessen tudni, tiszteletes úr?... Ahol mindenki meghótt, oda ördögök
                        költöznek... Az adventisták mondták, hogy ez a Bibliában is írva
                        vagyon...</p>
                    <p>- Tudom, hogy mire gondolnak. De ott egészen más dologról van szó, az üres
                        ház képében... Ott éppen azt tanítja Krisztus Urunk, hogy akinek a szívében
                        nincs igaz hit, a babona ördögei költöznek belé... Gyerünk, barátom,
                        gyerünk!</p>
                    <p>Az ember csak az erőszaknak engedett s úgy reszketett keze-lába, amíg
                        munkáját végezte, hogy László végre is elvette tőle a szerszámot, maga
                        fejezte be s hagyta megfutamodni a fickót. Azért ő is megborzongott, sietett
                        kifelé. Nyomasztó érzés volt a kihalt házban lenni, látni a halálküzdelemben
                        szétdúlt ágyakat, melyeket senki se hozott rendbe.</p>
                    <p>Ez a cselekedete megrendítette még azokat is, akik mindeddig kitartottak
                        mellette, ha nem is helyeselték, amit tett. Most már csakugyan egyedül
                        maradt, mert ki merje pártolni az olyan papot, aki nemcsak az Istenben, de
                        még a kísértetekben sem hisz, akikről pedig maga Krisztus Urunk nagy
                        elismeréssel emlékezett meg, hogy milyen erősek.</p>
                    <p>Nyár elején átkocsizott a falun a gróf. Az intézőnek adott utasításokat s
                        benézett a parókiára is. Elismerését fejezte ki Lászlónak a jövő megmentése
                        érdekében végzett munkájáért. Sajnos, ő is kénytelen belátni, hogy a
                        tiszteletes úrnak át kell adnia a munka folytatását másnak. Vannak ilyen
                        sajátos sorsok. Úttörés. Az utódnak már könnyebb lesz. Ő is hallotta a
                        városban a teológiai igazgatótól, hogy Lászlót odaviszik tanárnak. Nagyon
                        örvend ennek. A falu tanulságai nem vesznek kárba, másképpen fogja nevelni a
                        leendő falusi lelkészeket, mint azok, akik sohase viaskodtak a sárral,
                        paraszttal.</p>
                    <p>- Meg vagyok győződve, hogy méltóságos gróf úr az utódomat is olyan
                        nagylelkűen fogja támogatni, mint engem.</p>
                    <p>- Semmit se tettem, tiszteletes úr. De sajnos, ezután még tanácsot se igen
                        adhatok. Én azt hiszem, ma utoljára vagyok Virágoson, nagyon hosszú
                        időkig.</p>
                    <p>- Valami nagy baj van? - döbbent meg László.</p>
                    <p>- A fővárosba kell mennem és azt hiszem, hosszú időt kell ott töltenem... Ki
                        tudja, jöhetek-e még Erdélybe?... Talán nem is helyes, hogy ezt mondtam. De
                        tiszteletes úrral eddig is bizalmasan beszéltem és nem élt vissza vele.
                        Kérem, ne mondja ezt el most se, senkinek... Azt hiszem, az utolsó felvonást
                        éljük...</p>
                    <p>- Engem annyira elfoglalt a saját külön háborúm, hogy semmit se vettem
                        észre!</p>
                    <p>- Hiszen a legrosszabbakat titkolják is. A flotta lázadását, a hadiipari
                        sztrájk igazi méreteit, a frontokon kiütköző demoralizációt s a frontmögötti
                        bomlást. De Károlyi Mihályról és a franciabarát irányzatról csak hallott,
                        úgye?</p>
                    <p>- Puszta felületességeket, - röstelkedett László.</p>
                    <p>- Ilyen őrület!... Azt képzelni, hogy a francia most, mikor már a győzelem
                        int feléje, meg­bocsát... sőt kitüntet!... A békediktátum már készen van s
                        ha az ántánt győz, meg nem változtatja... Akkor pedig Erdély
                        elveszett!...</p>
                    <p>László megrendülve meredt a gróf szemeire, melyeket hirtelen elöntött a
                        könny.</p>
                    <p>- Talán még megfordulhat... talán nem így lesz mégsem! - hebegte.</p>
                    <p>- Adja Isten! - sóhajtott a gróf. - Remélem, még találkozunk, tiszteletes úr!
                        Sok szerencsét az új állásához!... Még azt szeretném, hogy tudja: azért
                        megyek el, hogy ott is Erdélyért dolgoz­zam... még akkor is... még azután
                        is... amíg élek.</p>
                    <p>A gróf szavai hirtelen világosságot vetettek Muresán beszédére is, László
                        lelkében. Biztos, hogy Muresán sok mindent tud, amit ő s a magyarok nem.
                        Muresán nem ok nélkül jött haza. Neki itt jövője van. Azért küldték. Az új
                        papilak hamarosan meglesz s ki tudja, nem teljesedik gyorsan az álma: Anica
                        tanítónősége is Virágoson?... Megrázkódott... Kimondhatatlan borzalom
                        előérzete didergett végig rajta.</p>
                    <p>Ebben a keserves hangulatban volt akkor is, mikor a harangért jöttek. Már egy
                        esztendeje folyt a harangok hadi célokra való rekvirálása, de a Mezőséget
                        valahogy mindeddig elke­rülték. László szerette volna a katonák szemébe
                        kiáltani, hogy nincs semmi értelme. Ágyú már úgysem lesz ebből a harangból,
                        a népnek rettentő fájdalmat okoznak az elvitelével s végre is el fog
                        kallódni haszontalanul, valami raktárban. Dehát nem szólhatott.</p>
                    <p>A hír pillanat alatt szétfutott. Házakból, mezőről, mindenünnen rohantak az
                        emberek, abba­hagyva dolgukat. A torony körül ott tolongott kicsi és nagy,
                        aki csak mozogni tudott. A férfiak keserű haraggal néztek a földre, az
                        asszonyok jajgattak. Mikor kegyetlenül kivetették a toronyablakon a
                        leszerelt harangot s az sikoltva zuhant alá, kettéhasadva a cinterem kövein,
                        úgy sírt minden lélek, ahogy soha emberi temetésen. Mert most nem siratóztak
                        borzalmas sablonjaikkal, hanem sírtak a szívük mélyéből.</p>
                    <p>- Az Isten neve közepén hasadt ketté! - kiáltotta valaki iszonyodva. Halomba
                        tódultak felette, úgy szörnyülködtek. Csakugyan úgy volt. A harang
                        feliratában: „Isten dicsőségére készítette”, az Isten neve vált ketté.
                        Mintha az Istent magát ölték volna meg!</p>
                    <p>László már előbb palástot vett s most elbúcsúztatta, megáldotta a halott
                        harangot, akár az emberi halottat. Még a katonák is meghökkenve néztek egy
                        pillanatra a kezükre: nem véres-e?</p>
                    <p>Sietve rakták szekérre s eliramodtak vele, mert nem állhatták tovább az
                        emberek gyűlölő pillantásait. Vezetőjük átvételi elismervényt hagyott
                        Lászlónál.</p>
                    <p>- Harangozzon azzal ezután - morogtak feléje a keserű szívűek - s hallja meg,
                        aki tudja...</p>
                    <p>- Bezárhatja a templomajtót is. Ide mér jöjjünk eztán?</p>
                    <p>Hiába... A harangért is őt tették felelőssé... Azt mondják, sok pap ellenállt
                        s nem mertek a haranghoz nyulni... Ez mért nem?... Nem pap ez!... Most már
                        se Isten, se pap, a fene megette a világot!...</p>
                    <p>- Látod, Edithkém - nyöszörögte László az éjszaka csendjében, égő fejét az
                        asszony mellére ejtve, - minden, amit Virágosért tettem, füstté lett!...
                        Hiábavalóvá váltam énmagam is!... Vá­dolom magamat, vádolom, Edith! Nem
                        értettem hozzá, nem lett volna szabad belefognom!... Elvesztettem a
                        lelkeket, akiket meg kellett tartanom!...</p>
                    <p>- Nem szabad ilyent mondanod, édes uram, - szorítja keblére Edith a fájó
                        fejet - ez hálátlanság volna Isten iránt!</p>
                    <p>- Bocsáss meg, Edithkém!... Nem úgy gondoltam... Hiszen téged köszönhetlek
                        annak és általad Lacikát, hogy Isten idevezérelt!...</p>
                    <p>- Igen, - suttogta Edith - idevezérelt... És engem melléd adott s nem
                        engedem, hogy igazság­talan légy önmagaddal szemben!... Te voltál az első,
                        aki Virágoson evangéliumot hirdetett. És most már tudsz szenvedni és
                        szeretni: most már jogod van Krisztusról és a népről beszélni azoknak,
                        akiket arra fogsz nevelni, hogy véghez is vigyék, amikről te csak
                        álmodhattál... Most már elmehetünk Virágosról.</p>
                    <p> </p>
                </div>
               <div type="chapter">
                    <head>XXVI.</head>
                    <p>László mély sóhajtással ébredt. Szemeit lassan körülhordozta a szobán. Mindig
                        egy kis időbe telt, amíg egészen tudatára jutott, hogy nem Virágoson van,
                        hanem álmainak régi városában, a teológián, az egyik professzori lakás szép
                        szobájában. Nem csoda különben, hogy a tér és idő határai összefolytak az
                        emlékezetében, hiszen csaknem az egész időt, mióta új állásában van,
                        önkívületben töltötte el, élet-halál között. Alig hogy beiktatták s
                        megkezdte előadásait, leverte lábáról a szörnyű újfajta dögvész: a
                        „spanyol”. Nincs több két heténél, hogy visszafordult a halál révétől s a
                        láz lassacskán kihagyott.</p>
                    <p>Három hónap óta fekszik ágyban. Amíg átvánszorgott ezen a mély, hosszú, sötét
                        alagúton, csak egy-egy ritka fénycsík jelzett pillanatnyi öntudatot. Edith
                        arca, az anyja arca, amint egyszer egyik, másszor másik, végtelen
                        aggodalommal feléje hajol, jelentette számára időn­ként, hogy még a világon
                        van. Boldog szédületekben olyan közel repült a halálhoz, hogy már úgy
                        érezte, át is siklott a kapuján.</p>
                    <p>Mióta visszatért a világba, lassanként mégis felmerülnek a mélyből hangok,
                        szavak, amik be­hatoltak a láz égősövénye mögé s ott megmaradtak. Most
                        csodálatosan kezdenek összeállani s rettentő értelmet nyerni. Ha Edithet
                        kérdezi, látja rajta az ámulatot, hogy meg nem foghatja: honnan találja ki a
                        gondosan rejtegetett valóságot? László tud valamit, ami hasonlít a
                        tények­hez, bár szakadozottabb, lázálmokkal kevert s néha olyan, mintha
                        szimbolikus kifejezése lenne az események távoli értelmének. De azért tudja,
                        hogy a háború végetért, hogy forrada­lom volt, sejt valamit a nemzeti
                        tanácsokról és a kézigránátokat hajigáló, lövöldöző katonák­ról. Mindez
                        örökre félhomályos, nyomasztó emlék marad számára.</p>
                    <p>Amit ezekben a feltisztult, láztalan napokban Edithtől, az anyjától és
                        Jóskától hall meg, élesen válik el a ködös előzményektől. Érzi, hogy sohase
                        fogja egészen logikusan megérteni a nagy katasztrófa kibontakozását és
                        betelését. A gyulafehérvári román nemzetgyűlést, a kolozsvári magyar
                        ellennemzetgyűlést, Mackensen hadainak szomorú átvonulását, Erdély
                        részenként való átengedését az előnyomuló román haderőnek, a budapesti
                        kormány érthetetlen rendel­kezéseit, mint tényeket, felfogja és tudomásul
                        veszi, de képtelen áthidalni azt a szakadékot, mely ezek és előzményeik közt
                        az ő agyában sötétlik. Káprázó szemekkel áll az árnyéktalan, sivár
                        világosságban és azon tünődik, hogy érdemes volt-e visszatérni a
                        szerencsétlen világba?</p>
                    <p>De akár akarja, akár nem, visszaérkezett és itt van.</p>
                    <p>Miklós is visszaérkezett, a bátyja. Ő az olasz pokolban volt az utolsó
                        percig. A felbomló had sodorta magával hazafelé. De hogy hol, merre
                        tévelygett ilyen sokáig s hogy toppant be éppen csak most, karácsony
                        nagyhetében Lászlóékhoz, arról vagy nem tud, vagy nem akar beszélni. Anyját,
                        öccsét különös mosollyal nézi, megöleli, megcsókolja őket, de mintha nem
                        tudná mégsem egész biztosan, hogy csakugyan ők-e? Hogy Edith a László
                        felesége és Lacika az ő kicsikéjük, csak felületesen érti meg és
                        távolbameredő szemmel elnéz felettük.</p>
                    <p>- Háromezer méter... - mondja Lászlónak s rémület villan meg a
                        tekintetében.</p>
                    <p>- Mi az a háromezer méter, Miklós szívem? - kérdezi az anyjuk, remegő kézzel
                        simogatva Miklós megőszült haját.</p>
                    <p>- Mély... Háromezer méter mély... - ismétli ő, behunyva a szemét. - A
                        csille... ott lengett felette... egész éjjel... A kötélpálya elromlott...
                        Hajnalban megláttam... Háromezer méter... Lőttek... Odakötöztem magam a
                        függőlánchoz, hogy ki ne ugorhassam... Vonzott...</p>
                    <p>Elrekedt a hangja, torka kiszáradt az emlékezés izgalmában. Elhallgatott.
                        Egyszerre hamu­színű lett az arca, magábaroskadt s hebegni kezdett:</p>
                    <p>- Nem megyek... többet... vissza...</p>
                    <p>Vigasztalták, hogy nem is kell, a háborúnak vége van. De ezt nem vette
                        figyelembe. Újra és újra ismételte, egyikről a másikra rebbenve ijedt
                        tekintetével:</p>
                    <p>- Nem megyek... többet... vissza.</p>
                    <p>És László megint káprázó szemekkel állott a tények rettentő világosságában s
                        azon tünődött, hogy érdemes volt-e Miklósnak is visszatérni a szerencsétlen
                        világba? Egy irgalmas olasz golyó, amely ott érte volna a mélység felett
                        lengő kosárban, nem mentette-e volna meg a sokkal iszonyúbb mélységtől,
                        amely felett most lebeg?</p>
                    <p>...Már tudták, hogy a román hadsereg néhány nap mulva bevonul a városba.
                        Voltak, akik zokogtak erre a hírre, voltak, akik legyintettek, mint múló
                        kellemetlenségre. László sötét bizonyossággal vette tudomásul. Reménytelenül
                        meredt a jövendő ködébe.</p>
                    <p>Jóska ellenben rendületlen derűvel jött-ment, híreket hozott, fejtegette az
                        események jelentő­ségét. Egy nappal karácsony szombatja előtt azzal
                        szórakoztatta Lászlót, hogy a szobában minden tárgynak különös nevet adott.
                        Az asztalnak azt mondta: mászá, a szekrénynek: duláp, a széknek: szkaun, a
                        könyvnek: kárté. Saját ténykedéseit is ismeretlen szavakkal illette: merg,
                        vorbészk, sztau.</p>
                    <p>- Szanszkritul beszélsz-e vagy arabul? - kérdezte László.</p>
                    <p>- Fenét! - pattintott az ujjával Jóska. - Románul tanulok, fiam. Nu sze poáté
                        trái in Romuniá fere de limbá romune. Román nyelv nélkül nem lehet
                        Romániában élni... Én pedig itt akarok élni, érted-e?</p>
                    <p>- Szóval, szerinted Erdély Románia lesz?</p>
                    <p>- A mi életünkben mindenesetre - jelentette ki Jóska. - Az azutániak pedig
                        egyelőre nem érdekelnek.</p>
                    <p>- S bele tudsz nyugodni?... Élni tudsz tovább, mintha mi sem történt
                        volna?</p>
                    <p>- Ki az ördög kérdi meg rajtad kívül, hogy belenyugszom-e? S mit számít,
                        hogyha nem nyugszom bele?... Igenis, tovább tudok és fogok élni, de nem úgy,
                        mintha mi sem történt volna. Ellenkezőleg: teljes tudatában annak, ami
                        történt. Kisebbség lettünk. Csak önerőből élhetünk meg. Ezt az erőt ki kell
                        fejtenünk. Az erdélyi magyarság most már önálló kultúr­közösség lesz.</p>
                    <p>- Ha lesz...</p>
                    <p>- Van némi kockázat, elismerem. Mindig szerettem a kockázatot. Ha a szép régi
                        időkben éltem volna, melyekből ez a kifejezés származik, örökké kockáztam
                        volna. Így csak kártyáz­hatok. Ez is egy nagy kártyajáték, ami itt készül,
                        öregem. A sors kiosztotta a blattot. Vedd fel. Hátha csupa tromf?</p>
                    <p>Ezen a napon Lászlónak még egy vendége érkezett. Dávid, Virágosról. Senkinek
                        nem örvend­hetett volna jobban! Alig várta, hogy beengedjék.</p>
                    <p>Dávid csirkét, tojást, vajat hozott ajándékba. Hallották, hogy ezekben nagy
                        hiányosság van a városban. Kati összeszedte, amit lehetett. Fogadják
                        jószívvel a nagytiszteletes úrék, ahogy ők is adják.</p>
                    <p>- Hát nem felejtettek még el, Dávid? - mosolygott László meghatottan.</p>
                    <p>- Sohase is fogjuk, amíg élünk! - bizonygatta Dávid. - A falu is furt dícséri
                        a nagytiszteletes urat, mióta eljött. Már azér is, hogy az új papunk el ne
                        higyje magát. Mert különben jó pap, csakhogy a prédikálásban nyomába se lép
                        magának!</p>
                    <p>- De legalább nem kényszeríti mindenfélére a falut, mint én - kacagott
                        László.</p>
                    <p>- Hát azt mint kurátor, nem is ajánlom neki - mondta Dávid komolyan. - Elég
                        volt az efféléből.</p>
                    <p>- Megint kurátor lett, Dávid bácsi? - csodálkozott Edith.</p>
                    <p>- Mit csinálhattam volna egyebet? Új pap mellett ki vállalhatta volna? Senki
                        más bé nem taníthatja az új papot, csakis én. Ehhez már érteni kell,
                        különben nem volna neki jó dolga a faluban. Na de látom, most már jó dolga
                        van a nagytiszteletes úrnak is. Ekkora palotába laknak s egész csomó fiatal
                        szolgája van. Isten segélje, a kedves családjával együtt!...</p>
                    <p>Edith nem nyugodott addig, amíg Dávidot ebédre nem marasztotta. Nagy nehezen
                        engedett, mert sehogysem érezte magát otthon a parkettes szobában. De aztán
                        belemelegedett. Beszélgetés közben lassanként kihullogatta magából, mi
                        történt Virágoson, mióta eljöttek?</p>
                    <p>- Igen, a forradalom... Akik hazajöttek a háborúból, azok csinálták ott is.
                        Bizony, az udvar­házat felgyujtották, a bútorokat széttörték... Nem, más
                        senkise esett áldozatul, csak az intéző úr...</p>
                    <p>László és Edith megrendülve kérdezik, hogy történt?</p>
                    <p>- Sohase lehet azt megtudni, ki ölte meg? - merengett Dávid. - Rámenni
                        rámentek mind, akik az asszonyaikért haragudtak rá. De még csak a
                        kiabálásnál tartottak, mikor valaki kívülről, az ablakon át, belélőtt.
                        Meghótt nyomban. Isten nyugosztalja, nehéz ember volt szegény! Nem könnyű
                        sajnálni. Hanem a feleségét mindenki sajnálta, akármilyen kemény asszony
                        volt is.</p>
                    <p>- Csak nem ölték meg őt is? - rémüldöztek Lászlóék.</p>
                    <p>- Dehogy ölték. Annyira mégse ment el az eszük, hogy asszonyt öljenek.
                        Mondom, hogy sajnálta mindenki. Meghótt szépen magától, az ura testin.
                        Tiszta csoda, hogy milyen erősen szerette azt a falu bikáját!</p>
                    <p>- Nem volt rossz ember, - emlékezett László - csak gyarló ember volt.
                        Kegyetlen véget ért, az Isten legyen hozzá irgalmas! - És a szegény
                        felesége! Csodálatos szeretet élt benne. Ez meg­szépíti a halálát s az
                        emlékét.</p>
                    <p>Dávid helyeslőleg bólogatott.</p>
                    <p>- Azóta a román tisztelendő úr, Muresán parancsol az udvarban s a
                        birtokon.</p>
                    <p>- Hogy-hogy? - hökkent meg László.</p>
                    <p>- Az úgy, nagytiszteletes úr, hogy amikor a mienkek fegyverrel rámentek a
                        gróf házára, gyujtogattak és romboltak, ő szépen összeszedte a román
                        cselédeket, pakulárokat s azokat a híveit, akik a háborúból puskával gyöttek
                        vissza s azt mondta nekik: Hagyjátok, hogy a ma­gyarok csináljanak a gróf
                        házában, amit akarnak. Ti őrizzétek a pincét, a szőlőket, a gyümöl­csöst, a
                        gabonást, az istállókat meg az állatokat. Ezeket meg kell kímélni mind, mert
                        a földek­kel együtt a miénk, a románoké lesznek. Most ezt még nem kell
                        beszélni. Csak tegyétek, amit mondtam. Nem a grófnak s nem a magyaroknak
                        teszitek. Magatoknak, édes román vérünk­nek, jövendőnknek. Az Isten nekünk
                        adta Erdélyt s nemsokára ti is meglátjátok. Így beszélt a tisztelendő úr s a
                        románok szót fogadtak. Elég sajnos, nagytiszteletes úr, de a miénkek csak
                        dultak, dühöngtek s maradtak a semmivel, ők pedig mindent szépen
                        megtartottak maguknak. Tanulni kellett volna tőlük, azt mondom.</p>
                    <p>- Igaza van, - sóhajtotta László - Isten csapása ez rajtunk, bűneinkért!</p>
                    <p>Edith, hogy másra terelje a beszédet, közbeszólt:</p>
                    <p>- De hiszen még semmit se mondott a fiáról, Dávid bácsi! Úgy-e, hazahozta az
                        Isten egész­séggel?</p>
                    <p>- Legyen áldott Ő szentfelsége! - hálálkodott Dávid fölragyogó arccal. -
                        Haza!... Ki van cserélve egészen, meg se ismernék... Meg akar házasodni a
                        télen. Azt se tudja, kit válasszon, mert mind bolondul érte, ahány leány
                        csak van Virágoson, örömre fordul a mi bánatunk, nagy­tiszteletes
                        asszony!</p>
                    <p>- De mire házasodik? - tért vissza László csökönyösen a saját kínzó
                        gondolatához. - Mi lesz ezután?... Maguk hogy tekintenek a jövő elé, Dávid?
                        Tudják, megértették, hogy mi vár reánk?</p>
                    <p>Dávid kicsit csodálkozva, kicsit szomorúan vonta fel a vállát:</p>
                    <p>- Mi várna?... Az ország neve, meg a király új lesz. De az emberek a régiek.
                        Adót ezután is éppeg úgy kell fizetni, mint régen. S ami a legfőbb: a mi
                        dombjaink, ott a Mezőségen, csak olyanok maradnak, amilyenek voltak, örökkön
                        örökké...</p>
                    <p>Egy nappal később, azon az emlékezetes karácsonyestén, ott ültek a
                        leeresztett függönyök mögött, a szent fa lángocskáiba bámulva.</p>
                    <p>Az utcáról behallatszott a román járőrök szokatlan, gyorsütemű dobaja.</p>
                    <p>Edith halvány arcán könnyek peregtek alá s László szótalanul meredt a fénybe.
                        Krisztus megszületett, de Magyarország meghalt.</p>
                    <p>Lacika csodára tágult, ragyogó szemekkel tapadt a karácsonyfára. Apró
                        kezeivel tapsolt és sikoltva kacagott a gyönyörűségtől.</p>
                    <p> </p>
                </div>
            </div>
        </body>
    </text>
</TEI>