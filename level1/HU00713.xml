<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00713" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Pjotruska</title>
            <author>
               <persName>
                  <surname>Karácsony</surname>
                  <forename>Benő</forename>
               </persName>
               <date from="1888" to="1944">1888-1944</date>
               <idno type="VIAF">819395</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">86622</measure>
            <measure unit="pages">199</measure>
            <measure unit="vols">2</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Pjotruska</title>
               <date>2002-10-29</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/00700/00713/"/>
               <respStmt>
                  <resp>Original Electronic Edition</resp>
                  <name>Pásztor József</name>
                  <name>Németh Ibolya</name>
                  <name>Szabolcsi József</name>
               </respStmt>
            </bibl>
            <bibl type="printSource">
               <title>Pjotruska</title>
               <author>Karácsony Benő</author>
               <pubPlace>Bukarest</pubPlace>
               <publisher>Irodalmi Kvk.</publisher>
               <date>1968</date>
               <ref target="https://mek.oszk.hu/00700/00713/"/>
            </bibl>
            <bibl type="firstEdition">
               <title>Pjotruska</title>
               <author>Karácsony Benő</author>
               <date>1927</date>
            </bibl>
         </sourceDesc>
      </fileDesc>
     <encodingDesc n="eltec0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="medium"/>
           <ns1:canonicity key="high"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-03-22"/>
     </revisionDesc>
  </teiHeader>
  <text>
      <body>
         
         <div type="group">
            <head>I.</head>
            <div type="chapter">
               <head>I</head>
               <p>Csermely János elcsapott városi fogalmazó, egy bolhaszín felöltős, pápaszemes
                  fiatalember, kezében jókora nagyságú szilvászacskóval, ott állott a kesztyűkészítő
                  emeletes háza előtt és a fatornácon sikálgató vastaglábú hajadont nézte, aki
                  négykézláb állva, valami keserves népdalt énekelt. A fogalmazó mohón eszegette a
                  szilváit, csendes röhögéssel hallgatta a népies éneket, amelynek hamisságát a
                  főtér kitűnő akusztikai viszonyai mintegy megkétszerezték. A város bóbiskolva
                  emésztett a langyos őszi napsütésben. A dóm tornyában a kontrabasszus harang
                  történelmi méltósággal hármat kongatott. A puha dörrenések lobogva úsztak át a
                  tetők felett, ki a szabad rétekre, ahol a szeptember végi délután bágyadt
                  derűjében bogáncsok között elkésett lepkék csintalankodtak. A mészárossor felől
                  egy elzavart komondor lassú ügetéssel kanyarodott ki a főtérre, beleszagolt az
                  egyik gesztenyefa törzsébe, aztán a Fűszer-udvar című szatócsbolt grízeszsákjába
                  és lomha unalommal talpalt el a patak irányába. A városi park drótkerítése mellett
                  néhány élemedett kofa fényesre sikált eperalmáit rakta halomba az alacsony
                  asztalokon és lassú kéjjel szopta sötét cseréppipáját. A harangkongatásra a rendőr
                  is elővette sárga zsebóráját, a rend kedvéért rázott egyet rajta, a füléhez
                  emelte, aztán békésen köpködve sétált végig a kofák asztalsora előtt, megnézegette
                  az almákat, elpotyogtatott egy-egy lassú szót, füle mögül leszedte félbemaradt
                  cigarettáját, és nagyokat ásítva pillantott fel a zárdatemplom apró tornyára,
                  amelynek ablakából néhány ifjú suhanc a tér füves kövezetén szemezgető galambokat
                  parittyázta. A takarékpénztár vasredőnyeit felgörgették, nyikorogva tárult ki még
                  néhány boltajtó, aztán elcsitult minden, a vastaglábú hajadon is befejezte énekét,
                  mire meghitt, szendergő csend feküdt végig a téren, parkon, utcákon.</p>
               <p>Csermely fogalmazó elhajította az üres szilvászacskót és sietve elindult a
                  derékszögben elhajló kettős tér másik részébe. Ott az egyik oldalt kellemes
                  árnyékban hagyta a nap. Szalmakalapját, melyen a varrás több helyt felbomlott,
                  élénk ventillációra nyújtván lehetőséget, zsinórjánál fogva a felöltőjére
                  akasztotta, és azon volt, hogy elővesz valami összegyűrt verses-füzetet a
                  zsebéből, amikor érdeklődését hirtelen egy bodor füstkarika vonta magára, amely a
                  szemközti bőrraktár mögül kanyargott a magasba. Jóindulatú füstölgésnek látszott,
                  amely származhatott disznópörkölésből, de ruhafőzésből is.</p>
               <p>Csaplovics szőrmekereskedő e pillanatban a fogalmazó elé lépett. Leégett istállója
                  révén a tűzesetek terén csalhatatlan tekintélynek tartotta magát.</p>
               <p>- Napszámosok pipálnak ottan - mondta lekicsinylően.</p>
               <p>Alighogy kimondta, a bőrraktár zsindelytetejére felszökött egy kis sárga lobogó.
                  Tűzből és füstből való lobogó volt, amely néhányszor ide-oda lengett, aztán
                  szélesre táruló szárnyakkal végigrohant a tető gerincén.</p>
               <p>Csermely fogalmazó megragadta a kalapját, futólépésben elindult a Kárpáti Figyelő
                  című helybeli sajtóorgánum szerkesztősége felé.</p>
               <p>- Hollá, Kiriljovics Pjotr - kiáltotta be a nyomda ablakán -, nem zavarom?... Ez
                  esetben tartson velem... Szagoljon csak a magasba... Érzi? Pörkölt bocskorszag...
                  Jöjjön, Pjotruska, égnek a bocskorok...</p>
               <p>Mire a fogalmazó Kiriljovics Pjotrnak nevezett barátjával a helyszínre érkezett, a
                  bőrraktár lángokban állott. Lassankint előrobogott a tűzoltóság is. Az előrobogás
                  akként történt, hogy a park végén álló színből elővonszoltak egy pókhálós
                  szivattyút, az egyik fodrászüzletből kivágtatott egy pofaszakállas, pepita
                  nadrágos, kötélöves tűzoltó, fején hevenyészett szolgálati sisakkal, kezében
                  rücskös vászonvödörrel, dúsan tallérozott tűzoltó díszzubbonyban, szájában lapos
                  sárgarézsípot tartva. Strombolinszkynek hívták. Strombolinszky Mátyás, borbély és
                  tűzoltóparancsnok. Kitűnő tűzszakértő és felülmúlhatatlan bariton. A tűz égését
                  konstatálni és a tűzoltóság által előidézett fejetlenséget nála jobban túlbőgni
                  senki sem tudta.</p>
               <p>- Forverc, pumpaparancsnok úr... forverc már aztat a büdös szivattyú... csákányok
                  előre... tömeg hátra, és oltani már aztat a tűz, mert elalszik.</p>
               <p>A közelben egy fedett kút állott. Az egyik fedődeszkát leszedték róla, és a tömlő
                  végét beeresztették a nyíláson. A fodrász megduplázta a baritonját.</p>
               <p>- Hátra az összes tömeg, ha mondom... saját kuncsaftok is hátra... És Herrgott,
                  lássuk már bugyborékolni aztat a víz...</p>
               <p>A szelíd fodrász vérfagyasztó tűzoltóparancsnoknak bizonyult. A víz azonban
                  megmakacsolta magát, és egyáltalában nem óhajtott bugyborékolni. A tűz zajosan
                  rotyogott, és már a szomszéd vasraktárt is nyalogatni kezdte, de a fecskendő
                  vászoncsövei még mindig laposan, döglött giliszták módjára feküdtek a kövezeten.
                  Felütötte fejét az a gyanú, hogy a szivattyúba paszuly, esetleg kukoricaszem
                  tévedt. Szétszedték a szivattyút, Strombolinszky bömbölve adta ki az újabb
                  parancsokat, közben a vasraktár is olvadásnak indult.</p>
               <p>A Kárpáti Figyelő szerkesztője, aki fanyar mosollyal nézte a tűzoltóeset zajos
                  hadmozdulatait, átsétált a tér túlsó oldalára, amely mögött csendes patak volt.
                  Megnézte a kiszáradt patakmedret, aztán visszatérve a kúthoz, kiemelt a zsebéből
                  egy doboz svédgyufát, néhány szálat meggyújtott, és a tömlő számára készített
                  nyíláson át szép lassan beleejtette a kútba.</p>
               <p>- Nézzen bele - mondta a fogalmazónak.</p>
               <p>Csermely lekuporodott a kút mellé, és fejét bedugta a nyíláson. Aztán hevesen
                  visszakapta.</p>
               <p>Hoháháhú, Kiriljovics Pjotr - nevetett meglepődve. - Képzelje csak... a gyufák
                  tovább égnek...</p>
               <p>Az újságíró bólintott és zsebredugta a kezeit. A városi főjegyző, egy karcsú,
                  elegánsan szőke fiatalember, ragyogó tűzoltófőparancsnoki egyenruhában,
                  rézveretes, festői csákóban, oldalán nikkelezett kicsi csákánnyal e pillanatban
                  érkezett meg egy tajtékzó ló által röpített könnyű homokfutón. A tömeg lelkesen és
                  tisztelettel nyitott neki utat.</p>
               <p>Újabb vezényszavak röpködtek; újabb tömlőket fektettek le; az egyiket a főjegyző
                  parancsára elvezették a patakig. Az egyik tűzoltó nemsokára visszatért a tömlő
                  végével a pataktól, és jelentette, hogy a patakban semmi néven nevezendő víz nem
                  folyik. Közben a bőrraktár szép csendesen leégett. Példáját követte a vasraktár
                  is, és addig égett, míg magától el nem hamvadt.</p>
               <p>Az eset kapcsán a helyi sajtóban heves viharok fütyörésztek. A cikkek “Egy
                  hazafias tűzoltó” aláírásával láttak napvilágot. A nyomda a legnagyobb betűit
                  vette elő, hogy a dörgő szózatokat, amelyek egy erősebb kéz korszakának és egy új
                  polgármester eljövetelének megváltó szükségességét hirdették, az esemény
                  jelentőségéhez méltó komor köntösbe öltöztesse. Elvonulva a nyilvánosság nagybetűs
                  zajától, a lap hátsó oldalán egy rövid szerkesztői üzenet is napvilágot látott,
                  amely lényegesen elütött a lap első oldalán harsogó szózatok ünnepélyes
                  hanghordozásától. Egy négysoros kis vigyor volt, egy mélységes pukkedli mindazok
                  előtt, akik a város vezetésében szerepet játszottak. Kis dalocska volt egy kútról,
                  egy szál gyufáról, és a bocskoriparról.</p>
               <p>A sajtóban támadt csendháborítás hatása alatt kiszállott egy bizottság a kúthoz. A
                  bizottságot egy rendőrőrmester követte, aki adott jelre fölemelte a kút
                  fedődeszkáját és egy doboz égő gyufát hajított le a mélybe. A kút derékig tele
                  volt porral és piaci hulladékkal. A gyufák lassú melankóliával lobogtak a
                  kiszikkadt kútban, a szemétkupac tetején.</p>
               <p>A bizottság tagjai savanyúan néztek egymásra. A főjegyző titokzatos arccal
                  begombolta divatos cérnakesztyűjét és az ankétot megnyitva, jelt adott a
                  rendőrőrmesternek, hogy tartsa távol az avatatlan közönséget. Elsőnek
                  Strombolinszky szólalt fel.</p>
               <p>- Ha szabad magamat kifejezni, tekintetes kiszálló bizottság - mondta hazafias
                  hangsúllyal -, hát ez svájneráj, tekintetes bizottság. A kút, amiben víz kell
                  lenni, nincsen víz. Ellenben mi van benne? Egy nagy rakás szemétcsorda van benne.
                  Továbbá, tekintetes kiszálló bizottság, a patakba, amibe víz kell lenni, nincsen
                  víz. Miért nincsen? Azért nincsen, mert Majthényi méltóságos úr elzárt a vizet az
                  orrunk elől. Miért elzárt? Azért elzárt, mert azt mondja, kell a víz a malmainak.
                  Nem azér mondom, mivel nem abonál nálam, de én mint tűzoltóparancsnok ki kell,
                  hogy nyilvánítsam: ez nem járja... Nem igaz?</p>
               <p>A főjegyző bágyadt előkelőséggel intett a szónoknak. A következő szónok Czuczor
                  volt, Czuczor Dániel pékmester, megyebizottsági tag. Szorosra gombolt hasát
                  ijedten betolta a bizottság alkotta kis körbe, tekintetét körülrebbentette, aztán
                  kinyitotta a száját. Majd ránézett a körön kívül álló újságíróra, aki gyorsírói
                  jegyzeteket készült papírra vetni, sietve lecsukta száját, kihúzta hasát a körből,
                  és mint aki általános helyeslés közben fejezte be szónoklatát, zsebkendőjével
                  megtörölte harmatos homlokát, és feszült kíváncsisággal nézett az utána következő
                  felszólalóra.</p>
               <p>- Kléber főorvos urat illeti a szó - jelentette ki a főjegyző.</p>
               <p>A főorvos, egy nagytestű, törött orrú, kancsal személyiség, haragosan vonta össze
                  a homlokát. Kitűnően iskolázott fő volt, mi sem természetesebb tehát, hogy a kútba
                  került szemét származásának titkát a logika feszítővasával igyekezett
                  kipattantani.</p>
               <p>- A szemét - kezdte, komoran körülhordozva tekintetét - nem magától támadó szerves
                  képződmény, mint például a karalábé, vagy a méhmagzat, hanem anorganikus
                  produktum. Azon körülmény tehát, hogy a kútban szemét jelenlétét állapítottuk meg,
                  föltennünk engedi, hogy az mások közvetítésével, mechanikus úton jutott oda.</p>
               <p>A gondolatok e mesteri gombolyítása nem maradt hatás nélkül a körülállókra.</p>
               <p>- Hoháháhú - jelentette ki Csermely elragadtatva. Az újságíró hevesen jegyzett, a
                  főjegyző pedig cérnakesztyűs kezével diszkréten eltakarta elégedett mosolyát. A
                  főorvos felhasználta az alkalmat, hogy kancsalsága miatt senki sem tudhatta, hova
                  néz igazán, mérgesen szemügyre vette a jóízűen szórakozó újságírót és fogalmazót.
                  Czuczor megyebizottsági pékmester, aki mint a fogyatékos bátorságú szónokok,
                  közbeszólásokban élte ki dialektikai vakmerőségét, rendreutasítást javasolt.</p>
               <p>- Az utcaseprőket vétkes mulasztás terheli - vonta össze a hurkot a főorvos -,
                  mert a közkutat hulladékrezervoárnak használták. De sötét bűn terheli a sajtót
                  is...</p>
               <p>- ...a sajtót is - ismételte az újságíró fennhangon, papírra vetvén az elhangzott
                  szavakat. Aztán tekintetét kíváncsian függesztette az orvos elpihent ajkára.</p>
               <p>- Igen, a sajtót is, közelebb szólva Baltazár nevű újságírót, közéletünk
                  mikéntjének e kártékony beavatkozóját. Mert az illető - magasra hágott itt a
                  főorvos haragja, kancsal szemei villámokat szórtak - nem átallotta az itt
                  felraktározott szemetet felkavarni, bennünket vele beszennyezni, azt állítván
                  cikkében, hogy e közpiszok az én idült elnézésem eredménye, amivel kétségtelenül
                  látószerveim fogyatékosságára célzott.</p>
               <p>- Hoháháhú - röhögött az elcsapott fogalmazó fennhangon.</p>
               <p>A főorvos félbeszakította szónoklatát, és felszólította a rendőrőrmestert, hogy
                  távolítsa el az alkalmatlan fogalmazót.</p>
               <p>- Bocsánat - mondta az újságíró, mosolyogva meghajtván a fejét -, a fogalmazó csak
                  alkotmányos jogait gyakorolta azzal, hogy békésen elnevette magát...</p>
               <p>- Micsoda alkotmány? Micsoda jog? - förmedt fel a főorvos. - Távolítsák el
                  innen...</p>
               <p>- Bocsánat - makacskodott az újságíró -, nemcsak az alkotmány, de a büntetőjog is
                  mentességet biztosít neki. Ellenállhatatlan kényszerből cselekedett.</p>
               <p>A főorvos nagy elszántsággal megigazította kilógó kézelőit. A mozdulatai
                  vészterhesek voltak.</p>
               <p>- Uraim - fortyogta felindultan -, az a Baltazár nevű kártékony egyén, aki itt nem
                  átallott védelmébe venni egy elcsapott városi tisztviselőt, nem átallotta
                  sárbatiporni ősz hajú polgármesterünk becsületét sem, támadó cikkeinek céljául azt
                  tűzvén ki, hogy őt lemondásra bírja. Rólam meg azt írta, hogy az összes orvosi
                  tévedések doktora vagyok...</p>
               <p>Az újságíró nyugodtan jegyzett, mintha nem is róla lett volna szó. A főorvos azzal
                  a felhívással fejezte be szónoklatát, hogy a bizottság nyilvánítsa ki bizalmát az
                  ősz hajú polgármester iránt, aki neki a véletlen szerencse folytán nemcsak
                  polgármestere, hanem sógora is, és fejezze ki megvetését ama sajtó iránt, amely a
                  város békés nyugalmát elvetemült támadásokkal veszélyezteti.</p>
               <p>A bizottság befejezte ankétját, a rendőrőrmester szétoszlatta a közönséget. A
                  jegyző megállt egy pillanatra az újságíró előtt.</p>
               <p>- Hallja, Baltazár - mondta megrovóan -, a cikkem, amit leközölt, tele van
                  sajtóhibával.</p>
               <p>- Nem olvastam - felelte az újságíró vállat vonva. - De a hatásából ítélve nem
                  ártott neki a sajtóhiba. </p>
               <p>A főjegyző arcán diadalmas mosoly suhant át. Ő volt az a hazafias tűzoltó, aki egy
                  új polgármester eljövetelének szükségességét hirdette. És hogy kárpótolja az
                  újságírót azokért a meg nem érdemelt megrovásokért, mikben az ő névtelen cikke
                  miatt részesült, leereszkedően intett cérnakesztyűs kezével.</p>
               <p>- Írja meg, hogy szombaton táncmulatságot rendezünk az új szivattyú
                  beszerzésére.</p>
               <p>Az újságíró eleget tett a felhívásnak. Megírta, hogy a főjegyző kezdeményezésére
                  nagyszabású táncestély lesz, szerpentinnel, kabaréval, amelynek keretén belül több
                  szenzációs meglepetés várható. A táncmulatság napján az újságíró magához rendelte
                  a fogalmazót.</p>
               <p>- Akar valami érdekeset látni? Ma este legyen fenn a redut erkélyén.</p>
               <p>- Égek a vágytól Kiriljovics Pjotr... - lelkesedett a fogalmazó -, nem árulná
                  el?</p>
               <p>- Elárulom - szólott az újságíró, és mosolyogva a levegőbe nézett. - Az egyik
                  meglepetés az lesz, hogy Csizi, alias Csiszlik Olivér városunk regényirodalmának e
                  büszkesége, egy humoros felolvasás keretében megsemmisítő csapást fog mérni Ady
                  Endrére. A másik, hogy fel fogom kérni táncra Kléber főorvos lányát, Kléber
                  Ilonát.</p>
               <p>- Óriási - hüledezett Csermely, és izgatottan igazított egyet pápaszemén.</p>
            </div>
            <div type="chapter">
               <head>II</head>
               <p>A csatorna kőhídján sárga kerekű, ragyogóra lakkozott kocsi dübörgött át, melynek
                  világos szarvasbőrrel bevont ülésén elegáns, apollói arcú férfiú himbálózott. A
                  rendőr öt ujjával kiszedte a cigarettavéget szájából, csizmáit egymás mellé rakta,
                  és feszes tisztelgéssel nyúlt horpadt sapkájához. A Grand Caféban, mely a híd
                  közelében, a tér sarkán állott, a sárga kerekű kocsi ismerős dübörgésére hirtelen
                  elcsitultak a dominókövek, félárbócra hullottak az újságok, felhemzsegtek
                  székeiken az emberek, néhány kíváncsi a kijárathoz nyomult, hogy közelebbről
                  szemügyre vegye a kocsi tartalmát. A takarékpénztár ablakában is megmozdult néhány
                  női fej. S mint mindig, valahányszor feltűnt a láthatáron a sárgakerekű kocsi,
                  benépesültek az üzletek ajtajai, és az emeletek tarka virágcserepei között
                  meglibbentek a függönyök. A fogat hirtelen letért a sima makadámról, s
                  csattanva-pattanva vágott át a széles piac kegyetlen kövezetén, felrebbentve a
                  szerelmesen turbékoló pávafarkú galambokat. Aztán egy újabb öblös kanyargás
                  következett, a dolmányos, paszomántos kocsis egy szempillantás alatt megállásra
                  hipnotizálta a szilaj lovakat, és az ifjú Majthényi könnyed mozdulattal kiszökött
                  a kocsiból. Sárga kesztyűje messzire világított, finom lovaglópálcáján villanó
                  napsugár szaladt végig, ruhájának szabása a messzi és elérhetetlen Párizsról
                  beszélt.</p>
               <p>A sárga kerekű kocsi a kút mellett állott meg. E szokatlan eseményre néhányan
                  kiszivárogtak a Grand Caféból, és tétován elindultak a kocsi felé.</p>
               <p>A kút mellett csak a müncheni söröző van. Harmadrangú vegyes hely, híg sörrel,
                  elhullott szirmú pincérnőkkel és ilyenkor már honfibúra kókadt pénzügyőrökkel. Nem
                  ilyen helyre nem járhat az ifjú Majthényi. Volna még egy lehetséges föltevés, hogy
                  tudniillik a Kesztyűt akarja meglátogatni. A szomszéd épület udvarán van ugyanis a
                  Kesztyűnek nevezett társaskör, egy szigorúan zárt közművelődési egyesület, a város
                  szellemi mozgalmainak bölcsője, fedett tekepályával egybekötve. Falai között
                  hangos viták zajlottak le, amelyek javarészt a politikai konstellációkat, és
                  fizetésrendezést érintették, és rendszerint hosszas sörözésekbe torkollottak. A
                  társaságban a kézfogást tiltották az alapszabályok. Akinek kezetfoghatnékja
                  támadt, az a mennyezetről lecsüngő fonnyadt vívókesztyűt szorongathatta meg. Az
                  alapszabály ellen vétőket huszonöt pohárig terjedhető büntetés érte. A dóm
                  tornyában a kontrabasszus harang csak most kongatta el a négyet, ilyenkor még nem
                  vette kezdetét a szellemi mozgalom, nem látszott hát valószínűnek az a feltevés,
                  hogy az ifjú Majthényi a Kesztyűt akarja látogatásával megtisztelni. Nem szenved
                  hát kétséget, hogy a kútügyet akarja tanulmányozni. Befolyásos, tetterős férfi,
                  nyugati kultúrák emlőjén nevelkedett, intézkedni fog, hogy a kút mielőbb
                  kitakaríttassék és európai színvonalra emeltessék.</p>
               <p>Majthényi nem vett tudomást a feléje szivárgó érdeklődésről, és a házszámokat
                  nézegetve hirtelen befordult egy zöld olajjal festett ház kapuján. Az udvar végén
                  egy maszatos ajtó előtt megállott. Valaki nyájas kalaplengetéssel köszöntötte.</p>
               <p>- A nyomdába páráncsol?</p>
               <p>Sárga arcú, kurta és vékony lábú emberke volt, ragyogóra simított, szénfekete
                  hajjal, kitüremlő vastag ajkakkal, a Majthényiéhez hasonló eleganciával. -
                  Zizevszky lovag, nemde? - kérdezte Majthényi bizonytalanul.</p>
               <p>A lovag udvariasan meghajtotta magát. Ő az. Két év előtt, amikor Majthényi egyszer
                  külföldről hazatérve vaddisznóvadászatot rendezett, együtt álltak lesen.</p>
               <p>- Ó igen - emlékezett a fiatal Majthényi a kezét nyújtva -, igen örvendek...
                  Valami lap készül itt... a szerkesztőséget keresem. Ez az?</p>
               <p>- Ez áz... Olvástám ázokát á szemtelenségeket, ámiket ez á fickó, ez á Báltázár
                  firkált... Botrány, Májthényi úr...</p>
               <p>Majthényi elnézően mosolygott. Látszott rajta, hogy nem szereti az elegáns gnómot.
                  Hanyagul a kezét nyújtotta. Majd elintézi a dolgot azzal a Baltazárral.</p>
               <p>- Csák semmi kímélet Májthényi úr... Kurtán kell bánni á fickóvál. Há nem páriroz,
                  ákkor odálegyinteni neki egyet á képére.</p>
               <p>Vigyorogva legyintett egyet a levegőbe.</p>
               <p>- Mi így szoktuk Májthényi úr... Nágyon pimász álák. Nem kell komolyán venni.</p>
               <p>Majthényi megköszönte a tanácsot, és benyitott a maszatos ajtón. Nyirkos, homályos
                  szobába lépett, amelyben napvilághoz szokott szeme elvesztette a tájékozódást.
                  Olajos, fekete szedőszekrények között botorkált előre. A helyiség végéből valaki
                  barátságos hangon figyelmeztette:</p>
               <p>- Vigyázzon... az a szekrény nyomdafestékes... - Mire elhangzott a figyelmeztetés,
                  sárga kesztyűjén már jókora sötét folt harapódzott el.</p>
               <p>- Jobban kéne vele takarékoskodni - jegyezte meg a látogató nyomatékosan. - Én egy
                  Baltazár nevű egyént keresek. Ön az?</p>
               <p>A hosszúkás szoba végén, egy rozoga asztal előtt ült Baltazár lapszerkesztő és
                  jogszigorló. Felvetette a fejét, és figyelmesen végignézett előkelő látogatóján.
                  Aztán barátságosan biccentett a fejével.</p>
               <p>- Mi a kívánsága, Majthényi úr?</p>
               <p>Majthényi az asztalhoz lépett.</p>
               <p>- Úgy látom, ismer engem - jegyezte meg nyomatékosan, és cigarettára gyújtott.</p>
               <p>- Ítélje meg ön, Majthényi úr. Néhány év előtt tévedésből az ön kalapját
                  akasztottam le a polgármesteri előszoba fogasáról. A kalapot másnap
                  visszaküldtem, ön tájékozódott az én társadalmi, morális és köztisztasági
                  viszonyaim felől és - a kalapot elajándékozta. Lemondott a kalap további
                  viseléséről.</p>
               <p>Majthényi néhány hosszúra nyúló másodpercig fegyelmezett szótlansággal kutatta az
                  előtte elterülő fiatalember homályos arcát. Aztán jelentősen percentett egyet a
                  pálcájával.</p>
               <p>- Maga csinálja a lapot?</p>
               <p>Ahogy vesszük - felelte szívélyes hangon az újságíró. - A vidéki újság
                  demokratikus intézmény, az ír bele, aki elsajátította az ábécé misztériumait.
                  Vannak a lapnak rendes belcikkezői, akik korunk égetőbb problémáit feszegetik. Itt
                  van például a múzeum kibővítése. Vagy teszem azt: az okszerű trágyázás kérdése, a
                  portugál gyarmatok sorsa. A kor nagy problémáktól vemhes - és én nyugodtan
                  állíthatom, hogy lapunk méltó tükre e vemhességnek. A belmunkatársak
                  tántoríthatatlan termékenysége arra indította a lap tördelőjét, hogy az újságban
                  állandó múzeum- és trágyarovatot létesítsen. Vannak aztán alkalmi munkatársaink
                  is. Egy gyanútlan tímár például éjfél felé belelép valami gödörbe, és kificamítja
                  a lábát. Elővesz egy ócska irkalapot és megírja, hogy ez nem civilizáció, ez a
                  közállapotok teljes züllése, más szóval disznóság, és rendkívüli közgyűlést kell
                  összehívni, amely felszólítja a polgármestert, hogy adja be a lemondását. Vagy
                  bejön a szomszéd faluból a kántor, hogy napok óta dübörög alattuk a föld,
                  földrengés készül, és hogy intézkedni kéne. Leültetem, papírt adok neki, és nyílt
                  levelet íratok vele a főispánhoz, hogy ideje volna már valamit tenni a földrengés
                  megakadályozása érdekében. Vagy itt van például a városi főjegyző. Kitűnő pennája
                  van, a közigazgatás dudváit nyesegeti. De mert polgármester szeretne lenni,
                  inkognitóját nem óhajtaná levetni, és ezért csak cérnakesztyűben nyeseget.
                  Legutóbb is a városi közkútban összespórolt szemetet szellőztette... Így készül a
                  lap, Majthényi úr. A beérkező kéziratokat leadom a nyomdába. Ha a nyomda további
                  anyagot kér, és történetesen nem tartalékoltam valamelyik lyukba lépő munkatárs
                  cikkelyét, úgy kimetélek a Pallas Lexikonból annyi anyagot, amennyi a lap
                  kiegészítéséhez szükséges... Ide nézzen: egy kötetet már teljesen leközöltem, csak
                  a fedele van meg.</p>
               <p>Majthényi sötét nyugalommal nézett a lexikon fedelére.</p>
               <p>- Úgy tudom, maga is ír néha.</p>
               <p>- Néha - bólintott Baltazár. - Pici híreket, külpolitikai költeményeket és
                  széljegyzeteket szellemi és lovagias mozgalmainkhoz. Zsánerem a tejföl, a vaj és a
                  malomárok vize, amely fölött az ön édesapja a főkegyúri jogok egy nemét
                  gyakorolja. Hetekig elzárva tartja a vizet az orrunk elől, és mi nem tudunk házi
                  szennyvizeinktől szabadulni.</p>
               <p>Himbálózott a széken, az arcán ártatlan derű ült, a szavai kellemes egyhangúsággal
                  csörgedeztek. Majthényi lassú mozdulattal letette ezüstnyelű lovaglóvesszőjét az
                  asztalra, egyenesen a nyitott újságra, amely Baltazár előtt feküdt.</p>
               <p>- Az uradalom sok folyadékot fogyaszt, Majthényi úr - folytatta Baltazár
                  mosolyogva, és fölemelte a pálcát. Megnézte az ezüstnyélbe vésett írást, a pálcát
                  visszatette az asztalra, és nyugodtan folytatta:</p>
               <p>- Kénytelen vagyok rosszallásomat kifejezni édesatyja iránt, és remélem, hogy ön,
                  mint a köztisztaság tántoríthatatlan híve, egyetért velem abban, hogy édesatyja
                  eljárása durva anakronizmus és semmibevevése polgári jogainknak... Olvassa ön az
                  én cikkeimet?</p>
               <p>Majthényi a pálcája után nyúlt.</p>
               <p>- Nem érdeklik a cikkeim? - kérdezte az újságíró barátságosan. - Kár. Nagy
                  körültekintéssel szoktam őket összeállítani. Itt van például a malomárok, amiért
                  szerencsés voltam édesatyját néhányszor megtámadni. Mit írtam az édesatyjáról?
                  Néhány erős dolgot. Érdekes ez? Nem érdekes. Tehát bemásoltam egy félhasábot az
                  angol posztógyártás fejlődéséről. Egy másik alkalommal pedig ötven sort Firduszi
                  hősi énekéből, a Kalevalából.</p>
               <p>- Nyugodtan fecsegő hangjában, mint avar alatt futó vízér, fürgén kanyargott a
                  gúny. A szavai látszólag céltalanul kalandoztak, de Majthényi érezte, hogy
                  állandóan a közelében suhognak, és szárnyukkal néha kihívóan az arcát érintik.
                  Csodálkozott magán, hogy elviselte eddig ezt a bántó locsogást, amely incselkedve
                  keringőzött a személye körül. De most elérkezettnek látta az időt, hogy mellén
                  összefonja a karjait.</p>
               <p>- Az illendőség úgy hozza magával - szólott feltörő dölyffel -, hogy felálljon
                  arról a székről, és megkérdezze, hogy miért jöttem.</p>
               <p>Az újságíró nyájasan nézett előkelő látogatója felhevült arcába.</p>
               <p>- Hogy miért jött, azt fölösleges megkérdeznem. Egy cikknek akarja elejét venni,
                  ha kell, lovaglóostora közreműködésével. Ami pedig a széket illeti, el kell
                  árulnom önnek, hogy mindössze csak három lába van, és tartottam attól, hogy
                  hadonászó pálcája miatt elvesztené rajta az egyensúlyát.</p>
               <p>Majthényit meglepte ez az ártatlanul hangzó arcátlanság. Baltazár pedig úgy tett,
                  mintha nem venné észre, közömbös udvariassággal folytatta:</p>
               <p>A látogatásnak ez a módja, Majthényi úr, nem újság előttem. Óriási sárgatök
                  volnék, ha nem akarnám meglátni, milyen helyet jelölt ki számomra a rendezőség
                  városunk társadalmában. Engem az utolsó padba ültettek, igen tisztelt Majthényi
                  úr, a legutolsó padba, oda, ahová a vásott nadrágokat szokás.</p>
               <p>Derűs arccal emelkedett fel a helyéről, mire a háromlábú szék orra bukott.</p>
               <p>- Hogy mondta az előbb itt az ajtó előtt az a neandervölgyi orángután? Kurtán kell
                  bánni a fickóval. Nos, Majthényi úr, ön úgy látszik, nem követi ezt a
                  tanácsot.</p>
               <p>- Térjünk a tárgyra, barátom - szólott Majthényi megvető mosollyal, és
                  lovaglóvesszőjével néhányszor megérintette az újságíró vállát.</p>
               <p>Baltazár megfogta a pálcát, a mozdulata barátságos volt, mintha csak meg akarná
                  simogatni sárga bőrrel bevont vékony szárát. Az ujjai óvatosan rákapcsolódtak, és
                  játszi szórakozottsággal kihúzták Majthényi kezéből.</p>
               <p>- Ön tehát holnap verekedni fog a gyógyszerészsegéddel - folytatta rendületlen
                  nyugalommal -, és az az óhaja, hogy ne merészeljek erről írni.</p>
               <p>- A véleményem valóban az, hogy az esetről fölösleges a lapjában megemlékeznie. De
                  verekedni? - gúnyos mosollyal emelte Baltazárra a tekintetét. - Verekedni? Az én
                  megítélésem szerint a gyógyszerész úrnak semmi szüksége elégtételre... Meg kell
                  elégednie azzal, amit kapott.</p>
               <p>Nevetve, fölényesen, karcsún és öntelten állott az újságíró előtt, készen arra,
                  hogy egy kurta mozdulatával elseperje maga elől. A Baltazár szeme most
                  belekapcsolódott a tekintetébe.</p>
               <p>- Ön diszkrét célokra szobát bérelt a gyógyszerészsegéd házában. És mikor ő
                  tiltakozott az ellen, hogy házában diszkrét célok valósíttassanak meg, ön volt
                  olyan szeretetreméltó, és lefricskázta őt a lépcsőn. Well?</p>
               <p>- Körülbelül.</p>
               <p>- Én a patikus epidermiszét is tartom olyan sérthetetlennek, mint az önét.</p>
               <p>- Ez kétségtelenül bátorságra vall. Amennyiben ez csak a magánvéleménye, úgy semmi
                  okom megharagudni érte. De sajnálnám, ha a közvéleménye is ez volna.</p>
               <p>Az újságíró mereven állott a helyén. Mosolygott.</p>
               <p>- Majthényi úr - mondta, és a hangjában idegen vibrációk támadtak -, egy
                  patikusnak is vannak érzékeny felületei, amiket nem illik megbántani. A patikusnak
                  etikánk mai haladottságát tekintve, elégtétel jár. Ön megalázta azt az
                  embert.</p>
               <p>Majthényi fölényes nyugalommal tért ki a vita elől.</p>
               <p>- Elég volt az eszmecseréből, kedves Baltazár. Ami pedig a szennyvizet illeti,
                  jobb lesz, ha ezen a téren sem tékozolja szórakoztató ötleteit. Ugye megért
                  engem?... Mosolyog?... Örvendek, hogy egy véleményen vagyunk. És minthogy az előbb
                  az uradalom folyadékait említette, nem bánom, küldjön fel hozzám... egy kosár
                  csemegebort fogok félretétetni a számára.</p>
               <p>Egy mozdulattal jelezte, hogy nincs több mondanivalója, és megindult. Aztán
                  megfordult.</p>
               <p>- Nem fogja elfelejteni?</p>
               <p>Az újságíró szélcsendes kedéllyel, megszelídülve bólingatott a fejével.</p>
               <p>- Ah, uram - felelte egy lemérhetetlen piciny hangsúllyal bizonytalanná varázsolva
                  az “ah uram” finomságait -, nekem jó emlékezőtehetségem van.</p>
               <p>Majthényi úgy találta, hogy ez a válasz barátságtalanul hangzik.</p>
               <p>- Talán kevesli a bort?</p>
               <p>- Sokallom a gőgjét, Majthényi úr. Egy pohárral még megittam volna az ön
                  tanulságos társaságában, de kosárszámra nem kérek ebből a megtiszteltetésből.</p>
               <p>Majthényi, aki a szedőszekrények között már a kijárat felé indult, szinte
                  megmerevedve állott meg. Nem hitt a füleinek. Megfordult, lassan, tétova léptekkel
                  visszasétált az asztalhoz, és megállott az újságíró előtt.</p>
               <p>- Hogy mondta? - kérdezte hitetlenkedve.</p>
               <p>- Sokallom a gőgjét - szólott Baltazár közömbösen. - El sem hiszi, Majthényi úr,
                  volt idő, amikor csodáltam önt... Ha jól emlékszem, tizenkét éve történt... Én a
                  vashíd mellett bogarásztam. A gigjüknek a közelben eltörött a kereke, önök
                  leszállottak és megfogtak engem, hogy kövessem a társaságot. Az volt a
                  rendeltetésem, hogy az elejtendő nyulakat hazacipeljem. Maga már akkor csinos fiú
                  volt, svájci nevelőintézetben tanult, lakkcsizmás, friss lénye olyan volt
                  számomra, mint egy álomszerű jelenség. A svájci nevelőintézet különösen varázsos
                  hatással volt rám. A távolságok iránt már akkor sajgó nosztalgiát éreztem. A
                  társaság lövöldözött a tarlón, és én követtem, elbájolva és káprázó szemekkel
                  nyeltem a maga finom mozdulatait, előkelő karcsúságát. Lestem az arcát, élmény
                  volt számomra ez a délután. Azt kérdeztem magamtól: mi lenne, rongyos kis
                  Baltazár, ha ez a fiatal, mesebeli herceg, ez a szőke, lakkcsizmás, nyúlánk svájci
                  ifjú odalépne hozzád, és azt mondaná neked: “Baltazár, akar a barátom lenni?”</p>
               <p>Majthényi végignézett rajta.</p>
               <p>- Fejezze be ezt a lírai komédiát - mondta kurtán és parancsolóan. - Mi a
                  tanulsága a meséjének?</p>
               <p>- Befejezem - bólintott az újságíró. - Tanulsága nincs a mesének... A társaság sok
                  nyulat lőtt össze, a nyulakat rám akasztották, és én diadalmasan dacolva a rám
                  szakadó teherrel, fürgén lépegettem a társaság mögött. Egy vakondtúrásban
                  megbotlottam, és vigyázatlanul ráléptem a vizslája lábára. Nyomban beláttam, hogy
                  ügyetlenség volt, amit elkövettem, meg is ijedtem egy kicsit, ezért sietve
                  bocsánatot kértem a vizslától. Azt mondtam neki, amit ilyenkor mondani szokás:
                  pardon. A kutya ahelyett, hogy gavallérosan megelégedett volna a
                  sajnálkozásommal, amely, biztosíthatom, uram, őszinte és férfias volt, hangos
                  vonítással beárulta a társaságnak az inzultust, mire maga odalépett hozzám, és azt
                  mondta: te víziló. Csak ennyit. Ez a víziló - folytatta Baltazár mosolygó
                  tárgyilagossággal - határozottan meglepett. Nem azt mondta: te szamár, sem azt,
                  hogy: te bivalyborjú, hanem víziló. Igazolva láttam álmodozó képzelgéseimet, hogy
                  egy messzi idegenből hazatérő embernek nemcsak a szaga és ruhája más, mint nekünk,
                  kisvárosi pincebogaraknak, hanem az intuíciója, hasonlatai is. A vízilóban volt
                  valami távoli, valami rokonszenves vonás, amely felrebbentette szunnyadó
                  fantáziámat. A Nílust láttam magam előtt, iszappal termékenyített völgyeket,
                  bambuszerdőket, kár, hogy ami ezután következett, az, hogy úgy mondjam, már nem
                  tükrözte a messziség varázsát. Maga ugyanis egyszerűen felemelte a kezét -
                  sötétszürke szarvasbőrkesztyű volt rajta -, minden különösebb emóció nélkül, azt
                  mondhatnám egyszerű és korrekt mozdulattal nyakon vágott.</p>
               <p>Majthényi felnevetett. Kemény, férfias szája barátságosra enyhült, és elnézően
                  vette szemügyre Baltazárt.</p>
               <p>- Biztosíthatom - mondta szinte jóakarólag -, hogy semmit sem változtam. A
                  mozdulataim ma is egyszerűek és korrektek...</p>
               <p>- Minek tagadjam, Majthényi úr, az előbb, amikor a borát kínálta, arra gondoltam,
                  hogy mi is történne akkor, ha én magát minden korrektség mellőzésével tisztult
                  ízlése és emelkedett világnézete ellenére, alaposan hasba rúgnám?</p>
               <p>Két acélhideg szem fagyott az arcára. Ütés nem érte, de a válla erősen sajgott a
                  Majthényi kezének szorításától.</p>
               <p>- Mit merészel?</p>
               <p>- No, ne ijedjen meg - rázta ő a fejét, és fájdalmai dacára is szelíden mosolygott
                  föl Majthényire -, nem fogom hasba rúgni.</p>
               <p>- Ez mindenestre megnyugtató - mondta Majthényi fenyegető szarkazmussal, és
                  mosolyogva tette hozzá: - Le kell szoknia erről az arcátlanságról.</p>
               <p>Néhány hosszúra nyúlt másodpercig csend volt, a két fiatalember némán és sötéten
                  nézte egymást. Majthényi aztán cigarettára gyújtott, és a kijárat felé indult.</p>
               <p>- A lovaglópálcát - szólott utána az újságíró, és a hangjában nyoma sem volt semmi
                  izgalomnak - itt ne felejtse.</p>
               <p>Egy inas valami kézirattal nyitott be. Az újságíró futó pillantást vetett az
                  írásba, aztán visszaadta a küldöncnek.</p>
               <p>- Vigye vissza, fiam, a gyógyszerészsegéd úrnak és mondja meg neki, hogy nincs rá
                  szükségem. - Aztán Majthényire nézett. És mikor az ajtó becsukódott a patikus
                  küldönce mögött, azt mondta: - A cikket én fogom megírni, Majthényi úr. Legyen
                  nyugodt, igyekezni fogok minél szívélyesebb formában kellemetlenkedni magának. Nem
                  fogom szem elől téveszteni, hogy az olvasóközönség érdeklődését csak úgy tudom
                  megszerezni a maga hőstettei számára, ha szórakoztató és fűszeres szervírozásról
                  gondoskodom. A cikket a borászati rovatban lehetne elhelyezni, és a címe lenne,
                  mondjuk: Gyógyborok az erkölcsi tisztaság szolgálatában... Harminc sor talán elég
                  lesz, mit gondol?</p>
               <p>Majthényi megrökönyödve nézett rá. Az előzmények után erre nem volt elkészülve. Ez
                  a fickó határozottan mulatságos rugalmas fickándozásával.</p>
               <p>- Nem lesz sok? - kérdezte felderülve.</p>
               <p>- Úgy gondolja? Azt hiszem nem lesz sok. Egy kicsit körültapogatnám, aztán
                  vigyázva beleereszteném a fullánkomat rokonszenves személyébe.</p>
               <p>Majthényi tehetetlenül állott ott. Nem tudott számot adni magának arról, hogy
                  miért hallgatja ilyen türelmesen ennek a homályba borult fickónak arcátlan
                  fecsegéseit. Senki ennyire még meg nem sértette. Személyesen jött el hozzá, mert
                  ezzel is alá akarta húzni a véleményét, hogy a patikussal való esete túl
                  jelentéktelen ahhoz, hogy a nyilvánosságnak kiszolgáltassék. És ez a fiatalember,
                  ebben a nyirkos, kellemetlen odúban játszi mozdulattal utasítja vissza az
                  ajánlatát, maliciózus magasságban kóvályog felette, és ostobának meri őt
                  nevezni!</p>
               <p>- Nagyon felcsigázza a kíváncsiságomat - jegyezte meg, végképp átevezve azokra a
                  derűs vizekre, amikben az újságíró fürge úszómutatványait végezte. - A Firduszi
                  Kalevalájához is lesz szerencsém?</p>
               <p>- Ahhoz bajosan. A Kalevalát ugyanis nem Firduszi írta.</p>
               <p>- De hiszen… ha jól emlékszem, egy negyedórával előbb maga mondta.</p>
               <p>- Igen. De tudja miért? Hogy maga bekapja a maszlagot... Tudnia kell, mélyen
                  tisztelt követségi segédtitkár úr... a ménkűbe is, most jut eszembe, hogy
                  megfosztottam eddig a címeitől, amik zenei hatás szempontjából is igen
                  figyelemreméltóak... nos, hát tudnia kell, hogy én igen rakoncátlan ember
                  vagyok... Talán azért is ültettek a legutolsó padba… Minek tagadjam, néhányszor
                  nekifeszítettem a könyökömet, hogy néhány sorral előbbre jussak. Fejlődni
                  óhajtottam egy kicsit, előbbre jutni egy keveset, mert az volt a véleményem, hogy
                  a társadalmi evolúció törvénye reám is érvényes. Nagyot röhögtek: hátra csak,
                  tisztelt Baltazár, rád az nem vonatkozik. Ha tehetségem volna a vértanúsághoz,
                  biblikus megadással enném a számkivetettség mannáját, de én, amint mondtam,
                  rakoncátlan ember vagyok, követségi segédtitkár úr, betörök néha társadalmunk
                  békés legelőjére, és megfagyasztom a velőt gyanútlan juhainkban. Tudja maga,
                  mélyen tisztelt követségi altitkár úr, hogy mit tettem én a múlt heti
                  fecskendőbálon? Figyeljen: a múlt heti fecskendőbálon én, Baltazár György,
                  mikroszkopikus bogár, t-á-n-c-r-a k-é-r-t-e-m f-e-l... érti, követségi attasé úr?
                  - táncra kértem fel a főorvos lányát, Kléber Ilonát... Meg sem lepődik rajta?
                  Pedig ez van olyan vérfagyasztó szemtelenség, mintha a yorki hercegnek egy
                  hatalmas barackot nyomnék a fejebúbjára... Önt helytelenül informálták, Majthényi
                  úr, azzal a borral. Én nem iszom soha bort, és sohasem részegszem meg attól a
                  gyönyörűségtől, ha valaki az emeletről leereszkedik hozzám a szuterénbe.</p>
               <p>- Szerfelett mulatságos - mosolygott Majthényi. - Kíváncsian várom a cikkét,
                  amely, nem kételkedem benne, éppolyan lebilincselő lesz, mint a mai
                  eszmecserénk... Jó napot, Baltazár úr!</p>
               <p>- Jó napot, Majthényi úr - viszonozta a köszönést az újságíró. - A pálcáját megint
                  itt hagyta.</p>
               <p>A másik visszavonult, a hóna alá kapta lovaglóvesszőjét, megvetően még egyszer
                  végignézett az újságírón, és kisietett a helyiségből.</p>
            </div>
            <div type="chapter">
               <head>III</head>
               <p>Csermely elcsapott közigazgatási fogalmazó a szénapadláson aludt, amikor a
                  színlaposztó a szemközti kerítésre kiragasztotta a színlapot. A szokatlan eseményt
                  követő élénkségre a fogalmazó is felnyitotta a szemeit. Csak a felét értette meg
                  annak, ami az utcán történt, de már talpon volt, magára terítette a bolhaszín
                  szárnyas-kabátot, és kirobogott a kapun.</p>
               <p>- Állj! - vezényelte magának aztán egy nagyszerű eszmétől megkapatva.
                  Visszafordult és fölvette a sárcipőjét. - A nap elsőrangúan süt, sárnak nyoma
                  sincs az egész városban, mit jelent tehát ezzel szemben a sárcipő? He? - faggatta
                  magát hunyorogva.</p>
               <p>- Izgatottan cikázott fel a főtérre. Libegő nyakkendőszár úszott utána.</p>
               <p>- Hó, Kiriljovics Pjotruska - kiáltott a sarkon Baltazár szerkesztő után -, egy
                  szóra, ha szabad kérnem.</p>
               <p>Az újságíró mosolyogva nézett végig rajta.</p>
               <p>- Mi lelelte magát már megint? - kérdezte tőle feddő hangon.</p>
               <p>A fogalmazó nem hallotta a kérdést. A túloldalon látott valamit, ami minden
                  érzékszervét lebilincselte. Megbokrosodott lelkesedéssel mutatott a túloldali
                  cukrászda felé, és anélkül, hogy magyarázatokba bocsátkozott volna, lihegve
                  kérdezte:</p>
               <p>- Mondja, Pjotruska, mi a véleménye, tiszta a gallérom? - És amikor az újságíró
                  jobb meggyőződése ellenére úgy találta, hogy egy kicsit még tiszta, száguldó
                  stílusban folytatta:</p>
               <p>- A sárcipőm, Pjotruska? Döfi, mi? Ide figyeljen. Úgy festek én, mint egy vidéki,
                  mint egy polgári banálitás? Ugye, hogy nem? Profilban orosz forradalmár, szemben
                  züllött francia költő… hogy mondta maga, Pjotruska? Költő, aki előre amortizálja a
                  díszsírhelyet, amelyet a nemzet ásni fog neki? Fájdalom, ez csak magára
                  vonatkozik... Nos, mi a véleménye, meg akarok ismerkedni valamelyik
                  színésznővel... látja, ott krémeseznek a cukrászda előtt... Figyeljen: hogy kell
                  az ilyet nyélbe ütni? Valami eredeti föllépés, ugye? Sárcipő... hajadonfő...
                  Vigyázat, jön a vadvarangy.</p>
               <p>A rendőrkapitány csörtetett el mellettük. Lusta szemhéját, amelyet mindig
                  lebocsátva hordott s amely olyanná tette arcát, mint egy varangybéka, egy kicsit
                  megemelte, és a szeme sarkából alattomos pillantást fecskendezett a két
                  fiatalemberre. Az újságíró hanyagul fellendítette a kezét a kalapja pereméhez, úgy
                  tett, mintha köszönni készülne, és feltolta homlokán a kalapot. A rendőrfőnök ezt
                  némi köszönésnek vélte, és ő is a sapkája ellenzőjéhez nyúlt, mire az újságíró
                  kárörvendve elnevette magát. Csermely fogalmazó, aki a vakmerőségnek és
                  gyávaságnak kiszámíthatatlan keveréke volt, ijedten hajtotta meg magát a
                  megtréfált ember előtt. </p>
               <p>- Tudja, mit böfögött felém - kérdezte hirtelen haragra lobbanva a rendőrfőnök
                  távozása után - ez a ganajtúró, amikor kitessékeltek a hivatalomból? Azt mondta
                  nekem: hajja Csermely, legfőbb ideje, hogy magát kiejtették a várostól... ha nem
                  viseli magát tisztességesen, elmegyógyintézetbe küldjük. Hallja, Pjotruska? Ők -
                  engem - küldenek! Hát bolond vagyok én? Nyilatkozzék, Kiriljovics Pjotr, barátom
                  és mesterem, nyilatkozzék... bolond vagyok én? Mert kijavítottam a közgyűlési
                  jegyzőkönyvben a helyesírási hibákat?</p>
               <p>- Egyebet is csinált - jegyezte meg az újságíró csitítólag. - Néhány erős
                  széljegyzetet is megkockáztatott olykor...</p>
               <p>- Galambocskám, hát van magának fogalma? Tudja, miket mond például ez a vadszamár?
                  Hipnotizálni! Azt mondja: Csermely, tanuljon egy kis intelligenciát: nem úgy
                  mondják, hogy komprimál, hanem hogy kompromittál. Puff, mi? Ide hallgasson. Mikor
                  kitessékeltek, délután elhatároztam, hogy színipályára lépek... Hoháháhá - tudja,
                  énekelni is szoktam, inkább csak futamokat... Azt mondja az egyik szemtelen alak,
                  hogy nyálazok egy kicsit... köpködök, nem vesznek föl... Sivár rágalom, nemde?...
                  Hagyjuk... Imádom a színésznőket... Meg kell ismerkednem valamelyikkel.</p>
               <p>A nadrágjának egy valószínűtlen fekvésű zsebéből kiragadott egy gyűrött könyvet,
                  sebesen végiglapozta, s mint egy falánk szarka, kikapott belőle egy-egy verssort,
                  aztán megrészegülve, szökdécselt tovább.</p>
               <p>- Olvasta?... Abszolút, nemde?... Tudja? Holnap éjfél után legyen szerencsém a
                  Piros Lámpáshoz címzett irodalmi szalonban... el fogok szavalni néhány
                  Ady-verset... válaszul a Csiszlik Olivér felolvasására...</p>
               <p>Hirtelen elhallgatott, aztán ellágyulva nézett az újságíróra.</p>
               <p>- Pjotruska - mondta félénken -, az nagyon csúnya volt azzal a Kléber
                  lánnyal...</p>
               <p>- Látta? - kérdezte az újságíró, és a levegőbe mosolygott.</p>
               <p>- Nagyon... Maga felkérte a lányt... a karját már rátette a derekára... és akkor
                  odasietett az anyja... lefejtette a maga karját a lány derekáról... és otthagyták
                  magát a terem közepén, drága barátom... Az emberek magára vihogtak... és maga csak
                  állt ott, mosolygott és vállat vont... Oda nézzen, a színészek... felkeltek...
                  most adósok maradnak a krémesekkel... most megindulnak... Kiriljovics Pjotr, miből
                  van maga?... Vegye már szemügyre ezeket az isteni mozdulatokat... Ilyen nagymérvű
                  művészet itt még nem fordult elő...</p>
               <p>Most egy másik zsebéből, de lehet, hogy a ruhája béléséből, mert az is mindenütt
                  zsebformán nyiladozott, előkapott egy színlapot és kigyulladva olvasta:</p>
               <p>- Hallja, Pjotruska?... Rózsaligethi Elza... Szerelemvölgyi Irma... Szirmai
                  Izabella... Csákvári Armand...</p>
               <p>- Micsoda hangszerelés... - gúnyolódott az újságíró. - Minő dús szimfónia.</p>
               <p>- És ez... ez talán kiskutya? - Odatartotta a Baltazár orra alá a színlapot, amely
                  legfelül, bekeretezve, kövéren és fennhéjázva hirdette: Veresy Ilona, a Vígszínház
                  v. tagja.</p>
               <p>Hangos és vidám karaván indult el a cukrászdából, elbűvölt cselédlányok, vidám
                  iparostanoncok és odaszivárgott járókelők sorfala között. A hőstenor félárbócra
                  eresztett hangon a Donna e mobilét zümmögte, a szubrett elragadó közvetlenséggel
                  dorgálta egész úton borzas pincsijét, amely válogatás nélkül szagolta végig a
                  házakat és könnyű ismeretségektől sem riadt vissza. A szubrett mögött egy
                  rejtélyesen sovány és néhány fejjel a társaság fölé magasodó férfi lépegetett, aki
                  mély meghajlással, mekegve köszöntötte a gyümölcsös kofákat, és zajos viccekkel
                  fűszerezte az üzletek cégfeliratait. Végzetére nézve nyilván ő volt a társulat
                  komikusa. A menet végén a társulat halványabb csillagai haladtak, néhány csapzott,
                  kandúr külsejű suhanc és fantasztikus tollazatú hölgy, akiknek már nem telt
                  szellemes megjegyzésekre, mint a komikusnak, s csak hangos nevetéssel igyekeztek
                  magukra vonni a mohó közfigyelmet. A művészek körüljárták a főteret,
                  megvillogtatták élceiket, meglobogtatták vékony kabátjukat és vidám bohémségüket,
                  a bonviván nagyszerű mozdulattal lengette meg széles karbonári kalapját az emeleti
                  ablakok felé, egy zordon segédszínész a vállára csapta terebélyes körgallérja
                  szárnyát és győztes gladiátorként nézett végig a közönségen.</p>
               <p>A fogalmazó elragadtatva kapaszkodott meg az újságíró karjába. Szertelenül és
                  sebesen fecsegett, egy kis csőrepedés érte, mint mindannyiszor, valahányszor
                  élményekre éhes vágyai friss táplálékot kaptak és elözönlötte Baltazárt ötletei és
                  érzései zavaros áradatával. Lázas fiatalember volt, aki lenézte a polgári
                  gondolkodás szabályait, amiket a haladás már régen félretaposott, mint az ócska
                  cipősarkot. Valami nagyszabású közművelődési mozgalmat szeretett volna
                  kezdeményezni, “a tűzoltózenekar határozott kiküszöbölésével”, amely felkarolta
                  volna a modern költészetet, gondoskodott volna az irodalomtanárok
                  sterilizálásáról, hogy a társadalom e közveszélyes elemektől végre-valahára
                  megszabaduljon, intézkedett volna a nők arányos elosztásáról és a ruházkodás terén
                  a teljes egyéni szabadságot biztosította volna. A nők arányos elosztásáról
                  részletesen kidolgozott alapszabályai voltak. E pontnál nem volt nehéz
                  megállapítani, egyéni érvényesülést célzó törekvések is kifejezésre jutottak.
                  Csermely fogalmazó, bár élete céljának a szerelmet tekintette, makacsul kívül
                  rekedt azon az ajtón, amely mögött az élet szeszélye a nőt és a szerelmet
                  osztogatta ki az igénylők között. Csikorgó téli estéken, sötét kapualjakban lobogó
                  szerelmi verseket szavalt egy-egy meghatott cselédlánynak, tavasszal állástalan
                  enyvgyári munkáslányokkal sétált a berekben, bolhaszín felöltője nyugtalanul
                  szárnyalt a fűzfák és bodzabokrok között, Adyt szavalta, a csillagokról, a
                  halálról, a csókról hadart valószínűtlen dolgokat, és amikor ügyetlen szája
                  áhítatos csókot akart lopni a vihogó nőre, faképnél hagyták, elrepültek mellőle.
                  Nem esett kétségbe. Nem volt érzéke a gúny iránt, nem tudta, mi az a
                  megszégyenülés. A fantáziája fáradhatatlanul csapongott tovább. Rendetlen külsejű
                  fiatalember volt, a hajából most is szalmaszálak állottak ki, de szemei a
                  megrepedt szemüveg mögött olthatatlan vágytól és lelkesedéstől hunyorogtak.
                  Baltazár volt az egyetlen barátja. Az újságíró nem tért ki előle az utcán, ha a
                  gallérját elfelejtette begombolni, vagy a haját levágatni. Nem értette őt egészen,
                  de megérezte benne a mindent megértő és megbocsátó barátot. Az újságíró cikkei
                  diadalmas önkívületbe hozták. Sejtette, hogy az örökké mozdulatlan, mosolygós arc
                  mögött valami más lakozik, mint a kisváros fűrészporbelű hetvenkedőiben. Valami,
                  amiről az újságíró sohasem beszélt, de ami kiserkedt, mint rubinpiros vér, a
                  bőrén, a hangján, kiröppent a szeméből, valami, ami csúfondárosan kiöltötte
                  belőle a nyelvét. Szerette Baltazárt, aki sohasem volt jó, sohasem volt rossz
                  hozzá, aki csak félmozdulatokkal adott kifejezést gondolatainak, akkor, amikor ő
                  vastag sugárban öntötte mondanivalóit...</p>
               <p>- Mondja - kérdezte most hirtelen -, tudja, hogy egy kis összegecskét kaptam? Most
                  derült ki, hogy az apámnak valami régi zálogjoga volt egy házon... Legyen a
                  vendégem... beszopjuk a zálogjogot... Egy örökséget egy színésznőéért... Nézze
                  csak... nézze, Pjotruska... micsoda mozdulatok...</p>
               <p>Az újságíró közömbösen nézte a zajos karaván közeledését. Az egyik fiatalember,
                  aki minden elképzelhető ok nélkül rákotkodácsolt a szembejövőkre és henye
                  mozgásával őt is majdnem feldöntötte, megállott előttük.</p>
               <p>- Hercegem, mi a véleménye e lovag kalapjáról? - fordult mély meghajlással a
                  komikus felé, az újságíró kalapjára mutatva.</p>
               <p>A herceg kettőt-hármat ketyegett kicsiny fejével és mókus módra mozgatta a
                  száját.</p>
               <p>- Köszöntsd, Fuszekli, e békés nyárspolgárt - hangzott méltóságteljesen a hercegi
                  parancs.</p>
               <p>- Üdv tehát e tisztes kalaposnak - tisztelgett a Fuszeklinek nevezett fiatal
                  suhanc, mire a karaván éljenzésbe tört ki. A körülállók nagyszerűnek találták a
                  bohémség tréfáját, és hangosan nevettek.</p>
               <p>Az újságíró elnézően követte őket a tekintetével. A suhanc foszló nadrágszárát
                  bánatosan lebegtette a kellemes őszi fuvalom, és első tekintetre a herceg sem
                  látszott nagy sikerekben dúslakodó művésznek. A külseje inkább rongyoskás volt,
                  mint hanyag. Egy végtelen hosszú, sovány figura, amely felül aránytalan kicsi
                  gombban nyert befejezést. Esetlenül hosszú karjain a kabát ujja majdnem a
                  könyökénél végződött, napszítta nadrágjából a sok használat a térd körül és az
                  ülepnél kikoptatta a hajdani sávokat.</p>
               <p>Az újságíró eltűnődve nézte az elragadtatástól szélesre lágyult arcokat, a libegő
                  zsebkendőket, a tovahúzó zajos karavánt, amely testi közelségével arra vadászott,
                  hogy áhítatra hangolja a város szenzációkban szegény publikumát, amely Csermely
                  módjára felsétált a főtérre, hogy szemtől szembe láthassa őket. Gyermekkori
                  lázálmok jutottak eszébe. A köralakú fabódé a sétatér végén, a titokzatos, azóta
                  összeomlott épület, amelynek szelelő ablakain vasárnap délutánonkint sikolyok
                  cikáztak ki, aztán tapsok lapos moraja következett, amely kereplők fahangjára
                  emlékeztetett. Nyargaló értelme sehogy sem találta meg a bejáratot a titokhoz,
                  amely ebben a feketére ázott, barátságtalan faházban lappangott. Aztán a későbbi
                  időkből, amikor vihogó katonák között a karzaton szorongott, egy nőre emlékezett,
                  aki egy sziklabörtön falához volt láncolva, amelyet a légvonat vitorlamód
                  felduzzasztott. A nő arcán halotti sápadtság ült, két meztelen karját magasba
                  dobta és egy férfi nevét sikoltotta. Hetekig csavargott a nő körül, követte a
                  piacra, ahol a művésznő retekre és hagymára alkudott. Nyomában volt, és bevárta,
                  amíg hóna alatt barna kenyérrúddal kifordult a péküzlet ajtaján. Boldoggá tette a
                  barna kenyér és a hagyma lefityegő szára, anélkül, hogy magyarázatát tudta volna
                  adni reményteljes érzéseinek. Évek múlva viszontlátta a színésznőt, és csalódva
                  állapította meg, hogy áhítatos borzongásait optikai tévedések okozták. Mert a
                  hősnő bizony kegyetlenül rossz színésznő volt, a festék alatt is meglátszott
                  negyvenöt évének kopársága. Kisded, provinciális örömei korán fejlődő kritikai
                  érzéke miatt így hamar elmúltak, és nem érezte többé élménynek, mint társai, ha a
                  felvonások közötti szünetekben véletlenül tüzet kért tőle az énekes bonviván.</p>
               <p>Este, amikor belépett az egyik kávéházba, ahová hetenkint egyszer eljárt külföldi
                  képeslapokat olvasni, a fogalmazó már ott hadonászott a bolthajtásos, füstös
                  helyiség végében két hosszúnyakú borospalackkal. Tántorogva, ölelésre tárt
                  karokkal állotta útját az újságírónak.</p>
               <p>- Jöjjön, hazám mellőzött novellistája... hoháháhú... látja ott azt a két óriási
                  kalapot?... Az alatt vannak... Két istennő... Jöjjön, Pjotruska, pakolja meg őket
                  a költségemre... Tisztelje meg őket a kézfogásával... Négy, azaz négy vacsorát
                  ettek meg fejenkint...</p>
               <p>Lehullott az egyik székre, beleverte a fejét az asztal márványlapjába, és röhögni
                  kezdett.</p>
               <p>- Ohohohó... szíveskedjék, galambocskám, megpakolni őket egy kicsit... Elöl... a
                  mellbőségnél mintha némi leereszkedést tanúsítanának... azt mondják... ha
                  kebellabdacsot szednének... ismét kidudorodnának... Azt mondom, galambocskám,
                  kutyából nem lesz szalonna... de én azért rendeltem nekik kebellabdacsokat a
                  pincérnél... imádom a művészetet...</p>
               <p>Az egyik asztalon gyertyák égtek; az asztal tele volt rakva mindenféle tányérral,
                  borospalackokkal, és a két nő vihogva falatozott a különböző tartalmú
                  tányérokból. A fogalmazó megragadta az újságíró karját, és forró, rekedt hangon
                  suttogta a fülébe:</p>
               <p>- Köpjön le engem, Pjotruska... Nagyot köpjön rám... A pénzt haza kellett volna
                  adnom, nem volt az enyém... és elvertem ezzel a két ragyogó tündérnővel... jöjjön
                  barátom... felezzük meg őket... az egyiket magának adom...</p>
               <p>A sarokba tántorgott, és elkapta az egyik nő karját. Az újságíró hidegen intett
                  neki.</p>
               <p>- Hagyja, Csermely a hölgyeket. Ők maga nélkül is jól fogják magukat érezni...
                  Jöjjön, hazakísérem.</p>
               <p>Megfogta a fogalmazót, és a kijárat felé vezette. Az ajtó előtt Zizevszkyvel
                  találkoztak, aki egy kisebb férfitársaság élén merev, nyugalmas mozdulattal
                  belökte a kávéház ajtaját. A fogalmazó kijózanodva, riadtan húzta be a fejét. Félt
                  ettől az embertől. Sárga arcáról szüntelen kajánság fenyegetett. Gyakran
                  megtörtént, hogy Zizevszky hajnal felé egy-egy állatias, vandál borozás után
                  felkényszerítette őt a ruhafogas tetejére, hogy a részeg társaság hahotája közben
                  néhány borsos malacságot szavaljon. Cserébe tojást vagy virslit fizetett neki és
                  olykor egy-egy pohár bort is a nyakába öntött. Most két ujja hegyével
                  felcsippentette a fogalmazó kicsüngő ingujját, és visszahúzta őt a kávéházba.</p>
               <p>- Lássuk hát a művésznőket - adta ki a rendeletet.</p>
               <p>Az újságíró belenézett a lovag arcába, lassan feltolta a szemöldökét, száját
                  elhúzta, és egészségesen, jóízűen belevigyorgott a szemeibe. Aztán kilépett a
                  kávéház elé. Künn eső esett, erre befordult a szálloda udvarára, és megállott a
                  széles eresz alatt. A nyitott kocsiszínben elhullatott trágyafoltok között
                  kopott, öblöshasú omnibusz állott. A bakján egy remegő kicsi korcskutya vinnyogva
                  meredt a konyha ablakára. Az ablakon karmanádlik és párolt káposzta édes gőze
                  bodrozódott ki az udvarra, amelyet néhány piszkos villanykörte ajándékozott meg
                  valami derengő világossággal. A kutya vékony, kiéhezett testében neuraszténiás
                  vágyak ketyegtek, és ettől, mintha óramű billegetné, ütemesen emelgette a
                  hátulját.</p>
               <p>Az újságíró lába alatt tócsává gyűlt az esővíz, hogy bőrig ne ázzon, a színházi
                  előcsarnok ajtajáig húzódott. A csarnokban, egy koporsó alakú hosszúkás
                  helyiségben horpadt csilláron, amely gyertyafényes időkben ragyogásaival a
                  nagytermet kápráztatta, magányos villanykörte égett, szendergő lángját hosszú
                  üzleti pultra hullatva... A pult egyik végén, amely színházi pénztárul szolgált,
                  színlapok és színházjegyek tarkálltak, mellettük piszkos bádogdoboz várta a
                  bevételt. A pult másik végén gyászruhás, lefátyolozott női alak foglalt helyet. A
                  fátyolt fejének egy kurta, kemény mozdulatával néha hátravetette, s olyankor
                  kifehérlett a ruha sötét foltjából hegyes, szinte gyermekesen fiatal könyöke. A
                  pult előtt robbanva, furcsa bakugrással a titkár hadonászott tova. Zsíros alakját
                  bekapta a csarnok sötét mélye, hogy egy pillanat múlva újra felkérőddze. Hangos
                  indulat kergette a tömzsi emberkét, kurta kolbászujjait, az újságíró
                  csodálkozására minduntalan meglobogtatta a levegőben, és erőltetett gégehangon
                  ismételte néhányszor.</p>
               <p>- Tralala, kedvesem... tralala.</p>
               <p>Aztán hirtelen megállott a gyászruhás nő előtt.</p>
               <p>- Meg kell szoknia ezt a petefészket, kedvesem - jelentette ki dallamosan. -
                  Fürdőszobás lakást ígértem? Igen, aranyos művésznő, igen. De mit csináljak:
                  elfelejtették felépíteni.</p>
               <p>- Építsen egyet - szólalt meg a nő, és meghimbálta a lábát.</p>
               <p>A titkár újra nekirugaszkodott a csarnok végének. Építeni? Ne mondjon ilyet a
                  művésznő. A művésznő olyan tréfás, még olyan fiatal. Mindössze alig van több...
                  huszonkettő? Eltalálta?</p>
               <p>A színésznő fiatalságát meghazudtoló hidegvérrel lendítette meg újra a lábát. Nem
                  erről van szó. Fürdőszobás lakást ígértek neki, és egy hentesnél szállásolták el,
                  egy mestergerendás szobában. Ő szereti a romantikát, de ez egy kis túlzás. Az
                  ablak alatt virágfüzér módjára összefűzött marhahólyagok sütkéreznek a napon.
                  Ezek nem voltak benne a szerződésben.</p>
               <p>A titkár magasra emelte szivarját, és megfontoltan percegtette le róla a hamut. Mi
                  az a pár marhahólyag? Édes istenem...</p>
               <p>A csarnok homályos végéből nyújtózkodva egy sovány figura lépett elő. Legédesebb
                  álmát aludta az egyik ócska, kidobott biliárdasztalon. A vita hangjára felébredt.
                  A titkárhoz sompolygott, és szótlanul kinyújtotta a kezét.</p>
               <p>- Mi az, Fuszekli - förmedt rá a titkár -, kilenckor kezdünk és maga még itt
                  vakaródzik?</p>
               <p>Fuszekli válaszra sem méltatta. Tenyerét most a fiatal színésznő felé
                  nyújtotta.</p>
               <p>- Kérem - mondta a színésznő felháborodva -, próba alatt kilopta a tárcámból a
                  cigarettáimat.</p>
               <p>De csak azért, tiszteletreméltó kolléganőm, hogy társulatunk ragadozó hajlamú
                  nyúlványai ne essenek kísértésbe... - A titkárhoz fordult: - Titoknok úr! A
                  társulat egyik hölgytagja ma délután egy női orvosspecialista iránt tájékozódott.
                  Nem tudna neki ajánlani egyet? A fogát akarja ugyanis betömetni...</p>
               <p>A titkár megállott, és egész testében rezegni kezdett. Hangtalanul, bevezetés
                  nélkül nevetett, s csak hasának és gömbölyű vállának ritmikus mozgása árulta el,
                  hogy a duzzadt gömb belsejében dinamikus erők működnek. - A fogát akarja
                  plombáltatni? Ez jó. Nagyon jó... Ki volt az?</p>
               <p>Fuszekli nem felelt. Megvetően végignézett a társaságon, és besietett az öltözőbe.
                  A színésznő haragosan emelte fel a fejét.</p>
               <p>- Ez undorító, kedves titkár úr... Kifizeti az egyhavi gázsimat és szobát nyittat
                  nekem a szállodában!... Maga engem félrevezetett.</p>
               <p>A titkár megvakarta a fejét.</p>
               <p>- Igenis, drága művésznő. Nyugodt lehet, a gázsiját megkapja. A többinek ugyan még
                  a múlt havi fizetést sem adtam ki, de a kisasszony megkapja. A szobáról is
                  gondoskodni fognak. Nincs szó itt félrevezetésről, ez egy elsőrendű vidéki
                  társulat, amely hallatlan népszerűségnek örvend az egész kerületben. A
                  kisasszonynak nincs oka nyugtalankodásra, itt meg fogják becsülni a művészetét. Az
                  eső ugyan elmosta egy kicsit a megnyitó előadás vérmes reményeit, de a kisasszony
                  nyugodt lehet, hogy lesz itt közönség rogyásig, csak álljon el az eső. A
                  legkitűnőbb állomás az egész kontinensen, kedvező időjárás esetén a pénztár előtt
                  rendőri készültség tartja fenn a rendet. Ó, itt imádják a színművészetet, csak
                  álljon el az eső. A színpártolás óriási arányokat szokott ölteni, van itt például
                  egy bizonyos Dr. Rogárics, ügyvéd, a legkitűnőbb kriminalista az egész városban.
                  Előadás után autón viszi haza a művésznőket vacsorára... Pezsgő, veresbor,
                  malactokány, vadhús, ázalékok, szivarok, likőrök - a vacsora minden műsorpontja
                  után megállott, diadalmasan ránézett a fiatal színésznőre, aztán halkan, mintha
                  csókot lehelne a levegőbe, csettintett egyet a szájával -, rákok... egyszer
                  rákokkal kínálta meg a társulatot. A hölgytagok nem tudták megenni, hát betették a
                  retiküljükbe... A legjelesebb kriminalista, kolosszális sok ital van a pincéjében,
                  és ha jutalomjáték van, tízkoronás galacsinokat fricskáz fel a színpadra. Kis
                  golyóvá gyűri a pénzt és úgy fricskázza fel a színpadra.</p>
               <p>- Úgy? - kérdezte a fiatal nő kurtán és rejtélyesen.</p>
               <p>A titkár belemelegedett a társulat rózsás jövőjének ecsetelésébe. A hangja
                  bizalmasabb lett, néhányszor bíztatóan hunyorított a színésznőre. Ó, ez itt kitűnő
                  állomás. Itt van például lovag Zizevszky. Valóságos lovag, majdnem báró... Lelkes
                  pártfogója a művészetnek... Tavaly, mikor itt voltak, a szubrettnek volt a
                  barátja... A primadonnával ugyanis... egy kicsit balul ütött ki a dolog. A
                  primadonnának volt egy földbirtokosa, aki minden héten egyszer lejött hozzá
                  Szolnokról... A lovag meghívta a társaságot. A primadonna is elment, cigányzene is
                  volt... Hajnal felé a lovag ajánlatot tett a primadonnának, hogy fáradjon át vele
                  a szomszéd szobába, ahol egy illatosan megvetett ágy várta a mulatság
                  betetőzését... Jó, szólt a primadonna, de kikötöm, hogy a villanyt nem szabad
                  felgyújtani... Aztán volt ott egy cigányasszony, aki a nagybőgőt cipelte a
                  zenészek után... azt befektette a primadonna az ágyba, ő maga pedig a hátsó ajtón
                  kereket oldott... Képzelheti a lovagot. Újjé... milyen savanyú pofákat
                  vághatott... Nagyon kedélyes városka ez... Pest az más, de ez sem kismiska... Itt
                  jól fogja magát érezni, kisasszony... ha maga is akarja...</p>
               <p>Várakozóan nézett a fiatal hölgyre. Az pedig megbillentette a lábát. Szép, karcsú
                  lába kifejező mozdulattal lendült egyet.</p>
               <p>- Nem érdekel sem az ázalékja, sem a lovagja, kedves titkár úr. Nem bánom, ha
                  bogot köt a zsebkendőjére, hogy el ne felejtse... Fizesse ki most a gázsimat,
                  aztán gondoskodjék a lakásról... Dél óta semmit sem ettem...</p>
               <p>A kis tömzsi ember nyájas arccal emelt ki a zsebéből egy ezüst ötkoronást,
                  elöl-hátul gondosan megnézte, aztán a színésznő felé nyújtotta. De a keze irányt
                  tévesztett, és rásimult a nő mellére. Orrlikai még ki sem tágulhattak az érintés
                  meleg kéjétől, amikor orrát kemény, sebes ütés érte. Erőteljes koppanás volt,
                  amely a nő kezében lévő masszív ezüst tárcától származott.</p>
               <p>- Csirkefogó - mondta a nő magához térve elképedéséből. Leszállt a pultról, és
                  felháborodva nézett végig a tömzsi emberen. - Nyomorult.</p>
               <p>A titkár kövér ujjaiban a rugalmas, üde női mell érintése úgy látszik csökönyös
                  nosztalgiát bizsergetett meg, mert gurulni hagyta az ötkoronást, és tenyerét
                  szemtelen alázattal emelte újra a nő keblének. Ezúttal nem adatott meg neki, hogy
                  vágyai céljához jusson, mert az orrára két tüneményes gyors ütés csapott le,
                  amitől kiszöktek a könnyei. Az ellenséges fogadtatás sürgős hátrálásra
                  kényszerítette.</p>
               <p>Az újságíró ekkor benyitott a csarnokba. Nagy gonddal lerázta ázott kalapját, és
                  barátságos mosollyal fordult a jelenlevőkhöz.</p>
               <p>- Szabadna kérdenem, próbát tartanak?</p>
            </div>
            <div type="chapter">
               <head>IV</head>
               <p>A titkár, aki a pult túlsó végéig hátrált, sajgó orrát tapogatva, mérgesen
                  kandikált a jövevényre.</p>
               <p>- Ó, maga az, tisztelt szerkesztő úr? - Elszélesedett a képe és húsos kezét nagy
                  zajjal tolta az újságíró felé. - Ohó... Ohó... meg sem ismertem így elázva... Mit
                  szól a társulathoz, tisztelt szerkesztő úr?... Kontinentális erők, elsőrendű
                  anyag... Nem is beszélve a drámai hősnőnkről... hírből ismernie kell... Ilyen
                  abszolút valamit itt még nem pipáltak... Megengedi, művésznő?</p>
               <p>Bemutatta a szerkesztőt, és a nevéhez lírizálva ragasztott néhány dagályos jelzőt.
                  A fiatalember ügyet sem vetett rá. Megemelte a kalapját.</p>
               <p>- Veresy Ilona, a Vígszínház volt tagja?</p>
               <p>A színésznő még minden porcikájában remegett. A kérdés, különösen volt tagságának
                  emlegetése felbőszítette.</p>
               <p>- Eltalálta - vetette oda élesen.</p>
               <p>Baltazárnak eszébe jutott, hogy a fiatal színésznő apja, aki ismert nevű festő
                  volt, az elmúlt héten vasúti szerencsétlenségnek esett áldozatul. Illendőnek
                  ítélte résztvevően megemlékezni az elhunytról.</p>
               <p>- Nagy tisztelője voltam az édesatyjának - mondta, és meghajtotta a fejét.</p>
               <p>A nő vibrálva fordult feléje. Meglengette a gyöngysorát.</p>
               <p>- És azt akarja mondani, hogy nekem is nagy tisztelőm lesz, ugyebár?</p>
               <p>- Lehet - hagyta helyben a fiatalember.</p>
               <p>- Ó, tehát még nem is bizonyos?</p>
               <p>- Attól függ, művésznő. Még nem volt szerencsém látni.</p>
               <p>A színésznő felvetette arcáról a fátylat, és megmutatta sápadt, megvető arcát. A
                  fiatalember meghajtotta magát és nyugodtan mondta:</p>
               <p>- Nem így értettem kisasszony. Még nem láttam játszani.</p>
               <p>A színésznő most szembefordult vele. Baltazár szinte hallotta gondolatait, amint a
                  szemén át részletező, gúnyos kíváncsisággal végigjárnak a külsején. Angol bajusz,
                  határozatlan, kicsit nyerges orr, dióbarna szemek... Semmi... A tömegbe süppedt
                  lények rút egyformasága, rútság nélkül, minden különösebb ismertetőjel nélkül. A
                  kitűnő tollú szerkesztőnek rosszul szerkesztették az arcát... Kisváros...
                  kisváros, ahol az emberek a maguk nagyságát nem a sarkuktól, hanem a tenger
                  szintjétől mérik... Olyanok, mint az itteni falragaszok a sóáruda falán: tudtára
                  adatik a nagyérdemű közönségnek, hogy a Durákban ma nagyszabású disznótor
                  tartatik, kocsonyával, éjféli tombolával és színikritikával. Rajta van az arcon a
                  vidék minden kétértelmű, homályos pislogása, hangos kultúrálatlansága és
                  disznótoros derűje.</p>
               <p>A színésznő most cigarettára gyújtott, fogait ráharapta a cigaretta szárára,
                  felhúzta a felső ajkát, megmutatta hideg, villogó fogait, és az égő gyufát a
                  fiatalember lábai elé dobta, majdnem a cipőjére. Nyugodt volt már. Mosolygott.</p>
               <p>- Tehát maga a színikritikus. És mi a polgári foglalkozása?</p>
               <p>- Szemlélődöm, kisasszony.</p>
               <p>- Mit csinál?</p>
               <p>- Szemlélődöm - ismételte az újságíró szelíden.</p>
               <p>- Ó - nézett rá a fiatal nő tájékozatlanul. - Nem lehet túlságosan jövedelmező
                  foglalkozás - jegyezte meg aztán ajkbiggyesztve.</p>
               <p>Gyönge kis válasz volt. Ezt mintha maga is érezte volna. Abban a “szemlélődés”-ben
                  volt valami arcátlanság, ami határozottabb, fölényesebb visszautasítást tett volna
                  szükségessé.</p>
               <p>A titkár észrevette a közelgő vihart. Közben néhány jegyet adott el. Most sietve
                  otthagyta a pultot és közbelépett.</p>
               <p>- A művésznő ma hátrányosan van hangolva a hosszú utazástól - jegyezte meg
                  nyájasan. - Egyenesen Pestről érkezett. Látta a fényképét az Érdekes Újságban?...
                  Európa legjobb Sasfiókja... - Hullámos mozdulatot kanyarított a levegőbe, mintha a
                  nő szobrát mintázná. - Micsoda finomságok... Micsoda nüánszok, kérem
                  tisztelettel... Kolosszális... Írja meg, szerkesztő úr, hogy a Vígben volt... De
                  mi az, hogy volt?... Két évig volt a Vígben... Faképnél hagyta őket... Érti?
                  Faképnél hagyta őket, szeszélyből. Nem kolosszális?</p>
               <p>A fiatalember elismerőleg bólintott. A szeszély a nagy művésznők erénye.</p>
               <p>Lehetett valami a bólintásában, kikuncoghatott valami a bókja banalitásából, ami
                  felborzolta a fiatal nő türelmét. A következő pillanatban ugyanis meleg
                  parfümillat csapott az orrába, amely elvegyült a színésznő felhevült, remegő
                  lélegzetével. Arasznyi közelben maga előtt látta az elkeményedett, piros szájat,
                  az örvénylő mélyű szemeket, a felindult, lányos arcot, amely haragosan virította
                  feléje minden forró szépségét. Jó félpercig tartott ez a néma szembenállás.</p>
               <p>Nem csúnya - gondolta Baltazár.</p>
               <p>- Mondja, barátom - szólalt meg a nő, gőgösen felemelve a fejét…</p>
               <p>(A barátom szóra az újságíró arcán halvány mosoly cikkant át. A szemöldöke alig
                  észrevehetően megmozdult: nyugtázta és derűsen zsebrevágta a vérig sértő
                  szándékot.)</p>
               <p>- Mondja, barátom... hány példányban jelenik meg az a bizonyos sajtóorgánum?</p>
               <p>- Negyvenkettőben, kisasszony...</p>
               <p>- Mennyiben? - kérdezte a színésznő, és nevetni készült. De a fiatalember arca
                  megállította.</p>
               <p>- Egy tévedést kell helyreigazítanom, kisasszony. A színikritikát nem én írom. Ezt
                  a művészi feladatot a főjegyző vállalta magára.</p>
               <p>A nő most tehetetlenül nézett rá. Aztán hirtelen elfordult tőle, és az ajtóhoz
                  lépett.</p>
               <p>- Nem tartóztatom - mondta kurtán.</p>
               <p>Az idő kilenc óra felé közeledett, és a színház lassankint megtelt közönséggel.
                  Baltazár az egyik hátsó széksorban foglalt helyet. Az előadás hosszas készülődés
                  után végre kezdetét vette. Operettet adtak, az újságíró szórakozottan nézte a
                  színlapot, de a darabból nem sokat értett meg. Egy kandúr képű suhanc - ő volt az
                  a Fuszeklinek nevezett fiatalember - zörgő karddal, hatalmas csizmában botorkált a
                  színpadon. Majdnem elmerült a csizmáiban, pedig azt szerette volna megjátszani,
                  hogy a gondolataiban merült el. Kisvártatva aztán kirántotta a kardját és énekelni
                  kezdett. Hátulról újabb csizmák közeledtek, bajuszuk elferdült az orruk alatt, és
                  leszúrták az éneklő csizmát. A lazán összetákolt színpadocska nagyokat reccsent,
                  oldalfalai elferdültek és himbálózni kezdtek. Fuszekli, aki a darabban
                  gyilkosságnak esett áldozatul, óvatosan leejtette magát a padlóra. Egyik lába
                  helyszűke miatt leesett a színpadról és behorpasztott egy kalapot, amelyet gazdája
                  egy szék támlájára akasztott. A közelben ülők hangosan mulattak a jeleneten, de
                  hátul türelmetlen pisszegés támadt. A rendőrkapitány, aki a nagydobra könyökölve,
                  egész előadás alatt figyelemre sem méltatta s színpadot, lenéző, szenvtelen arccal
                  szívta kialudt szivarját, a pisszegésre felemelte fényes golyóbis fejét, és
                  puffadt zsírpárnák mögé süllyedt szemével nyugtalanítóan nézett a hátsó sorok
                  felé. Alig mozduló, lebocsátott szemhéjával olyan volt, mint egy figyelő,
                  álmosszemű öreg varangy. Mellette ült a főjegyző kényelmesen elnyúlva, messzire
                  kirúgott lábszárakkal, szőkén, jól fésülve, csinos arcának, szálas alakjának
                  minden tetszetős hatását arra a pillanatra igyekezvén koncentrálni, amikor a
                  primadonna kilép a színpadra. Erre várakozott a színpadot körülülő másik négy-öt
                  férfi is. Közöttük volt Zizevszky is, hátat fordítva a színpadnak. Sima, élesre
                  lapult nagy fülkagylói fénylettek, hasadt alsóajka szélesen buggyant elő kicsi
                  álla fölé. Pecsétgyűrűs hosszú ujja a selyemnyakkendőjébe tűzött gyöngyszemmel
                  játszadozott. Alul volt még a negyvenen, de szőrtelen sárga arcának merev vonásai,
                  csömört színlelő lenyúló szája, mozdulatlansága e pillanatban öreg ruénak
                  mutatták. Térdén fehér glaszékesztyű feküdt, élesre vasalt kurta nadrágszára
                  elegáns bokavédőben folytatódott. Mint a rendőrkapitány, ő sem méltatta
                  megtekintésre a színpadot, de elunván háta mögött a csizmák egyhangú dobogását,
                  címeres gyűrűjével megkopogtatta az egyik kottaállványt és nyafogva szólott hátra
                  a színpadra.</p>
               <p>- Elég volt már. Váláki más jöjjön...</p>
               <p>Nevetés támadt. Az újságíró szeme egy fiatal leányarcon akadt meg.</p>
               <p>- Kléber Ilona...</p>
               <p>Szőke, gyermekes, szelíd, kissé sápadt arc. Kipirulva, édes mosolygással állott
                  föl és engedte át a derekát, amikor Baltazár a tűzoltóbálon felkérte. És hogy
                  megriadt az arca, amikor anyja lefejtette a derekáról az újságíró karját és
                  kézenfogva visszavezette a helyére.</p>
               <p>Baltazár most sokáig nézte. Érdekes, gondolta, Veresy Ilonához hasonlít. Észre sem
                  vette, a színpadról elkotródtak az éneklő csizmák és belibegett a színre egy
                  kurtaruhás, teltcombú nő.</p>
               <p>A színpadot trapézalakban körülülő zsüritagok a rendőrfőnök kivételével
                  összeverték a tenyerüket. A közönség követte példájukat és a primadonna kacérul
                  ugrándozott a tapsviharban. Az újságíró szórakozottan nézett maga elé. Egy
                  novellatéma zsongott benne tegnap óta. Elhatározta, hogy nem várja be a második
                  felvonást, hazamegy és megírja a novelláját. Nem lesz holmi békés nyekergés, kis
                  csónakázás a fantázia poshadt, békalencsés taván, tárca, fesledező kis
                  beszélybimbó. Nem. Maga körül pillantott: de ki fogja őt megérteni? Zizevszky? A
                  főjegyző? A varangybéka?</p>
               <p>...A felvonás végén az előcsarnokban magához intette őt a főjegyző.</p>
               <p>- Tudom - bólintott a fejével -, a színikritikát ön fogja írni.</p>
               <p>- Honnan tudja, hogy ezt akartam mondani? - csodálkozott a főjegyző.</p>
               <p>- Nem volt nehéz eltalálni. Különben... közöltem már a drámai hősnővel is.</p>
               <p>A másik elégedetten mosolygott. Hivatali méltóságával nem fért össze, hogy az
                  újságírót különös megbecsülésben részesítse, de titokban nem tagadott meg tőle
                  egy-egy nagylelkű kézfogást. Hasznát lehetett venni néha a fickónak, nem volt
                  éppen ostoba. Aztán valami hallgatólagos megállapodás cinkostársakká is tette
                  őket. Például a polgármester-kérdésben. Az újságíró kitűnően értett hozzá, hogy a
                  polgármestert megbosszantsa és a maga könnyed és ártatlan módján nevetségessé
                  tegye. Itt van azonkívül a színikritika és egy csomó más kérdés is. Főjegyzői
                  elfoglaltsága miatt nem ért rá cikkeiben, amiben a lap számára ír, minden
                  jelentéktelen kis ékezetet felrakni, vegyelemzésekbe bocsátkozni annak
                  megállapítása iránt, hogy ikes, vagy iktelen ragozású-e az ige, amely a
                  kezeügyébe téved. Az ember sebtében feldönti néha a mondatok értelmét, adós marad
                  itt-ott egy állítmánnyal, kétszer is leírja az alanyt, és nagy sietségében
                  elpotyogtat olyasmit, amire azt szokták mondani, hogy se füle, se farka. Mindezt
                  azért, mert hivatali elfoglaltsága gátolja abban, hogy mondatait azzal a túlzott
                  gondossággal állítsa össze, amely az idővel bőven rendelkező firkászok sajátja. A
                  hazafias kitörések érces harangkongása körül is zavarok támadnak néha, az érces
                  kongás veszedelmesen emlékeztet néha repedt fazekak zajára. Az újságíró ráér, nem
                  kerül fáradságába felrakni a hiányzó ékezeteket s szükség estén átpingálni kicsit
                  az egész írásművet. De néha haragszik rá. Az újságíró néha elkövette azt a
                  hanyagságot, hogy a kézirat dudváit elfelejtette kiirtani, ami némileg ártalmára
                  volt a cikk értékes gondolatmenetének. Legutóbb is azt a hatalmas támadást,
                  amelyet “Egy hazafias tűzoltó” inkognitójában intézett a polgármester ellen,
                  minden gyomlálás nélkül adta nyomdába. Hogy Baltazár a drámai hősnőnek is jelezte
                  már az ő színikritikáit, ezt szolgálatkész cselekedetnek minősítette.</p>
               <p>- Sétáljon el a polgármester háza elé - hunyorított neki jelentőségteljesen -, és
                  nézze meg, mi történik ottan. A vén szamár a város költségén kiaszfaltoztatta a
                  kocsiutat is, hogy nyugodtan alhasson.</p>
               <p>Zizevszky, aki már értesült az újságíró és a drámai hősnő ismeretségéről,
                  hitetlenkedve közeledett. - Miről diskurálták olyán sokáig? - kérdezte az
                  újságírótól.</p>
               <p>- Úgy találja, hogy sokáig diskuráltunk?</p>
               <p>Zizevszky úgy tett, mintha nem hallaná.</p>
               <p>- Kérlek szépen - fordult a főjegyzőhöz -, ez á Veresy távásszál Pesten
                  mellbelőtte magát egy báróért, akivel szegről-végről átyáfiák vágyunk.</p>
               <p>Az újságíró felvette a kabátját és kilépett az udvarra. Emlékezett rá, Pesten
                  néhány hónap előtt, egy reggel vértócsában, eszméletlenül találtak egy fiatal
                  színésznőt a lakásán. Akkor napokig írtak a lapok a nagy szenzációról...</p>
               <p>Tehát ő volt az?</p>
               <p>A szín felől, ahol az ócska omnibusz állott, Csermely tántorgott feléje,
                  csuromvizesen, szemüveg nélkül, rövidlátón tévelyegve. A kezében valami
                  ajtókilincset szorongatott. Boldogan kapaszkodott meg az újságíróban...</p>
               <p>- Galambocskám... nem látta valahol a szemüvegemet?</p>
               <p>A szemüveg ott lógott a kabátja egy gombján. Baltazár leakasztotta és a kezébe
                  nyomta.</p>
               <p>- Meghálálom, Pjotruska... jöjjön csak... Ott vannak abban az udvari szobában...
                  csipsz... rájuk zártam az ajtót... nehogy valaki ellopja őket... A pincérrel
                  szobát nyittattam nekik... jöjjön, galambocskám, válasszon egyet magának... ó, ha
                  tudná, barátom... milyen feneketlenül boldog vagyok...</p>
               <p>Nekilódult a színben álló omnibusznak, a kilincset, amelyet a kezében tartott,
                  visszaillesztette a helyére, ami jó néhány percnyi munkát igényelt, aztán
                  felnyitotta az ajtót.</p>
               <p>- Az egyik művésznő szíveskedjék kihurcolkodni a szobából - kiáltotta be az ajtón.
                  - Válasszon, hazám félreismert novellistája... válasszon...</p>
               <p>Az újságíró egy pillantást vetett a kocsi belsejébe. A két nő egymásba gabalyodva,
                  kusza, színes rongycsomók módjára feküdt a kocsi keskeny padlóján. A fogalmazó
                  megpróbálta életre kelteni őket. Részegek voltak, az egyik barátságtalanul rúgott
                  Csermely felé.</p>
               <p>Baltazár megfordult és a kapu felé tartott. Az eső csurgott, az udvart mély
                  víztócsák borították. A kapu aljában egy sötét alak állott. A színésznő volt.
                  Valakit kocsiért küldött, de úgy látszik, az illető megfeledkezett róla.</p>
               <p>- Kérem - szólalt meg, Baltazárt a homályos kapualjban meg sem ismerve -, nem
                  lenne szíves valami kocsit keríteni nekem?</p>
               <p>Az újságíró készségesen vállalkozott rá. Elsietett, de hasztalan szaladgált a
                  csurgó esőben, kocsit nem talált. Ehelyett terebélyes esernyőt szerzett
                  valahonnan, azt kínálta fel a türelmetlenül várakozó színésznőnek.</p>
               <p>- Az út egy kissé barátságtalan lesz, művésznő - mondta udvariasan. - Terhére
                  lenne, ha elkísérném?</p>
               <p>Veresy Ilona most ismerte meg. Az arcát a feltűrt gallér és a letűrt kalap
                  árnyékában nem láthatta, csak a hangja kötekedő muzsikája árulta el, hogy ismét
                  azzal a kellemetlen fiatalemberrel áll szemben, aki az előcsarnokban indulatba
                  hozta.</p>
               <p>A gyér lámpavilág alatt elszántan, kihívó daccal nézett az arcába.</p>
               <p>- Kísérjen - felelte kurtán.</p>
            </div>
            <div type="chapter">
               <head>V</head>
               <p>Óvatosan keltek át az aszfalt hidegen villanó kátyúin. A sarkon egy ködös
                  vendéglőből zeneautomata hangjai szűrődtek ki, az ajtó kicsapódott és néhány
                  fiatalember botorkált le a lépcsőn. A kihasadó lámpavilágnál meglátták az
                  újságírót, mire az egyik elfüttyentette magát, felpattintotta öngyújtóját és
                  utánuk világított.</p>
               <p>- Hop-hop... oda nézzetek - rikította el magát csodálkozva -, komondor legyek, ha
                  ez nem Petőfi... Nője van Petőfi úrnak... Halló, Baltazár... jó mulatást...</p>
               <p>Az újságíró keze egy pillanatig összeszorult az esernyő nyelén. Aztán, anélkül,
                  hogy ügyet vetett volna a rikoltó alakokra, nyugodtan lépegetett tovább a
                  gyászruhás fiatal nő mellett, vigyázva arra, hogy túl közel ne tévedjen hozzá az
                  ernyő alatt. A lámpa tovasikló világánál elfogta a pillantását.</p>
               <p>- Magát Baltazárnak hívják? - kérdezte a színésznő, megtörve a hosszú csendet.</p>
               <p>Az újságíró felelt, aztán újra csend állott be. A lábuk alatt cuppogott az esőlé.
                  Lejtős utcába értek, amelyben már csak egy-két petróleumlámpa pislogott. A síkos
                  úttesten lomha, sötét foltok imbolyogtak keresztül. Az egyik kerítésről kutya
                  vetette magát a lábaik elé, lucskos bundáját végigkente rajtuk és vastag
                  ugatással iramodott be egy kerítésen az udvarra. A színésznő megremegve kapott az
                  újságíró karja után.</p>
               <p>- Kapaszkodjék belém, művésznő - ajánlotta Baltazár barátságosan. - Egész
                  otthonosan, kisasszony... Nem fogom félreérteni.</p>
               <p>Veresy Ilona a fiatalember karjába fűzte a kezét. Az a “Nem fogom félreérteni”
                  mintha fölösleges megjegyzés lett volna. Nem felelt neki semmit, némán lépegetett
                  tovább. Világossághoz érve, végignézett összemaszatolt ruháján és sáros
                  félcipőjén. - Semmi - legyintett az újságíró vigasztalóan - kisváros... éjféli
                  kaland... Az ember cipője belemerül a kátyúba, mire észrevette, hopp, benneragadt
                  a sarka... Jó, ha csak a sarkát hagyja ott az ember, néha az egész útravalója is
                  ott reked. Az akarata, vágyai, biztossága... Van, aki nagyobb kátyúba lép. Még a
                  hangja frissesége és mozdulatainak kecsessége is odavész. Úgy mászik ki belőle,
                  mint sóval terhelt szamár a patakból: sótlanul, üresen, céltalanul...</p>
               <p>- Nem vette észre, milyen lúdtalpasok a kisvárosi emberek?</p>
               <p>A nő megrázta a fejét. Még nem volt vidéken.</p>
               <p>Az újságíró tovább fecsegett.</p>
               <p>- Itt van például az én cipőm. Kegyed látta az én cipőmet... kérem, nincs abban
                  semmi, hogy alaposan szemügyre vette őket. Én nem csinálok titkot belőle, az én
                  cipőmnek alaposan befellegzett... de bocsánatot kérek, kisasszony, szórakoztatja
                  magát az én locsogásom?</p>
               <p>A színésznő megmozdította kissé a vállát.</p>
               <p>- Miattam locsoghat.</p>
               <p>Az újságíró nem jött zavarba, tovább locsogott. A cipőjét kezdte magyarázni. Az
                  ember kidülleszti mellkasát és útnak ered... hová indul az ember, ha fiatal és
                  teletömte a fejét mindenféle megváltó gondolattal? Elindul világot váltani. Ő
                  olyan domborúnak érezte a mellkasát, mint egy atléta, olyan nagyokat és
                  gyönyörűket tudott lélegzeni... Hát mendegélt és vidáman lengette a tarisznyáját.
                  A megváltás útirányával még nem volt egészen tisztában, de valami homályos ösztön
                  azt súgta neki, hogy egy fővárosi szerkesztőség felé kell beállítania az
                  iránytűjét. Ahogy lépegetett kifelé a városból, csak jön egy rendőr és azt mondja,
                  hogy hajja tisztelt Petőfi úr, ne igen lengesse itt a tudományát, mert itt
                  mindenfajta lengetés szigorúan tilos. Pödörgette a bajuszát és szemével erősen
                  matatott a tarisznyájában, amiben a hamubasült pogácsáját tartotta, mintha lopott
                  holmit dugdosna benne. Engedelmes tisztelője lévén a hatalomnak - mert nézete
                  szerint a hatalmat tisztelni kell -, úgy tett, ahogy a rendőr mondta, nemigen
                  lengetett tovább. Folytatta útját, bár egy kicsit már meglappadt jókedvvel. Aztán
                  jön a másik rendőr, és azt mondja, hogy ne vegyen akkora lélegzetet, mert az nem
                  jár neki, akkora lélegzet. Kérdi tőle, kinek a parancsára, azt mondja a rendőr, a
                  főorvos úr parancsára, meg a rendőrkapitány parancsára, mivel ez közlekedési
                  kihágás, a kapitány úr sem szokott ilyen nagyokat lélegzeni, meg aztán nem is
                  tudna, ha akarna is, a mellbősége miatt. Úgy határozott, hogy ezt a parancsot már
                  nem tartja be, eleget tett tehát a tüdeje követelményinek, és akkorát lélegzett,
                  amekkorát csak tudott. Közlélegzési kihágás és tarisznyalengetés miatt űzőbe
                  vették, hiába volt neki nagy tüdeje, nem tudott átugrani minden pocsolyát,
                  néhányba belemászott, és egyikben benne is maradt a sarka...</p>
               <p>Tréfásan beszélt, hogy felderítse a színésznőt. De az makacsul hallgatott. A keze
                  ott pihent a karjában, néha, ahol síkosabb útra tértek, megszorította. Az újságíró
                  megkérdezte tőle, kívánja-e, hogy elhallgasson? A színésznő újra vállat vont. Neki
                  mindegy. Baltazár erre a színházról és a városról kezdett beszélni.
                  Tolvajlámpásának mosolygó fényét gyors szökelléssel suhantotta el a felbukkanó
                  alakokon.</p>
               <p>- Valami lovagjuk is van - szólalt meg a színésznő visszaemlékezve arra, amit a
                  titkártól hallott.</p>
               <p>- Tud már róla? - csodálkozott az újságíró.</p>
               <p>- Vigyázzon, kisasszony... vigyázzon erre az emberre.</p>
               <p>- Miért vigyázzak? - tudakolta a nő sértődötten.</p>
               <p>- Bizonyára hallotta már - felelte az újságíró -, hogy a kígyók madarat tudnak
                  hipnotizálni. A kicsi, ragyogó tollú paradicsommadár gyanútlanul csicsereg a fán,
                  ügyet sem vet a kígyóra, amely csak nézi alulról, csak nézi nyálkás vággyal, és a
                  paradicsommadár egyszerre csak lepotyog a fáról...</p>
               <p>- Úgy látja, hogy a paradicsommadárhoz hasonlítok? És azt hiszi, hogy én is le
                  fogok potyogni a fáról, ha a lovag kitartóan a sarkomban lesz? - Megállott, a
                  karját kihúzta az újságíró karjából. - Mondja csak... Ugye, nem hitte el, hogy a
                  Vígben játszottam?... Volt valami sértő a mosolyában... Mit gondolt rólam?</p>
               <p>- Semmit, kisasszony - mondta Baltazár szelíden - semmi rosszat... Mikor orrba
                  vágta a titkárt, azt mondtam magamnak: szép, határozott mozdulatai vannak. Szép,
                  elragadó kezei...</p>
               <p>- Mást nem?</p>
               <p>- Mást? De igen, kisasszony. Felvetette a fátylat az arca elől, és akkor arra
                  gondoltam: milyen fiatal, milyen elgyötört arc. Fáradt lehet egy messzi úttól,
                  sok-sok állomáson csattogott át a vonatja, mint ahogy utazásoknál szokás.</p>
               <p>- Érdekes.</p>
               <p>- Ahogy utazásoknál néha megesik, kisasszony: egy nagy-nagy állomás előtt egy kis
                  hibás váltóállítás... A kisasszony ifjú idegeit megviselte egy kicsit a hibás
                  váltóállítás, gondoltam magamban, te Baltazár lapszerkesztő, hallod-e, meg kell
                  bocsátanod neki, hogy olyan fagyos nevetéssel trillázott le téged.</p>
               <p>- És maga erre nagylelkűen megbocsátott? - érdeklődött a színésznő.</p>
               <p>Nagylelkűen? Baltazár legyintett: nem szokott nagylelkű lenni. Aztán elhallgatott.
                  Érezte, hogy a színésznőn valami keserű hangulat haragos felhője rohan keresztül.
                  Az út szélesre ásította előttük fekete száját. Az árok szélén néhány fűzfa hidegen
                  csóválta tar fejét az alánehezedő éjszakába. A lábuk néhányszor belecsobbant a
                  vígasztalan, piszkos esőlébe.</p>
               <p>- Nem tévedtünk el? - kérdezte a színésznő belebámulva az elhígult, fekete
                  utcába.</p>
               <p>- A temető - mutatta az újságíró -, aztán célnál vagyunk.</p>
               <p>- Temető? Elindultam egyszer a temető felé - felelt a nő, s a nevetése hidegen,
                  tompán ömlött el az éjszakában -, és mégis eltévedtem...</p>
               <p>- A vezetőjében lehetett a hiba.</p>
               <p>- Veresy Ilona hirtelen szükségét érezte annak, hogy beszéljen. Gonoszkodó kedve
                  támadt.</p>
               <p>- A vezetőm otthon felejtette a bátorságát, visszaszaladt érte, és én egyedül
                  vágtam neki az útnak... Pedig roppant bátor férfinek látszott, csupa bronz volt,
                  mindennap svédtornázott...</p>
               <p>- Valami rokona volt a mi lovagunknak... Egy félóra előtt jelezte a
                  színházban.</p>
               <p>A nő megállott.</p>
               <p>- Rokona?</p>
               <p>- Szabad tudnom, mi történt vele?</p>
               <p>- Szabad - nevetett a színésznő. - Kiugrott az ablakon... Amikor én elvágódtam a
                  földön, kiugrott az ablakon... No, ne aggódjon érte, semmi baja nem történt,
                  földszinten volt a lakásom.</p>
               <p>Apró, fojtott strófákban nevette ki magából a svédtornázó, nagyszerű férfit, aki
                  nyúl módjára ugrott meg a korai örökkévalóság elől. Pedig az ajtón is
                  átsétálhatott volna, senki vissza nem tartotta, de műugró volt az aranyos és
                  inkább választotta az ablakot... Az újságok könyökig vájkáltak a szenzációban,
                  mint a mészárosok, amikor levágott állatban turkálnak. Förtelmes volt, miket
                  írtak. Azt hitték, meg fog halni...</p>
               <p>A malomhídhoz értek, amelyen petróleumlámpa füstölgött. A rozoga deszkák alatt
                  harsogva lódult tova a zsilip lerohanó vize. A színésznő megállott, és a lábával
                  meglökte a laza korlátot.</p>
               <p>- Kimentene?</p>
               <p>- Hangos víz - mondta az újságíró -, de nem mély. Nemigen szokták ezt olyasmire
                  igénybe venni.</p>
               <p>Csökönyös ez a fiatalember. És milyen bántó nyugalommal, milyen elnézően
                  mosolygott ott az előcsarnokban.</p>
               <p>- Kimentene? - lobbant ki a nőből a gúnyos kíváncsiság.</p>
               <p>Az újságíró nem felelt. Mit feleljen? Állott csendesen, kezében a félrebillent
                  ernyővel, ahogy a színésznő félrebillentette a szitáló esőben, és nézte a fiatal
                  nőt, aki karcsún, ismeretlen szenvedélytől márvánnyá keményült arccal, a hulló
                  permet ezernyi gyöngyszemétől ragyogó hajjal, a harsogó víz fölött egy himbálódzó,
                  meghajló deszkavégen állva, megalázó szavakat lobog feléje.</p>
               <p>- Mon ami, ne álljon ott olyan napóleoni felelősséggel a parapléja alatt és ne
                  hűvösködjék, mon ami, mert az sehogy sem áll jól magának... A barátai megbántottak
                  ott a kocsma előtt, és maga csak kullogott mellettem, mint egy megriadt
                  kutyakölyök, és nem mert visszacsaholni rájuk... Nem látta hasznosnak
                  megkockáztatni a védelmemet... Jelentéktelen eset vagyok magának... úgy látom,
                  nincsen kedve náthát kapni miattam... Ki sem mentene. Ugye?... - És cipője orrával
                  meglökte a korlát laza rúdját, amely a szilaj lökéstől nyikorogva hullott a
                  vízbe.</p>
               <p>Az újságíró mellette termett. A deszka megreccsent alattuk.</p>
               <p>- Jöjjön, kisasszony.</p>
               <p>A nő dacosan, megvetően nevetett.</p>
               <p>- Csak menjen, mon ami. Ne kockáztassa itt miattam az egészségét.</p>
               <p>Baltazár átfogta a karjával, és a levegőbe emelte. Aztán levitte a hídról. A karja
                  erősen ölelte a szilaj testet, amelynek itt-ott érezte megremegő puhaságát. Az
                  arcát a nő arcának hűvös húsa érintette. Forróság, sohasem érzett szédület kezdett
                  zsongani a halántékában. Állát és száját megragadták a nő ujjai. Kinyíltak az
                  ajkai és megcsókolta az ujjakat.</p>
               <p>- Eresszen - hallotta a hideg parancsot.</p>
               <p>Letette a nőt, ott álltak már a hentesház közelében.</p>
               <p>- Ma nem vacsorázott, kisasszony - jegyezte meg Baltazár szárazon.</p>
               <p>- Ezt is tudja már? - kérdezte a színésznő fagyosan.</p>
               <p>Baltazár nem felet a kérdésre. Csendesen mondta:</p>
               <p>- Egy negyedóra múlva visszajövök. Ha kopogtatok, nyissa ki az ablakot...</p>
               <p>A színésznő, akinek keze már az ajtókilincsen volt, megfordult. Ez a kopott
                  szatír... ó, ez a kopott szatír... talán az ablakán akar bemászni? Minden
                  köntörfalazás nélkül, nem is az ajtón, hanem az ablakon át akarja nála férfiúi
                  kegyét leróni?... Istenem, hát mit gondolnak ezek az emberek?... Hajnalban, amikor
                  megérkezett, a szennyes, zsúfolt társaskocsiban, egy szuszogó utazóféle kedélyesen
                  az ölébe invitálta. A titkár öt koronát kínált neki előlegül a fizetésére, és
                  cserébe ezért az áldozatkészségéért a nyomorult a mellét akarta megcirógatni...
                  Hát minek nézi őt?... Az a Fuszekli nevű mesterlegény kilopta a tárcából a
                  cigarettákat... Aztán ez a mestergerendás budoár a hentes házában... ezek a
                  sártengerben fuldokló utcák... ez a hangosan vigyorgó műpártolás... A
                  kriminalista, akiről a titkár hunyorogva példálózgatott, aki a veresborát és
                  ázalékjait rakja a művésznők lábai elé, ha eláll az eső... Ezeknek az embereknek
                  játsszon ő drámát!... És ezek közül az emberszabású majmok közül válasszon magának
                  szeretőt... Miért jött ide? A vidéki színészélet romantikájával akarta gyógyítani
                  magát?...</p>
               <p>Felháborodás szorongatta a torkát. Mit fog itt kezdeni? Miért hagyta el Pestet?
                  Hiszen kaphatott volna ott is szerződést. Pihenni akart, vagy talán menekülni?
                  Hiszen azt az embert nem szerette már...</p>
               <p>...Mikor felépült a sebéből, az az ember eljött hozzá. Alázatos, zavart mosollyal
                  állott meg az ajtóban, mint egy könnyelmű kamasz, aki rossz fát tett a tűzre és
                  biztos a bűnbocsánatban... “Jó, hogy így történt, Ilona... igazán... igazán boldog
                  vagyok... igazán mondom magának, Ilona...” Vajon hányszor mondja még, hogy igazán,
                  kérdezte ő magától kihűlő szívvel... És a báró tovább hebegett, tovább
                  igazánkodott: “Ilona, kidobattad a virágaimat... visszaküldted a leveleimet... de
                  én még most is...” Figyelt, nézte mozdulatlanul a hebegő embert, aki most hirtelen
                  letérdelt ott az ajtóban. Látta magát a szemközti tükörben; fehér volt, mint
                  pongyolájának a csipkéje. De a szeme meg sem rebbent, ahogy nézte az embert, aki
                  most odakúszott eléje, ahogyan rossz filmeken láthatta... “Felejtsük el, Ilona...
                  igazán kérlek, felejtsük el...” Milyen hamis, milyen hasogatóan közönséges volt: a
                  szerelmük, a halálra készülésük és ez az utolsó, mindent megölő találkozásuk.
                  Milyen simára volt fésülve most is ez az ember, milyen tökéletesen elegáns volt a
                  bűnbánatnak ebben az órájában is... Fenn a zsebében egy mintásszegélyű, hófehér
                  zsebkendő... gondos könnyedséggel megkötött selyemnyakkendő... szemén a monokli:
                  “Felejtsük hát el, Ilona...” “Elfelejteni? Hát van még mit elfelejteni?” Aztán
                  valami szörnyű szégyenkezés forró hulláma zúdul végig rajta. A báró a ruhája
                  szegélyét csókolja... Milyen banális, milyen hamis, milyen tökéletlen... Nem szól
                  neki, eddig még nem szólt hozzá, csak hallgatta pihegve és nézte összeomolva...
                  Ezért az ostobáért akart ő meghalni?... Ezzel akart nekiindulni a másvilágnak, az
                  örök együttlétnek, a halálon túli elszakíthatatlanságnak? “Menjen - mondta neki -,
                  menjen...” A szeme száraz marad, fájdalom nélkül nézi a becsukódó ajtót. Semmi más
                  érzése nincs, csak szégyenkezik. Forró, sötét szégyen égeti. Az öreg báró boldog,
                  hogy hiánytalanul visszakapta kitagadott csemetéjét. El akarja végezni még az
                  utolsó simításokat: ahogy szokás, gavalléros borítékot küld az emberével, hogy
                  lehetővé tegye neki valami olasz, vagy svájci üdülőhelyen a tökéletes feledést.
                  “Kéretem a báró urat”, üzeni válaszul, s mikor az öreg beállít, golyót gyűr a
                  papirosból és az arcába vágja. “Csak ezért kérettem.” A színházhoz nem jár be
                  többet. Elviselhetetlen lenne számára a kollégák és az ismerősök pillantása.
                  Ismeretlenek is felismernék, négy-öt lap is hozta a fényképét... A lakását
                  feladta, a bútorokat elkótyavetyélte, elajándékozta, és egy magános nőrokonához
                  költözött. Elvágyódott Pestről. Nyár végén egy hadonászó, kövér emberkét mutattak
                  be neki. Zajos, furcsa dolgokat hordott össze a vidéki színészéletről.
                  Érdeklődéssel hallgatta. A kerületünkben - magyarázta a kövér emberke - van egy
                  városka, fenn a hegyek között... A színház egy fenyveserdő közepén épült...
                  valóságos fenyőerdő veszi körül... A színháznak leszedjük a tetejét, felnyitható
                  fedele van, és azok a hosszúkás micsodák, azok a pikkelyes dolgok, amik a
                  fenyőfáról lógnak, előadás közben bepotyognak a színpadra... Képzelje el, egyszer
                  fújt a szél, és annyi fenyőpikkely, vagy minek híjják esett a színpadra, hogy
                  mielőtt a szubrett és a komikus elkezdtek volna táncolni, egy nagy seprűvel le
                  kellett előbb seperni a színpadot... “Messze van innen az a városka?” - kérdezi
                  eltűnődő kíváncsisággal. “Ojjé” - integet az emberke néhányszor a Keleti
                  pályaudvar irányába, “Ojjé... három pár csirkét és három veknit ettem meg a
                  vonaton, amíg felérkeztem Pestre... Nem nézne le hozzánk egy kis
                  vendégszereplésre?” “Miért ne?” - mondja ő nevetve. És aláírja a szerződést.
                  Tetszik neki a hulló fenyőtoboz... És íme, ez várt rá itten... Még a nevét sem
                  tudja az újságírónak, úgy bukkant elébe a színház előcsarnokában, mint egy kaján
                  szatír egy gyanútlanul fürdőző nő előtt. Felszállott benne minden haragja. Valamit
                  mondani, valamit kiáltani szeretett volna. De nem tudta, mit, nem jutott az
                  eszébe, ami bánthat, fájhat, megbosszulhat. Tehetetlenül, könnyes szemmel állott a
                  kapu előtt, és az elsiető alak után nézett.</p>
               <p>Az újságíró pedig szapora léptekkel indult vissza a főtérre. Megszámlálta a
                  pénzét, néhány hidegre árvult nikkelpénz csörgött a zsebében, aztán betért a
                  vendéglőbe, és hideg vacsorát csomagoltatott be. Egy kis szalámit, sajtot, néhány
                  darab süteményt és egy fehér cipót. Amíg a cipót válogatta egy kerek kosárból,
                  valaki megérintette a vállát.</p>
               <p>- Hová vitte a gyászruhás zsákmányt, Baltazár? Csak nem a cselédcsűrbe?</p>
               <p>A gyógyszerészsegéd volt. Az újságíró nem felelt neki, békésen válogatott a cipók
                  közt, mire a gyógyszerész az orra alá dugta hosszú bőrszivarját és a fogai közül
                  hetykén odaköpte:</p>
               <p>- Hallom, magánál járt az ifjú Majthényi.</p>
               <p>- Jól hallotta - hagyta rá Baltazár, csomagját békésen a hóna alá véve.</p>
               <p>A gyógyszerész megbillentette szájában a szivart. Kétszer is megbillentette és
                  zsebrerakta a kezeit.</p>
               <p>- A cikkemet visszaküldte... Tudom, honnan fúj a szél...</p>
               <p>Az újságírónak sehogy sem volt ínyére szóba ereszkedni a fitogó fiatalemberrel.
                  Pedig magyarázhatta volna neki, hogy nincs mitől félnie, az ifjú Majthényi sokkal
                  különb elbánásban fog részesülni, mert a cikket ő maga írta meg róla.</p>
               <p>- A diplomata lekente magát néhány koronával - jegyezte meg a patikus megrovóan.
                  Aztán újra billentett egyet szivarjával. - Lepénzelték magát, Petőfi úr...</p>
               <p>Baltazár begombolta a kabátját, és rámosolygott a patikusra.</p>
               <p>- Ha megvár itt, mondok valamit. Egy negyedóra múlva visszajövök.</p>
               <p>A patikus érdeklődve emelte ki szivarját a szájából. Nem bánja, de egy negyedóra
                  múlva biztosan itt legyen.</p>
               <p>- Siessen - kiáltotta utána.</p>
               <p>Baltazár bólintott. Sietni fog. Útközben eszébe jutott, hogy sovány kis dolgot
                  produkál ezzel a vacsorával. Bort is kellett volna vennie, néhány decit, talán
                  adtak volna neki hitelbe. A sajt az jó friss, a cipó is ropog, délután sütötték.
                  Szerény vacsorácska lesz, egy-két falatocska éppen... Hamar leért a hentesházhoz,
                  megállt az ablak előtt és halkan bezörgetett. Várt, a fülét rászorította az ablak
                  üvegére és hallgatózott. Benn a szobában gyönge nesz támadt. Erre újra
                  megkocogtatta az üveget. Az olcsó elnyúlt függöny, amelyen sárga lámpafény
                  derengett át, szétnyílt, és a nyílásban megjelent a színésznő karcsú alakja.</p>
               <p>- Bocsánatot kérek - mondta Baltazár nyájasan -, valami vacsorafélét hoztam...
                  Ideteszem az ablakpárkányra.</p>
               <p>A csomagot letette a párkányra és elköszönt. De hirtelen kinyílt az ablak, és a
                  következő pillanatban valami súlyosabb tárgy szottyant a lábai elé. Lehajolt és
                  megnézte. A vacsora volt. Aztán, mintha mi sem történt volna, elindult a főtér
                  felé. A vendéglőben a gyógyszerész várt már rá. Baltazár az asztalhoz lépett, és
                  kétszer egymás után arcul ütötte.</p>
            </div>
            <div type="chapter">
               <head>VI</head>
               <p>A falról leszedett egy tusrajzot - a saját alkotása volt: kövér felhők között
                  összeomló légvár, mementónak szánta holmi könnyelmű építkezések ellen -, és a
                  rajzlap hátán folytattat az írást. Már minden papírt telerótt. A rozsdától
                  vörhenylő bádogkályha alatt papírzacskó hevert, szilvát vett benne hazajövet egy
                  kései kofától. A zacskót felfejtette, kisimította, és maga elé terítette az
                  asztalra a sápadt lámpafény alá. Most már takarékoskodni kellett a mondatokkal,
                  kiszűrni áramló gondolataiból a nélkülözhetőt, garasosan mérlegelni a
                  szükségeset, hogy az arasznyi helyen minden odavaló helyet kapjon. Hajnalodott
                  már, mire elkészült a novellával. Az ablaka előtt, amely hepehupás, fűzfás
                  utcácskára nyílt, deszkaszállító szekerek nyikorogtak. Összerakosgatta a felgyűlt
                  papírhalmazt, amely olyan volt, mintha szemeteskosárból borították volna ki:
                  tisztes készlet sűrűn teleírt rajzlapból, gyűrött naptárból, levélborítékból és
                  más elhasznált papírgyártmányból. Az írás meggyorsította nyugodt lüktetésű vérét.
                  A lelke átalakult: egyenletes, nyugodt derűje élesen lövellő reflektorfények gyors
                  játékává alakult. Ismerőseivel, az emberekkel való beszélgetésében nyugalmas,
                  hosszú mondatokban fejezte ki magát. De ha írt, a gondolatai csak kurta szavakban
                  villantak, a dialógusok megállás nélkül viharzottak előre írásain. A papiros előtt
                  élte le eddig ifjúságának minden nyugtalan, kitörő tettvágyát és dobogó, vágtató
                  romantikáját. A valóság nem nyújtott neki többet, mint a kisváros minden
                  emberének: sok lehetőséget a tunya fogpiszkálásra és napsütésben való emésztésre.
                  Csermely éjnek idején néha lobogva tárta fel szobája ajtaját (a kerítésen mászott
                  be hozzá): tenni kéne valamit, Kiriljovics Pjotr, tenni, valami nagyot... Beűzte
                  hozzá a kisváros éjszakai csendje, amelynek mázsás mamuttalpai eltaposással
                  fenyegették. És leült tanakodni a tennivalókon. - Maga, Csermely, felrobbantja az
                  Eiffel-tornyot - adta ki neki az utasítást az újságíró. - Megfigyelte, milyen
                  kéjjel pusztítják el Párizst azok a könyvek, amelyek a jövő világ képét
                  rajzolják?… Én lemegyek Afrikába... adjon egy térképet... nem hord magánál?... Az
                  olyan szenvedélyes turista, mint maga, hordjon térképet magánál, legalábbis egy
                  csillagászati térképet. Nos, én Afrikába teszem át a székhelyemet. Egy hatalmas
                  állam vár ott arra, hogy valami jószimatú ember megalapítsa. Közbül kiirtani az
                  őserdőt... hőgyűjtő tartályokat építeni... megölni a baktériumokat... a liánokról
                  hatalmas táblák fognak lógni és finom költemények lesznek rajta a mosolyról, az
                  álomról, a felhőről és így tovább... Az államot nem ügyvédek fogják kormányozni.
                  Megette a fene azt a civilizációt, amely rászorul néhány egyoldalú fiskális
                  terméketlen bölcsességére és koszos paragrafusára... Menjen, Csermely, az egereim
                  már türelmetlenek, szeretnének már tovább rágódni a kézirataimon, amelyeket, mint
                  tudja, ebben a ládában gyűjtök a számukra. A további teendőkön még gondolkodni
                  fogok. - A fogalmazó, miután erősen szívére kötötte, hogy eszeljen ki valami
                  hatalmas tennivalót, egy közös programot, amellyel felszabadítják az emberiséget
                  az előítéletek és a kemény cipők elnyomorító béklyóiból, elvágtatott a Piros
                  Lámpáshoz címzett irodalmi szalonba, ahol kitörő lelkesedéssel fogadták... A
                  papiros előtt Baltazár lerúgta a keskeny cipőket. És ha elkészült az írással, úgy
                  érezte, hogy egészségeset nyújtózkodott, hogy megropogtatta elálmosodott
                  ízületeit, üdítő zuhanyt vett. Embereket alkotott, akik helyette cselekedtek,
                  helyette csókoltak, helyette emelték toronymagasságba az öklüket. Délceg
                  izomzatú, fürge, konokul előremenő emberek voltak. A saját hétköznapjainak
                  áramszünetét éjszaka, munkája közben magasfeszültségű szilaj áramok követték...
                  Olvasatlanul összegöngyölítette a kéziratot, egy madzaggal átkötötte, és bedobta
                  a kályha mellett álló ládába, amely valaha fásládául szolgált. Azokon a fullasztó
                  napokon, amelyeken komor, hályogos felhők nehezedtek a városra, hogy foglyul
                  ejtsék a lelkeket, néha kedve támadt belenyúlni szellemének és gondolatainak ebbe
                  a poros takarékperselyébe. Ugyan micsoda víziókat zárt be az összemadzagolt
                  papírtekercsekbe? Rebbentsük életre, gondolta. Találomra kihúzott egy tekercset,
                  és elindult, hogy a fogalmazót, valamelyik homályos kocsmából, ahol a pincérnő
                  lábai elé mállva a fekete zongorát tépte és cibálta, kihalássza. Aztán a vendéglő
                  zugában, vagy egy néptelen külvárosi utcában odaadta neki a kéziratot.</p>
               <p>- Olvassa fel - adta ki az utasítást.</p>
               <p>A fogalmazó, akit boldoggá tett az újságíró bizalma, lázasan nyúlt a kézirat után.
                  A felolvasás abból állott, hogy sistergett, bokázott, letépte kabátjáról megmaradt
                  gombjait, és aztán elragadtatva borult az újságíró nyakába.</p>
               <p>- Ó, Kiriljovics Pjotr, ha én úgy tudnék írni... És maga itt oxidálódik velünk
                  ebben a trágyagödörben... Kiadni, atyuskám... fellángolni, lepörkölni az
                  uborkafáról irodalmi tetveinket...</p>
               <p>Baltazár egy mozdulattal elállította a bővízű bugyogást.</p>
               <p>- Hogyan, Kiriljovics Pjotruska, maga azt hiszi, hogy bolondságokat hadarok
                  össze?... Ide hallgasson galambocskám... meg kell próbálnia a fővárosban, a
                  Novoje Vremjánál... Letisztázni és beküldeni... Adja ide... én letisztázom... Nem,
                  ne adja ide, siralmasan csúnyán írok... Különben megálljon, atyuskám... hagyja
                  azokat az imbecilliseket... ne küldje be nekik... Tudja, mit csináltam két év
                  előtt?... A Leonid Andrejev egyik elbeszélését küldtem be a saját névtelenségem
                  alatt... Bevették a maszlagot, Pjotruska... Szerkesztői üzenet (úgy hat hét
                  múlva): “Csermely J.: Gyöngécske mű. Alakjainak csak a neve orosz, a levegője, a
                  szelleme csak kezdetleges utánzat. Témája közismert. Mértékünket nem üti meg...”
                  Az orosz író egyik legjobb novellája volt... és nekik nem ütötte meg a
                  mértéküket... Jól teszi, ne álljon szóba velük... Köpjön rájuk,
                  galambocskám...</p>
               <p>Egyszer egy ilyen felolvasás után előkapott a zsebéből valami papirost.</p>
               <p>- Látja ezt a sorsjegyet?... Az a szándékom, hogy megnyerem vele a főnyereményt...
                  Maga kételkedik, Kiriljovics?... Ide figyeljen... Nagy Sándor milliós hadseregét
                  néhány fakír minden fegyver nélkül megállította... Mi a véleménye?... Tudja, mi
                  volt ez? Akaratkoncentráció... Az én módszerem... (Az újságíró emlékezett rá: ezek
                  az ő szavai voltak; minduntalan a saját gondolatainak torzójába ütközött.) A húzás
                  napján koncentrálom az akaratomat... meglátja, megütöm a főnyereményt. Lapot
                  csinálunk… Ott fog maga megjelenni, mint egy fényes meteor... Hátul, gyászkeretben
                  a Moravetz és Csiszlik Olivér oszlási termékeit fogjuk közszemlére kitenni... Én
                  vezetem a női rovatot... nagyszerű eszméim vannak... Mi a véleménye?... Ide
                  hallgasson csak...</p>
               <p>A kalapja, a ruhája őszinte robbanás képét mutatta. Az elragadtatás valósággal
                  elrongyolta, olyan volt széttárt, szárnyaló karjaival, mint egy megbolygatott
                  madárijesztő. Baltazár visszatette a poros ládába a kéziratot. Pestnek nem
                  kellett. A lapok szerkesztői üzenetei csak a tömeges kivégzéseknél említették meg
                  kéziratainak címét, az utolsó bekezdésben, amely e szavakkal kezdődött: “Nem
                  közölhetők”... Vidáman mutatta meg a fogalmazónak; novelláiból egyet-kettőt
                  tréfából leközölt a Kárpáti Figyelőben. Senki sem olvasta el. Azaz akadt mégis két
                  ember, akik nem dobták félre olvasatlanul. Az egyik Moravetz volt, a gimnázium
                  irodalomtanára, a másik Csiszlik Olivér, a költő. Úgy tettek, mint vakondok az
                  illatosan virágzó réttel: földalatti csőhálózatot túrtak alája. A gyökereken
                  rágcsáltak, és alulról szagolták a virágokat. Moravetz az idegen szavakat
                  bogarászta, Csiszlik a holtvágányra szaladt hasonlatokra vadászott.</p>
               <p>A cseléd már megébredt és csörömpölve rakta le a kövezetre a tejeskannákat, amikor
                  az újságíró ledobta magáról a ruháit és végignyúlt a keskeny faágyon. A ruhái
                  gyűrötten hevertek a széken. Eszébe jutott az esti jelenete a patikussal és
                  homlokához nyúlt. Kis gombóc dudorodott rajta. Akkor kapta, amikor a patikus egy
                  húsos csapástól az asztal alá gurulva elkapta a lábát és kirántotta alóla. “Egy
                  kenőcsöt Petőfi úrnak az orrára májfolt ellen” - javasolták a patikusnak csapszéki
                  barátai. A patikus erőlködött, fújtatott, talpra állt és megint nekilendült. Ő
                  bevárta, aztán az öklét függőlegesen feltolta. A patikusnak megreccsentek a fogai
                  és feladta a küzdelmet. Valamelyik tavaszi estén jött rá arra, hogy ezzel a
                  függőleges mozdulattal véget vethet a hasonló eszmecseréknek, ha rájuk unt. Cikket
                  írt a Kesztyűről és néhány alak egy este gáncsot vetett neki. Háromszor tolta fel
                  függőlegesen az öklét, és nem lehetett oka panaszra. Az ellenfelek lefegyverezve
                  csikorgatták utána meglazult fogaikat, és ő távozóban vidáman lengette feléjük
                  zsebkendőjét. A patikustól is illendően elköszönt: “Azért csak vegye meg vasárnap
                  az újságot. Nem felejtkeztem meg Majthényiről”...</p>
               <p>Hirtelen felült az ágyban. A tekintete betévedt a rosszul foncsorozott tükörbe.
                  Pjotruska - nevetett magára -, miért képelted fel a patikust? Mi közöd volt ehhez
                  a patikushoz?... Hogy pöffedt magaviseletet tanúsított?... Ááá, Pjotruska, semmi
                  keringő a lényeg körül... Mi a neve a letépett tyúkszemednek?</p>
               <p>A fal felé fordult és lehunyta a szemét. Tökfilkó vagyok, gondolta szárazon. Az az
                  érzése volt, hogy oroszlánketrec helyett majomketrecbe ugrott, hogy kihalássza a
                  színésznő eldobott rózsáját.</p>
               <p>Délután arra ébredt, hogy a kutyája az udvaron heves szóváltást folytat két
                  cilinderes fiatalemberrel. A kutyát a szőrös kalaptornyok éktelen tiltakozásra
                  ingerelték. Rút, ismeretlen állatfajnak nézte őket és minden igyekezete
                  odairányult, hogy lekergesse őket a két ismeretlen fejéről. Az újságíró véget
                  vetett a céltalan csatározásoknak, és a látogatókat betessékelte a szobájába. A
                  kicsi szoba egyszerre megtelt benzinszaggal és valami hervadt szekrényillattal,
                  amely a két zavart képű, frissen borotvált fiatalember fehér glaszékesztyűjéből és
                  hosszúszárnyú Ferenc Jóska-kabátjából áradt. Baltazár nyugodtan visszamászott az
                  ágyába, és vidáman végignézett szokatlan látogatóin.</p>
               <p>- Mindenekelőtt - kezdte az egyik, meghajtván magát - be fogunk mutatkozni...</p>
               <p>- Valóban? - csodálkozott Baltazár.</p>
               <p>Mind a kettőt ismerte. Az egyik, aki a bevezető beszédet tartotta, nyolc évig volt
                  osztálytársa. Kelemen Györgynek hívták. Ejnye, gondolta Baltazár, és barátságosan
                  helyet szorított neki az ágya szélén.</p>
               <p>- Ülje le, Gyuri, ide az ágy szélére... a cilindereket le lehet tenni az
                  asztalra... A fölösleges székeimet feltüzeltem a télen... szokatlan hidegek
                  voltak.</p>
               <p>Szavaival meglehetős zavart támasztott. A Gyurinak nevezett fiatalember komor
                  arcot öltve előrelépett. Nem lehet titok Baltazár előtt, mondta, hogy e
                  látogatásnak nincsen holmi barátságos jellege, amiért is kéri őt, hogy mellőzze a
                  tegezést... Határozottan felhívja erre, minthogy ő a maga részéről már esztendők
                  óta leszokott erről. Azért jöttek, hogy Baltazár nevezze meg segédeit.</p>
               <p>Az újságíró a párnára könyökölt. Nagyon elcsodálkozott ezen a férfias beszéden.
                  Nézte Gyurit, aki Schillert mindig Goethével tévesztette össze és a mohácsi síkot
                  a majtényi síkkal. És most milyen könnyedén ropogtatja az ilyen imaginárius
                  dolgokat, mint: erkölcsi folt, kódex, elégtétel... Mintha lyukas mogyorókat
                  ropogtatna. Kócos, sovány kamaszka volt, amíg együtt jártak, sokszor marakodtak
                  össze a padok között. Baltazár néhányszor vékony, törékeny orrára nyomta a
                  maszatos szivacsot. Valahol az orra hegyén mintha még most is rajta volna a régi
                  szivacsok gyerekes maszatja, de az arcából már tollasodott a méltóság, a valakiság
                  suta, kisvárosi önérzete. Csuklóján vékony aranylánc finomkodott... Otthonosan
                  lubickolt már a társasági élet langyos tavacskájában, néhányszor már együtt látta
                  őt Zizevszkyvel, ami nagy kitüntetés számba ment. A másik fiatalember, a kevésbé
                  szónok, aki félmerészen csak lába hangosabb odébbrakásával és semmitmondó szemének
                  kemény, de hirtelen megzavarodó és elforduló tekintetével osztozott a barátja
                  méltóságteljes kijelentéseiben, most előrelépett, és figyelmeztette az újságírót
                  annak a hátrányos következményeire, ha megtagadná segédeinek megnevezését.</p>
               <p>- Nono - egyengette Baltazár simára a ráncot vetett tónust -, nem tagadom meg, nem
                  vagyok olyan makacs természet. - Ámbár nem titkolja, tette aztán hozzá, hogy a
                  segédek megnevezése némi fejtörést fog okozni. Nem ajánlanának neki valakit az
                  urak? Látva aztán, hogy a becsületügyi kiküldötteket ez a kérdés kibillentette a
                  párbajkódex által kijelölt kerékvágásból, közölte velük, hogy majd maga fogja a
                  segédeit a szükséges létszámban előteremteni… Mit szólnának a tisztelt
                  rendezőbizottsági urak például Csermelyhez? A fogalmazó bizonyára nagy odaadással
                  lenne segítségükre a becsületbeli hadműveletek irányításában.</p>
               <p>A kiküldöttek sértődötten utasították vissza a méltatlan tónust. Gyuri, az
                  osztálytárs megbélyegző eljárást helyezett kilátásba. És mielőtt távoznak,
                  mondotta, nem mulaszthatják el megjegyezni, hogy Baltazár vakmerően mellőzte az
                  udvariasság alapelemeit, midőn ügyet sem vetve küldetésük fontosságára,
                  visszafeküdt az ágyba.</p>
               <p>- Csak helyszűke miatt történt - biztosította őket az újságíró.</p>
               <p>- Mi önnek, hogy úgy fejezzem ki magam - folytatta a hajdani osztálytárs -, bírái
                  vagyunk, akik ítélkezni fogunk afölött is, hogy méltónak és képesnek tartjuk-e
                  önt... a lovagiasság... egyszóval elégtételadásra. Nem túlzás tehát, ha azt
                  állítom, hogy a jövője fölött fogunk dönteni... Vannak illetékes körökben olyatén
                  vélemények is, hogy ön ab ovo... egyszóval vannak olyanok, akik kételkednek az ön
                  abbéli képességében... egyszóval...</p>
               <p>Az újságíró úgy határozott, hogy nem gyújtja meg a szájában lévő cigarettát,
                  nehogy megzavarja hajdani barátja törékeny mondatszerkezetét, amely rendszerint
                  már az első szélfúvásra is összedűlt. Figyelmesen hallgatta. És eszébe jutott,
                  hogy két év előtt báli meghívót kért tőle a húga részére... Valami ifjúsági bál
                  volt... és Gyuri, aki elnöke volt a rendezőbizottságnak, ötölve-hatolva ígérte
                  meg, hogy majd előterjeszti a kérést, aztán postán elküldik a meghívót. De sohasem
                  küldték el. Ellenállhatatlan kíváncsiság vett rajta erőt, ahogy a távozni készülő
                  zordon fiatalembereket nézte.</p>
               <p>- Egy kérdést még - szólott utánuk. - Egy igen komoly kérdést még, uraim...
                  Tudnának nekem egy festőt mondani?</p>
               <p>A másik kettő nem értette a kérdést. Festőt? Miért? És milyen festőt?</p>
               <p>- Egy festőművész nevét gondolom... Vagy mondjuk, egy szobrászt: magyart vagy
                  franciát, mindegy...</p>
               <p>A látogatókat meglepte a kérdés. Akaratlanul is összeráncolták a homlokukat, és
                  gondolkozni kezdtek. Az ajtóban állottak, és a cigarettázó újságíróra
                  bámultak.</p>
               <p>- Nem bánom, uraim, egy tudóst.</p>
               <p>A másik kettő egyre növekvő zavarral tűnődött az ajtóban. Az újságíró tovább
                  faggatta őket:</p>
               <p>- Egy bölcselőt, uraim...</p>
               <p>- Miért akarja tudni?... - érdeklődött Kelemen Gyuri, és hirtelen világosság
                  gyulladt ki benne. Felfortyant, kipirult a méltatlankodástól. - Kikérem
                  magamnak... megértette... kikérem magamnak, hogy engem itt intelligenciából
                  vizsgáztasson. Nekem itt nincs szükségem... nekünk itt nincs szükségünk a maga
                  szobrászaira és festőire meg íróira. Ezt jegyezze jól meg... Én akkor is úriember
                  vagyok, ha egy író sem jut az eszembe. Maga pedig kívülről elmondhatja az egész
                  lexikont... érti... akkor sem... akkor sem... megértette?...</p>
               <p>- Megértettem bólintott az újságíró. - Isten veled, Gyuri - intett utána
                  barátságosan. Aztán felkelt és öltözködni kezdett. Mosakodás közben újra meglátta
                  magát a tükörben.</p>
               <p>- Párbajozni fogsz, Baltazár? - kérdezte magától mosolyogva.</p>
            </div>
            <div type="chapter">
               <head>VII</head>
               <p>Az erdőt övező árok mélyén hatalmas, öreg patkányok sütkéreztek a padon. Az
                  újságíró a csapóhíd korlátjára támaszkodott és szórakozottan lenézett a mélységbe.
                  Az ároköv fekete téglái közül sárga virágok serkedtek ki... Megszólalt benne a
                  Csermely csúfondáros hangja: “Mondja csak, Kiriljovics Pjotr, hát ilyen filozófus
                  maga?... Párbaj... hol olvasta ezt, melyik orosz regényben párbajoznak a
                  Pjotruskák? He? Fujj, atyuskám, ilyen hülyeséget!... A társadalom csorbítatlan
                  tisztelete?... Milyen tréfás ember maga, Pjotruska... Tudja, mennyit ér a
                  társadalom csorbítatlan tisztelete?... Mindössze egy tehénpalacsintát, Kiriljovics
                  Pjotr.”</p>
               <p>Bizonyos, hogy a társadalom tisztelete igen csekély értéket képviselt a
                  szemében... Ami pedig Veresy Ilonát illeti...</p>
               <p>- Áhá, Pjotruska, most megcsíptelek - ragadta galléron tilosban legelésző
                  gondolatait. Aztán lelohadt a keze a gallérról, és útjára bocsátotta újra a
                  gondolatait... Meglepő, állapította meg, meglepő, hogy mennyire hasonlít Kléber
                  Ilonához...</p>
               <p>Nézte a sütkérező patkányokat. Végigelemezte az ismerőseit. Nem sokan voltak.
                  Mekkorát néznének ezek a békés emberek, ha azzal a bolond kéréssel fordulna
                  hozzájuk, hogy fáradjanak ki vele hajnalban a lőportorony melletti erdőbe és
                  legyenek tanúi, amikor agyonlövi a patikust, vagy őt a patikus... Kihez
                  fordulhatna? Hagyja a dolgot? Üssék rá a bélyegzőt, vegyék fel az egyoldalú
                  jegyzőkönyvet, hogy meghátrált?... Az erőd belsejéből egy tiszt lépett ki.
                  Meglökte magát: gyerünk az erődbe... Itt most nem lehet okoskodni, ez egyszer nem
                  lehet kiriljovicspjotrkodni. Mert most nem arról van szó, hogy a saját
                  veszélyeztetett becsületét fogja megvédeni, hanem segédkezet kell nyújtania ahhoz,
                  hogy a patikussegéd becsülete visszaállíttassék arra a magaslatra, amelyről ő,
                  Baltazár György, egy szórakozott pofonnal leverte.</p>
               <p>Elindult az erődbe. A harcias várkapu oszlopos, nyirkos boltozata alatt
                  visszhangosan dobbant az őrszem bakancsa. Méteres, vastagfalú kaszárnyák között
                  állott a térparancsnokság ódon épülete. Hideg osztrák világ konzerválódott itt a
                  magaslaton, a város felett; kőből faragott és tojásdad táblákra festett kétfejű
                  sasok lengették a kapuk felett, épületszörnyetegek sötét homlokán hatalmas
                  szárnyaikat. A kazamaták fölé lapított teniszpályákon és a tiszti pavilon akácos
                  parkjában, régi háborús emlékművek alatt a bécsi Grabenről nevetgéltek leánykori
                  emlékeket a nők, laibachi lovasbravúrokról és tiroli zergevadászatokról kérődztek
                  félig álmodott, félig lezajlott történeteket a gyalogos tisztek. Kardok csörögtek,
                  csákós, patrontáskás ordonáncok várakoztak az épület kapujában, kapuk aljában
                  szőnyeget poroltak a tisztiszolgák, avas posztószag áradt a rostélyos ablakokból,
                  és a prófunt savanyú illata vette hatalmába az ósdi utcákat. Baltazár
                  bizonytalanul botorkált végig a térparancsnokság épületének sötét folyosóin,
                  megzökkent néhányszor a gödrössé koptatott kőlapokon, és a drótrostély mögé zárt
                  villanylámpák sápadt világánál lassan betűzgette a pántozott vasajtók német
                  feliratát. A komor vasajtók kegyetlen sötét titkokat sejtettek, pedig javarészt
                  végképp kilyukadt bakancsok és talpáraállíthatatlan katonanadrágok pállott illata
                  lappangott mögöttük. Valami kérlelhetetlen merevség és érzéketlenség hidege áradt
                  a falakból. Az újságíró kíváncsian kopogtatott be néhány ajtón, amíg valaki
                  útbaigazította. Egy Haynau-bajuszú, fakóra aszalt arcú kis ember felé vezették,
                  aki mindjárt az újságíró foglakozása után tudakozódott. Szinte a torkán akadt a
                  szó, amikor gépiesen ismételte? - Újságíró? Micsoda foglalkozás - berzenkedett. -
                  Újságírni… gúnyolni a hadsereget… a hadsereget… egy liter tintát elpancsolni és
                  szétfreccsenteni, ha véletlenül megszólal a Császári Ház himnusza. Egy pátens
                  kéne, egy kurta napiparancs és egy rakás tintanyaló... igen... Baltazár is
                  kellemetlen dolgokat írt a hadseregről... mi?</p>
               <p>Az újságíró nyugodtan nézte a falakat. Az őrnagy újra nekilendült.</p>
               <p>- Los von Oesterreich banda... mit akarnak maguk itt Ausztria nélkül? Hogyan
                  akarnak egzisztálni? Csárdástánccal és túróscsuszával akarják az ellenséget
                  megfélemlíteni?</p>
               <p>Az újságíró engedelmesen bevárta az összmonarchiai eszme ódon harcosának
                  értelmetlen robbanásait. Aztán rátért a jövetele céljára. Két tisztre volna
                  szüksége. Az őrnagy még egy zárófutamot recseget. Nem lehet. Baltazár vétett a
                  hadsereg ellen. Az összmonarchia ellen.</p>
               <p>Az újságíró is vállat vont. Aztán megfordult és lekullogott a lépcsőn. Mégis
                  Csermelyt fogja küldeni. Majd még akad valaki. Ha nem fogadják el, elég volt ebből
                  az ízetlen bohózatból. Csermelynek pedig meg fogja hagyni, hogy semmitől se
                  ijedjen meg. Tréfa lesz az egész.</p>
               <p>Csak a zsebe ne volna olyan kilátástalanul üres. Éhes is volt. Cigarettára
                  gyújtott és azzal verte el az éhségét.</p>
               <p>...Másnap reggel megállott a bank előtt, várta, míg feltolják a vasredőnyöket.
                  Fiatal nő ült a bankpult mögött. Együtt jártak régen tánciskolába, vékony,
                  lesütött szemű jószág volt még akkor, azóta hideg, öntudatos lánnyá szépült. Fel
                  sem emelte a fejét, csak közömbösen kinyújtotta hosszúujjú, hófehér kezét.
                  Váltó?... Nem is volt ez érdeklődés, csak közömbös, kellemetlen kérdés, meghintve
                  egy szemernyi gúnyos csodálkozással és hitetlenkedéssel. De az újságíró nem
                  tulajdonított neki jelentőséget.</p>
               <p>- El tetszett találni - felelte nyájasan. A nő hidegen nyitotta rá szemét, és
                  visszahullatta a pultra a papirost.</p>
               <p>- Jöjjön holnap.</p>
               <p>Baltazár előrehajolt, és nagyon barátságosan nézett a hivatalnoknőre. Valami
                  sürgős ügyről van szó... abszolút komoly célra kell... Kettőszáz koronát gondolt;
                  nem jártas az ilyen pénzügyi műveletekben, de ha a kisasszony úgy gondolja, hogy
                  a bank vagyonkészlete megengedi, úgy esetleg nagyobb összeg előirányzását
                  kéri.</p>
               <p>A lány nem nézett rá. Csak a fejét rázta. Jobb, ha Baltazár elviszi a váltóját...
                  Elvinni? Ugyan mi jut a kisasszonynak az eszébe? Elvinni... nem, erről szó sem
                  lehet, ő a fejébe vette, hogy a főorvos bankja részesüljön ennek az üzletnek a
                  hasznaiban.</p>
               <p>A szomszéd szobából, egy zöld posztóval borított ajtón kilépett az eszmecsere
                  zajára a főorvos. Meglátta a pulton a váltót, csodálkozva emelte szeméhez, és
                  tagolva kezdte olvasni rajta az aláírást. Úgy tett, mintha nem hinne a szemeinek.
                  B-a-l-t-a-z-á-r G-y-ö-r-g-y? Mik a szándékai ezzel a papirossal?</p>
               <p>A pulton előrehajolva, diadalmasan nézett az újságíró arcába.</p>
               <p>- Miféle írásmű ez, ha szabad kérdeznem?</p>
               <p>- Ez? - kérdezte a fiatalember szelíden. - Ez? Autogramm.</p>
               <p>- Autogramm? Hogy érti azt?</p>
               <p>Az újságíró rákönyökölt az asztalra. Látta már: lőttek a kétszáz koronának.
                  Belenézett a főorvos meghökkent szemeibe. Úgy érti, hogy a bank üzletszerűleg
                  gyűjti az ilyen autogrammokat. Hadd legyen egy értékesebb is közöttük, gondolta ő
                  nagylelkűen, bizonyos lévén abban, hogy a bank elmulasztotta eddig az ő
                  autogrammját megszerezni.</p>
               <p>- És ezt kétszáz koronára becsüli? - kérdezte a főorvos dühös nevetéssel.</p>
               <p>- Látom már, nincs érzékük a műemlékek iránt - mondta az újságíró vállat vonva. -
                  Igazán sajnálom.</p>
               <p>A papír után nyúlt, lassan kihúzta a főorvos ujjai közül és begyűrte a zsebébe.
                  Szeretetreméltóan meghajtotta magát. - Elnézést kérek, ha háborgattam. - Aztán a
                  lányra nevetett: - Kisasszony?... Jó napot.</p>
               <p>A bankból távozva néhányszor végigsétált a főtéren. Kocsi... orvos... kötszerek...
                  aztán egyéb kiadások is lesznek. Mit csináljon? A kiadóhoz menjen? No, ezt
                  eltalálta. Potom, nevetséges garasokat kap tőle így is, nemhogy előlegre
                  számíthatna. Néhány hónapja fenyegetőzik azzal, hogy beszünteti a lapot. A
                  hirdetések megálltak, a példányszámok emelkedése, amit Baltazár ígért, nem
                  következett be. Aztán egyre-másra kapja Baltazár cikkei miatt a
                  szemrehányásokat... Nem, a kiadóra nem számíthat... Nincs, hát nincs pénz. Azt
                  fogja írni a segédeknek: Uraim! Mély sajnálattal kell tudomásukra hoznom, hogy a
                  becsületügyi költségeket szorgos utánajárás ellenére sem tudtam előteremteni.
                  Teljesítsék hát kötelességüket, segéd urak. Megnyugvással várom az ítéletüket,
                  amely - kétség nem fér hozzá - férfias és határozott lesz, méltó az ügyhöz és a
                  korszellemhez...</p>
               <p>Az egyik kirakat tükrös ablakában Veresy Ilonát pillantotta meg. A levélírás
                  abbamaradt, a szemei elcsendesedve nézték a nő tovalebegő tükörképét... Aztán
                  apróra szemügyre vette a kirakatban lévő kalapokat, harisnyákat, a ragyogó mellű
                  ingeket, kézelőgombokat. A filmeken ragyogó fehér ingplasztronban vonulnak ki az
                  ellenfelek a boulogne-i erdő valamelyik tisztására. A sötét fák lombját szellő
                  éri, a fűből hosszúszárú mezei virágok dugják ki a fejüket, a cilindereket
                  megemelik, az arcok hidegek... ujjé, milyen pazar eleganciával fogja ő is
                  megemelni kopott plüsskalapját a patikus felé... Ujjé... És a patikus is milyen
                  hideglelősen fogja levenni fejéről pörge keménykalapját...</p>
               <p>Délután mégis eszébe jutott valami. Előbb beszólt az udvaron lakó pénztárosnak és
                  megkérte, hogy legyen a segédje. Csermelynek küldött néhány sort, meghagyta neki,
                  hogy keresse fel a pénztárnokot. Aztán füttyentett a kutyájának, kinyitotta a
                  kert rozoga ajtaját és végigsietett a gazzal telenőtt ösvényen. A vizsla hízelegve
                  kapta el néhányszor a kezét, szélesre áradt örömmel gázolt át a fagyalbokrokon,
                  aztán levegőben felejtett lábbal, elképedve nézett fel Baltazárra, aki mint tolvaj
                  komondorok, egy ugrással a kerítés tetején termett.</p>
               <p>- Gyerünk, Pagát. Majd megmagyarázom - intett fejével Baltazár.</p>
               <p>A kerítésen át hamarabb eljutottak a mezei útra, nem kellett végigmenniök a külső
                  utcákon, amelyek fölött ebben az órában a hazatérő szekeresek nyomán sűrű
                  porfelhők gomolyogtak. Néhány sietős lépés, és már előttük volt a szeszgyár ringó
                  pallója, amely a gőzölgő patak felett a mezőre vezetett. A gyár felől csípős
                  moslékszagot és marhabőgést szállított a langyos őszi fuvalom. A kerítés mellett a
                  raktárnok sütkérezett, az utcára lógatván piros bojtokkal díszített hosszú
                  pipáját.</p>
               <p>Az újságíró megállott és nagy lélegzetet vett. Észre sem vette, hogy annyira
                  nekilendült a menésnek. A raktárnok oldalra kormányozta szájában a pipáját és
                  odaköszönt nagy barátsággal az újságírónak. Tavaly megcsúszott a másik gyárban
                  egy deszkán és derékig esett a forró moslékba. A kártérítést ő verekedte ki akkor
                  a gyártól. Odaléphetne most - gondolta - és beszélgetés közben kiszottyanthatná a
                  pénzügyet. A raktárnok bizonyára adna neki. Szép summát kapott a gyártól.
                  Odaléphetne... de nem lép oda. - Jó napot - kiáltotta a raktárnok felé, újra
                  nekiindulva pillanatnyi álltából. A híd után barna mezei utacska következett,
                  amely egy nyárfasor mellett megfiadzott, testéből szakadt vékony porontyát szélnek
                  eresztette a domb alján gunnyasztó présházak felé, ő maga a széles lapálynak vette
                  irányát. Pagát a nyárfasor előtt megállott, felkapta a lábát, bevárta gazdáját, és
                  meleg szemét kérdően emelte az arcára.</p>
               <p>- Arra - mondta Baltazár, és a délen kéklő hegyek felé mutatott.</p>
               <p>A vizsla elragadtatva loholt neki az ösvénynek. A letarolt kukoricásból testes
                  madarak riadtak fel, ahogy kushadt fejjel belezörrent a kukoricakóré közé.
                  Végiglátogatta a gazdátlan gallykunyhókat, amiket dinnyeszüret végeztén otthagytak
                  a csőszök, felcsaholt a domblábról az erdőbe, amely játszadozva felelt neki, de
                  ahogy tovahúzódott, már csak messzi morajlás volt a válasza. Az éjszaka zúgó
                  szélvész ereszkedett le a távoli havasokról, reggelig nyargalt az erdők felett, és
                  az őszi szántásokon leverte a gesztenyefák alélt lombjait és felitta a keréknyomok
                  sárga csermelyeit. Baltazár sietve lépegetett az agyagos úton és fátyolozott
                  tekintettel nézett fel a szőlődombok tüskés gerincére. Sárga felhők lebegtek a
                  szőlők felett, úgy látszott, mintha egy-egy ügyetlenül úszkáló felhőfióka
                  fennakadt volna a kinyúló karókon. Pagát egy fürjjel futott versenyt, felcikázott
                  az előttük emelkedő földhullámra, a tetőn megállott, visszanézett, elengedte a
                  fürjet, és ravasz pofával egy határkúp mögé rejtőzött. Baltazár ismerte már a
                  tréfáit, úgy tett, mintha nem venné észre, és komoly képpel lépegetett el a
                  földhányás előtt. Pagát győztes vakkanással pattant elő a búvóhely mögül. Csupa
                  életöröm volt, csupa líra és sugárzó ifjúság. Karcsú testében pattanásig lüktetett
                  az életkedv, Baltazárnak néha le kellett hajolnia, hogy elfogadja a fülén a
                  csókját, túláradó köszönetét az életért, a pázsitos dombokért, a felriadó
                  madarakért, a kereplő hangjáért és azért a mosolyért, amellyel őt Baltazár
                  megajándékozta. Aztán elégedetten és újabb örömre gyulladva száguldott neki a
                  sárguló lapálynak, hogy egy kis idő múlva valami névtelen félelemtől hajtva
                  visszasompolyogjon és felszimatoljon a Baltazár arcába. A tekintete ilyenkor
                  nyugtalanul kémlelődött és feleletre várt. Simogatással ilyenkor nem érte be, szó
                  kellett neki, értelmes, tagolt beszéd.</p>
               <p>- Előre, Pagát... semmi...</p>
               <p>Bólintásformán kapta le erre a fejét, aggályait a meleg hang eloszlatta, vidáman
                  loholt neki az ugarnak, vagy vetésnek. Most is csaholva lendült előre, de a
                  mozdulatában nem volt tűz, a hangja hamisan szólott és néhányszor visszafordult
                  tekintete a gazdájához. Valamit érzett a levegőben, valamit láthatott a Baltazár
                  arcán.</p>
               <p>A folyóparton megálltak. A komp néhány perccel előbb indult el, hátán magasra
                  rakott szénásszekerekkel. A láncok éles csikorgásába monoton csobbanás olvadt, a
                  komp farára rohanó hullámok zaja. Baltazár leült egy kilométerkőre és hallgatta a
                  partmenti habok csendes locsogását és a távoli hullámok zúgását. A vizsla a
                  trágyarakásokon lézengő varjakat hajkurászta. Nem szólította, várta, amíg
                  kifenekedi magát közöttük és magától visszatér hozzá. Pagát jött is nemsokára.
                  Tudta, ilyenkor beszélgetés szokott lenni. Érdekelték a beszédek, a hozzáintézett
                  szavak, amelyek ismerősen csillogtak feléje az ismeretlenség ködéből. Figyelte,
                  találgatta. A gazdájának lágy zenei hangja volt, hízelgő meleg áradt végig a
                  testében, ha hallgatta.</p>
               <p>Messziről emelgette az orrát, cimpái kíváncsian szimatra tágultak, a feje
                  megnyúlt, fülei lelapultak, nézte Baltazárt kíváncsi, tapadó szemekkel.</p>
               <p>- Ülj le, Pagát - invitálta Baltazár fáradtra mélyült hangon -, mondani akarok
                  valamit.</p>
               <p>A kutya elkomolyodva ereszkedett a hátsó lábára. Néhányszor idegesen nyalta meg a
                  száját, a szemét le nem vette gazdája arcáról. Lomha madár suhogott el mellette,
                  olyan alacsonyan szállt, hogy majdnem érintette őket, a vizsla észre sem vette. Az
                  újságíró elérzékenyülve fogta meg a fülét.</p>
               <p>- Ej, gyanús vagyok, mi?... Ide hallgass barátom, bevallom... egy júdási gazságot
                  akarok elkövetni ellened. Akarok? Helytelen szót használtam. Nem, nem akarok...
                  hogy is akarnék... A társadalom, melyet te felületesen csak kellemetlen szagáról
                  és fütykösbotjáról ismersz, parancsolja rám, hogy megtegyem...</p>
               <p>Pagát felfigyelt a lágy szavakra. A lábai alig észrevehetően remegni kezdtek.</p>
               <p>- Dogmákkal állunk szemben, szeretett barátom és osztályos társam... Emlékezz csak
                  rá: sokszor megpróbáltuk már, hogy ledobjuk magunkról a szájkosarat... hogy éljük
                  a szabad kutyák boldog, szabad életét. Mit tett erre a társadalom? Kuss! - mondta
                  nekünk a társadalom... A társadalomnak alapszabályai vannak, barátom... Sohasem
                  köphetsz a padlóra... a gyepre lépni nem szabad... menetközben tilos
                  kiszállanod... kihajolni a társadalomból pedig veszélyes dolog... szeretned kell a
                  felebarátaidat, mint tenmagadat... Hallod-e? Köss bogot a farkadra, mon ami,
                  nehogy megfeledkezz róla... Aztán a vészfékről is van valami alapszabály: nem
                  szabad megrántani... Egyszer nagy bajban voltam, megrántottam, kiderült, hogy az a
                  vészfék már régen elromlott... No, hagyjuk a társadalmat. Tegyünk, úgy mintha
                  megadnók magunkat. Neked is, aki rugalmas inú fajkutya vagy, még megbecsülésben is
                  volna részed... Engem az univerzum legparányibb bankjából is kipörgettek, mert
                  úgymond, egy rézgarasnyi ellenértéket sem képviselek... Kidobtak, barátom...
                  Tudod-e, hol vagyunk most? A világűrben... Őrült üres ez a világ, barátom. Azt
                  mondják, másfélmilliárd ember lakik a földön... Másfélmilliárd ember és senki...
                  senki a másfélmilliárd közül... Érted, szeretett osztályos társam? Nekünk
                  kettőnknek tulajdonképpen össze kéne egy kicsit tartanunk... Ott... ott messze, a
                  városban, senkinek nincs rám szüksége. Azt kérded ugye, hogy mégis mit keresek
                  ott?... Fel akartam frissíteni azt a pállott levegőt. Egy kis ózont akartam
                  juttatni az ottani tüdőknek. Fintorgatták az orrukat és elzárták ózonnyílásaim
                  elől a tüdejüket... Címzett nem fogadja el, retour!... Hát én mosom a kezeimet...
                  Ami nagy dolog történt velem ez alatt a huszonöt év alatt, az csak annyi, hogy
                  hatvan kiló sejtet termeltem... Hagyjuk, vigye az ördög... Arra kéne felelnem,
                  hogy miért csinálom azt a dolgot azzal a patikussal. Neked megfelelek rá, magamtól
                  makacsul megtagadtam a választ. Nos, hát az ok... fülelj... erősen fülelj, az ok:
                  Veresy Ilona, a Vígszínház volt tagja... Puff, mi? Röhej, nemde? Mi a véleménye
                  erről a felhőkarcoló marhaságról, Kiriljovics Pjotr, kérdezné a fogalmazó...
                  Mindegy... mindegy... Szeretsz, Pagát?... Ne nézz rám, kérlek... mellőzd ezt a
                  bánatos tekintetet... ezúttal nem fognak nyomni a latba az ilyen imponderábiliák:
                  hűség... barátság... Szíveskedjél beszüntetni minden hűséget, minden
                  barátságot...</p>
               <p>A Pagát torkából halk, vékony hangocskák rezdültek ki. Emelgette a lábát,
                  elfordult, de aztán újra visszaakasztotta a tekintetét a gazdájára.</p>
               <p>- Jön a komp, térjünk hát a tárgyra. Pénzt kínáltak érted, kedvesem, és én... ne
                  vess meg érte nagyon, csak szegény, becstelen ember vagyok, és nem olyan ragyogó
                  kutyajellem, mint te... én most belemegyek az alkuba és pénzzé teszlek,
                  kedvesem... Hogy miért... hogy mire jó ez? A társadalom, tisztelt barátom, a
                  társadalom… Gyönge kis féreg vagyok... Sohase sajnálj kedvesem... Tudom én, ha van
                  gyalázat a földön, hát ez akkurátosan az. Tiszta, töményített gyalázat. Eladom a
                  szeretetet. Pénzzé teszem az egyetlen lényt, aki ragaszkodik hozzám... Kikötött
                  már a komp, nyújtsd a kezed, mon ami... én barátom, így mondta nekem valaki: mon
                  ami... Nyújtsd a kezedet, és légy elnéző hozzám. Ha kutya volnék, egészen
                  bizonyos, hogy nem tudnám megtenni, nem tudnálak elárulni... de hát csak ember
                  vagyok...</p>
               <p>Kinyújtotta a kezét, lassan Pagát is a maga mancsát. Dióbarna szeme melegen és
                  alázatos szomorúsággal kémlelt az újságíró ködös szemébe, lába tétován csüngött a
                  levegőben, várta, hátha nem igaz, nem végleges az a sajgó beszéd, ami az emberi
                  arcról szúrt a szívébe. Voltak így máskor is, meghányták-vetették a világ furcsa
                  dolgait és közben estek ilyen szenvedélyes beszédek akkor is. De ezek jól
                  végződtek, csak egy szempillogás, egy önkéntelen mosolybimbócska a Baltazár szeme
                  szögletéből és ő huss! boldoggá szabadult kedvvel vette újra birtokába a világot
                  és hangos csatazajjal rontott neki a porfürdőző verebeknek, vagy a major
                  napraforgói alatt gondtalanul pipegő tyúkoknak. Most mégis mintha másképp lett
                  volna. Az emberi arcon erőtlen derű hullámzott keresztül, ráncok torlódtak össze
                  rajta, amik mosolyhoz hasonlítottak, de a szeme tág pupillájában fekete csend ült.
                  Pagát orrával előre szimatolt, a feje lekushadt: megszagolta a gazdája mosolyát,
                  és lábát megadóan eresztette le a felé nyúló kézbe. Köszönöm, Pagát - hallotta
                  valami rejtett, mély forrásból előbuggyanni az emberi hangokat. Fél szemmel mégis
                  leste a tréfa végét. De a felé sugárzó mosolynak árnyai voltak, látta, valami nagy
                  dolog hideg árnyéka lebeg felettük. A lába nagyon rásúlyosodott a gazdája
                  tenyerére. A teste lassan remegni kezdett. Befúrta fejét a gazdája karjai közé -
                  mint akkor, amikor Baltazár didergő kéthetes kölyökkorában a patak sekély vízéből
                  kiemelte - és gyerekes, fájdalmas sírás vonaglott ki a torkán.</p>
               <p>A város messzi tornyából harangkongást sodort végig a völgyön egy szélhullám. Négy
                  óra volt. A komp is megérkezett már az innenső partra, széles orra ritmikus zajjal
                  morzsolta a kikötő rozoga fenyőgerendáit.</p>
               <p>- Legyünk férfiak - nevetett Baltazár, és a keze szerető lágyan simult rá a kutya
                  fejére.</p>
               <p>Átkeltek a kompon. Nem voltak már messze a falutól. Borostás dombok következtek,
                  ölükből kékre festett házak lágy pasztellje melegedett ki. Némán, lassan kullogtak
                  a falu felé, szavak már nemigen estek közöttük. Fenyőkert övezte széles kőházba
                  fordultak be. Az alku hamar megesett. Baltazárt a házigazda hellyel és ennivalóval
                  kínálta meg, vállánál fogva barátságosan le is nyomta egy székre, de ő
                  szabadkozva állott fel. Közelgett az est, vissza akart térni a városba. A tornácon
                  nyúlánk növésű, merész nézésű lány lépett eléje. A kutya nevét tudakolta. Aztán
                  kurtán füttyentett.</p>
               <p>- Pagát... ide!</p>
               <p>A kutya egy rebbenésnyi ideig felé fordult és megemelte egyik fülét. Aztán
                  visszatapasztotta tekintetét a gazdájára.</p>
               <p>- Hol szerezte? - kérdezte a lány bizalmatlanul.</p>
               <p>Az újságíró néhány szóval elmondta. A kutyát elvetélték, egy patakban találta,
                  fennakadva egy homokzátonyon. A tenyerén vitte haza, cuclit szerzett neki és
                  felnövelte.</p>
               <p>A lány valahonnan láncot kerített, azt rácsatolta a vizsla nyakörvére. Baltazár
                  nem állta meg, hogy néhány búcsúszót ne mondjon.</p>
               <p>- Aztán, mon ami... - a hangját sajgó mosoly tette bensővé -, ha elunod itt falun
                  a vadrucákat, nem bánom, vissza is szökhetsz hozzám... Ha a patikus következtében
                  végleg lefeküdtem volna - minek tagadjam: nem szeretnék még ilyen korán lefeküdni
                  - ...hát akkor sem maradsz az árvaszék nyakán. A suszterné asszony majd gondodat
                  viseli.</p>
               <p>A leány az újságíróra pillantott.</p>
               <p>A hangból, amelyet a megindultság fátyolossá finomított, intelligens lélek áradt.
                  Kíváncsian lépett közelebb hozzá.</p>
               <p>- Itt jó dolga lesz a barátjának - mondta szívélyesebben. - Azt hiszem, nem lesz
                  oka a szökésre.</p>
               <p>Baltazár szótlanul nézte, amikor a kutyát a tornác előtt egy cseresznyefához
                  kötötték.</p>
               <p>- Ön nem vadászik - folytatta a lány -, mit is csinálna vele?</p>
               <p>- Diskurálgatnék vele... Eltársalognék vele, kisasszony... Sokat beszélgettünk mi
                  már egymással, mindenféléről... Jó barátságban voltunk.</p>
               <p>A nap lenyugodni készült. A fiatalembert marasztalták, de ő a fejét rázta. Aztán
                  elrakta a bankókat, amiket szórakozottan még mindig a markában szorongatott, és
                  elköszönt. A lány kedvesen biccentett. A tornácról kihajolt és érdeklődve nézett
                  utána. De furcsákat beszélt! Az a pár értelmetlen, de nem ostoba szó ismétlődött
                  benne, amit a fiatalember szelíd mosollyal elszórt itt a tornácon, ahol nemigen
                  szoktak kutyát mon aminak szólítani.</p>
               <p>Baltazár pedig fütyörészve indult el az országúton. Csak úgy fújta, minden melódia
                  nélkül, összevissza, hogy éppen fütyüljön. Pagát hallgatta a cseresznyefa mellől,
                  felágaskodó fülei az országút felé fordultak. Hallgatta a távozó, halkuló
                  füttyszót, vert, zokogott a szíve, és észre sem vette, hogy csülökig áll a lába
                  egy puliszkás tálban, amelyet édesgető lakomának raktak elébe. </p>
            </div>
            <div type="chapter">
               <head>VIII</head>
               <p>Majthényi nyár végén került haza Németországból, ahol követségi szolgálatban
                  állott. A hivatalnoki pálya megkötöttsége, az egyéni megnyilatkozások tilalma,
                  amely napvilágra kívánkozó egészséges hajlamainak szelepét elzárta, lassankint
                  letompították érdeklődését pályája iránt, amely különben is csak lassú
                  előmenetellel kecsegtetett. Hiányzott belőle a diplomaták és menüettáncosok
                  diszkrét hajlékonysága és türelme, kényelmetlenül érezte magát szűk íróasztalánál,
                  és véralkata nem érte be azzal a tompa csenddel, amely a párnázott ajtókkal elzárt
                  hivatali szobákban honolt. Nagyobb fesztelenségre és nagyobb nyilvánosságra
                  vágyott. Diplomatának lenni annyi, mint egy színes és eseményekben gazdag életen
                  át leragasztott levélboríték szerepét játszani, amely csak a halál után nyílik
                  meg, olykor csak azért, hogy megmutassa, mennyire üres volt. Majthényi nem érzett
                  semmi hivatottságot a pálya iránt. Nem mintha ostoba lett volna. Emlékezett még
                  Platónra és Arisztotelészre, ismerte Széchenyit, kritizálta Cobert-t és Taylor-t,
                  néhány jelentős statisztikai adatot tudott a hazai agrárvámokról, és átnézte
                  olykor a szociológiával foglalkozó folyóiratok tartalomjegyzékét is, nem minden
                  szellemi haszon nélkül. Az irodalmat, amellyel kevés alkalma nyílott találkozni,
                  őszintén lenézte, mint beteges álmodozások üvegházi hajtásait. Az irodalom az
                  életen kívül eső valami volt, ami semmi tiszteletet nem követelhetett. Az író
                  elképzelésénél nem tudott szabadulni attól a gyanújától, hogy az írók többnyire
                  valamely eltitkolt testi hibában szenvednek, amely arra késztette őket, hogy a
                  közéletben való nyílt megjelenés helyett visszahúzódjanak szűk csigaházukba és
                  bátortalan csápjaikkal maguk körül tapogatva életnek nevezzék könyveikben azt,
                  amit így tökéletlenül kitapogattak. A könyv félórára szolgáló unaloműző volt a
                  szemében, és fölöslegesnek tartotta szót vesztegetni rá. Egy áttörhetetlenül tömör
                  rétege az embereknek, hatalmas tömege a szellemi pályákon élőknek lenézi azt a
                  hiábavaló mesterséget, amely könyvek termelésével foglalkozik. Megrendeli a
                  Szabadságharc Történetét díszkötésben, és ha metszett üvegű könyvszekrényt
                  juttatott neki a divat szeszélye, Mikszáth jubiláris kiadású könyveit is megszerzi
                  szekrénye számára, de érzékszerveinek idegen marad az írott szó művészi zamatja,
                  értelme felett nem nyer hatalmat a toll ereje. Majthényi nem titkolta, hogy a
                  szépirodalom nagy nevei hidegen hagyják. Unalomból sok mindent elolvasott, de
                  amikor becsukta a könyvet, lelkében is becsukódott az a kis rekesz, ahová
                  olvasmányainak emléke lerakódott. A szekrényben mindig egy tucat divatos ruha
                  lógott megfelelő számú nyakkendőkkel, amelyek fölött a gondnoki tisztet egy
                  diszkrét lakájruhába öltözött inas töltötte be. Modorának nyugatiassága, kellemes
                  megjelenése, könnyedsége és arcának banális szépsége tárt ajtókat biztosított
                  neki minden társaságban. Tudott elragadó lenni fehér hajú grófnőkkel szemben és
                  bosszantóan közömbös fiatal lányok és asszonyok iránt, ha nem feleltek meg utolsó
                  árnyalatig ízlése csökönyös követelményeinek. Válaszolatlanul hagyott néhány kacér
                  ígéretet villantó levelet, amelyet egy elmés csevegés eredményeként adtak fel
                  másnap a címére, és hajózott ismeretlen nővel az Adrián, aki valami álarcos bálon
                  fűzte karját a karjába, megmámorosodva az éjfél sziporkázó csillagaitól és valahol
                  a fedélközön cincogó mandolintól. S mikor partot értek újra, a szerelem is
                  nyomtalanul kiszállt a lelkéből minden poggyászával. Huszonnyolc éves korában,
                  miután meggyőződött arról, hogy pályáján nem várja sem korai babér, sem
                  érvényesülés, beadta lemondását, és elhatározta, hogy néhány hónapra hazamegy,
                  ahol majd lesz ideje bőven gondolkodni a további teendőkön. Becsomagolta Colbert
                  és Széchenyi összegyűjtött műveit, vívókardjait, ruháit és számtalan nyakkendőit,
                  valakinek sebtében egy hatalmas fehér rózsacsokrot küldött és néhány sajnálkozó
                  szót egy hideg, címeres kartonon, aztán vonatra ült, és meg sem állott hazáig.</p>
               <p>Az apja az első napon elégedetten és jólesően nézett végig rajta, a maga tökéletes
                  hasonmását látta benne: ugyanazt a nyúlánk, kellemes külsőt, elegánshajlású orrot,
                  dacos homlokot és hideg szemeket. Csak másnap kérdezte meg, miután leküzdötték már
                  a viszontlátás örömét:</p>
               <p>- Hát eluntad szórni a pénzt, fiam?</p>
               <p>A kérdés már gúnyosan hangzott. A megérkezéseknél és távozásoknál váltott
                  kézfogásokat leszámítva mindig ellenfelekként állottak szemben egymással.
                  Majthényi vállat vont. Úgy találta, hogy túl korán volna még felvenni a harcot az
                  apjával.</p>
               <p>A város szerfelett unalmas volt. Néhányszor kilovagolt a birtokra, vagy bevette
                  magát a szobájába és régi családi okmányokat böngészett, vagy hajdani családi
                  perpatvarok fakó írásait olvasgatta, amik valami havasi legelő, vagy kegyúri
                  templom körül folytak hosszú évtizedeken keresztül. A kaszinóba is benézett
                  egyszer. Nyájas kézfogások és tiszteletteljes érdeklődés fogadták. A kaszinó ócska
                  bútoraiból a kisvárosi kaszinócskák megnevezhetetlen, ernyedt szaga áradt, a
                  pókhálós ablakközökben legyek kiszáradt tetemei hevertek... Kopasz fejtetők,
                  jellegzetes, rosszul szabott ruhák... Körülnézett és unatkozva otthagyta őket...
                  Hetenkint egyszer az anyja vendégeket látott magánál. A társaságot, amely
                  három-négy asztalnál eloszolva whistet játszott, környékbeli földbirtokosok,
                  magasabbrangú katonatisztek és feleségeik alkották s csak elvétve akadt közöttük
                  egy-egy városbeli úr. Majthényi néhányszor részt vett ezeken az estéken, de a
                  játékban sem talált szórakozást. Egyik napon, amikor a vendégek elől éppen
                  elvonulni készült, a lépcsőházban egy fiatal nő állta útját. Csornainé volt, egy
                  képviselő felesége, aki férjével az év nagy részét a fővárosban és külföldön
                  töltötte, s csak ősszel tért haza rövid időre. Túlfűtött leydeni palackhoz
                  hasonlított, amelynek dús elektromos készletét hanyag kezek elmulasztották
                  kipattantani.</p>
               <p>- Rég nem láttuk egymást - mondta jelentősen, mosolyát merészen a férfi
                  tekintetének kormányozva. - Vártam, hogy felkeres egyszer...</p>
               <p>Majthényi könnyed, elegáns mozdulattal hajtotta meg magát. Volt valami ebben a
                  mozdulatban, amit csak a mozdulatok kifinomodott kultúrája képes kifejezni:
                  mentegetődző sajnálkozás, szeretetreméltóság, bók, közvetlenség és az érdeklődés
                  tökéletes hiánya. A nő a Majthényi kérdéseire elmondta, hogy férje betegeskedik,
                  egy külföldi szanatóriumból tért vissza az elmúlt héten és az a szándéka, hogy
                  lemond a mandátumról és visszavonul a birtokra. A hangja fojtottan zümmögött, mint
                  födött edényben morajló víz, néha ki is loccsant belőle néhány szenvedélyes csöpp.
                  Tetszett neki Majthényi. És nem idegenkedve semmi vakmerőségtől, amely védtelen
                  nőiségét érhetné, mélyen belemosolygott a rajta függő közömbös szemekbe. Lengő
                  fátylak, zizegő selymek, habzó tollak ködében néhányszor elsuhant Majthényi
                  előtt, anélkül, hogy felébresztette volna benne azt a szenvedélyes figyelmet,
                  amelyet kora, eleganciája és tökéletes alakja révén joggal elvárhatott volna.
                  Szürke, nagy szemei egy tűnődő kecske szemeihez hasonlítottak, néha egy moziplakát
                  démonjának forró szemeihez, íriszét félig eltakarták a mámorosan lelankadó
                  szemhéjak. Makacs szája volt, amelyet türelmetlen ragadozó, vagy nyalánkságra
                  sóvárgó gyermek módján félig nyitva hagyott.</p>
               <p>- Látogasson meg, Majthényi - szólott most Majthényihez, és a kezét nyújtotta. -
                  Tudja, mire gondoltam? - kérdezte aztán visszafordulva. - Ha a férjem lemond...
                  nos, kitalálta?... Nem?... Ejnye, de kevés invenció van magában. Megsúgjam, hogy
                  mire gondolok?... Hajoljon hát közelebb... még közelebb, Majthényi...</p>
               <p>- Próbára teszi a nyugalmamat, asszonyom - fenyegetődzött tréfásan a férfi.</p>
               <p>- Valóban?... Ezt szeretem... Figyeljen hát: arra gondoltam, hogy maga felléphetne
                  majd a férjem kerületében...</p>
               <p>Majthényi szép gondolatnak találta. Az asszony keze után nyúlt és hódolattal
                  megcsókolta.</p>
               <p>- A gondolatért hála jár. És maga, úgy hallom, konokul feledékeny tud lenni.</p>
               <p>Egymásra mosolyogtak. Majthényi biztosította, hogy nem lesz feledékeny.</p>
               <p>Néhány nap múlva aztán kilovagolt Csornainéhoz. Csornai, aki talán harminc évvel
                  volt idősebb a feleségénél, sokak szerint negyvennel, megrokkantan bicegett
                  botjára támaszkodva, másik kezében egy légycsapóval, a kúria tágas
                  szalonjában.</p>
               <p>- Ha lemondasz, bátyám, számíthatok a jóakaratodra? - kérdezte Majthényi,
                  egyenesen a tárgyra térve.</p>
               <p>Az öreg kajánul bicegett a legyek után, és nagy örömmel csapta agyon őket... Ha ő
                  lemond?... Esze ágában sincs lemondani... Az orvosok?... Lárifári... Mindegy az,
                  hogy ő itthon, vagy a pártklubban képviseli a kerület érdekeit... pota - annyi
                  vihar után - a teljes visszavonulást és nyugalmat követeli. Fájó irigységet
                  keltett benne a gondolat, hogy kerületét, amelyet annyi időn át képviselt, másnak
                  kell most átengednie.</p>
               <p>Künn a verandán az asszony újra belenézett a Majthényi szemeibe.</p>
               <p>Bízza rám, barátom. Beszélni fogok vele... A szövetségese leszek. Elfogad?</p>
               <p>Majthényi közömbös mosollyal nézte a nedves női ajkakat. Dús lukulluszi ebédek
                  utolsó terhes falatjait nemrég fogyasztotta el, elszunnyadt étvágyát nem
                  ébresztette fel a csillogó, rafinált teríték. De azért nagylelkű gyöngédséggel
                  tapasztotta száját az asszony meztelen vállára.</p>
               <p>- Elfogadom.</p>
               <p>A község végén fiatal, barna arcú lány állott az egyik kapuban. Majthényi
                  érdeklődve nézett végig rajta. Aztán megállította a lovát, és nyájasan
                  kérdezte:</p>
               <p>- Kérhetek egy korty vizet?</p>
               <p>A fiatal lány barnapirosra gyulladva nézett fel az idegen férfire. Aztán
                  szolgálatkészen suhant be a házba. Mire visszatért, Majthényi már leszállott a
                  lováról és szeretetreméltóan bólintott feléje.</p>
               <p>- Kinek köszönjem meg? - kérdezte visszanyújtva a poharat.</p>
               <p>- A nevem? - hangzott habozva a válasz. - A nevem Molnár Anna...</p>
               <p>- Kissé komoly... De kedves... Megengedi, hogy leüljek ide a házuk elé?</p>
               <p>A lány riadtan bólintott. Az arcáról elvonult a mosoly, tekintete vergődve kerülte
                  az előkelő, idegen férfi nyájas, de mélyreható szemsugarát. Sokáig állott ott
                  szótlanul, és pillantása az utcán porban játszó gyermekekbe kapaszkodott. Aztán
                  hirtelen a férfi felé fordult, és merész elhatározással a szemébe nézett. A
                  szokatlan állású szemek egymástól kissé elhajló irányban tekintettek fel a
                  Majthényi arcába. Majthényi emlékezett rá, hogy egy híres dán filmszínésznőnek
                  voltak ilyen kétfelé mélázó, rezignált szemei. A lány ujján lévő gyűrűre
                  pillantott. - Menyasszony? - kérdezte. A lány arcát újra elborította a mosoly.
                  Nem, ó dehogy... miért gondolja ezt Majthényi? Lassanként elindult közöttük a
                  beszélgetés. Molnár Anna is leült a lócára, de zavart pillantása többet időzött a
                  szemközti ház előtt álló jegenyefa csúcsán, mint a mellette ülő férfi arcán. A
                  kicsi házból nyíló boltajtó felett egy bádogtábla látszott, ezzel a felírással:
                  özvegy Baltazárné.</p>
               <p>- Nincs ennek az özvegy Baltazárnénak valami fia a városban? - kérdezte Majthényi
                  kíváncsian.</p>
               <p>Van, Baltazár György... Lapszerkesztő... írással foglalkozik. Nagyon szép
                  elbeszéléseket ír... Elmondta, hogy régi gyermekkori pajtások voltak... Most
                  ritkán jön haza... olyan régen nem mutatkozott...</p>
               <p>- Szerette?</p>
               <p>A hirtelen kérdés elakasztotta. Mosolyogva próbált kitérni előle, lángoló arccal,
                  dacosan hagyta rá: igen... Nagyon szerette?... Igen, igen, igen. És győzelmesen
                  nevetett hozzá... És milyen az, tudakozódott a férfi tovább, amikor ő, Molnár Anna
                  szeret... nagyon szeret valakit?</p>
               <p>- Ó, miket beszél - tiltakozott mosolyogva a lány -, hiszen György nem tudott
                  róla.</p>
               <p>- Úgy, tehát titkos rajongás? És bizonyos benne, hogy Baltazár nem tudott
                  róla?...</p>
               <p>- Igen, akkor nem tudott róla.</p>
               <p>A hídnál egy megbokrosodott ló elragadott egy szekeret, amely elütötte őt.
                  Szerencsére nem sérült meg nagyon, csak az eszméletét vesztette el. Mikor magához
                  tért, a György karjaiban volt. György vitte őt... olyan jó hosszú volt az út... és
                  olyan kimondhatatlanul kellemes volt himbálózni a karjai között... tovább tettetni
                  az ájulást, a nyakát átfogva ringani az ölében és lecsukott pillái mögül
                  kileselkedni néha az arcára... Ő még kislány volt akkor, négy év előtt történt,
                  alig volt tizenhat éves... Csak egy év múlva látta viszont, de György akkor már
                  teljesen elfelejtette az esetet. Éppen a városba készült visszatérni, és a
                  boltajtóból tréfásan kiáltott át az udvarra: de megnőttél, Anna, tudod-e már, mi
                  az: ötöt ötször többszörözött örökzöld töködöt köszönöm?</p>
               <p>- Maga tudja, mi az? - kérdezte a lány felbátorodva.</p>
               <p>Majthényi úgy tett, mintha gondolkoznék, aztán nevetve rázta a fejét.</p>
               <p>- Azt jelenti - magyarázta a lány vidáman -, hogy köszönöm a huszonöt
                  görögdinnyét.</p>
               <p>A ház mellett nagy rét kezdődött. Itt valahol egy rövid gyalogösvény vezet fel a
                  dombnak, mondta Majthényi, megmutatná neki Molnár Anna a gyalogösvényt?</p>
               <p>A lány készségesen vállalkozott rá. Élénk, tréfás bőséggel csurgott belőlük a szó.
                  Fejük fölött a magasban egy vércse vitt galambot a karmai között. A lány
                  megindultan mutatott a magasba.</p>
               <p>- Ismeri a mezei virágokat? - kérdezte a férfi, és mosolyogva kényszerítette
                  magára a lány elrévedő pillantását.</p>
               <p>Molnár Anna ismerte, hogyne ismerte volna. Itt nőtt fel közöttük, ezen a
                  réten.</p>
               <p>- Az a sokszínű ott micsoda?</p>
               <p>- Az? Kígyószisz.</p>
               <p>- Az a sárga, aminek olyan ujj alakú sziromlevelei vannak?</p>
               <p>- Nem tudja? - csodálkozott a lány. - Szarvaskerep.</p>
               <p>A magasból fehér galambtoll pillegett alá. Ringott a levegőben, mint apró,
                  mesebeli sajka, aztán megkerülte kétszer a lány fejét és leszállott a keblére,
                  oda, ahol a lebarnult bőrön egy elinduló árok lágy árnyéka látszott.</p>
               <p>A lány lenézett rá. Majthényi is nézte. A lány sajnálkozva. Majthényi felgyulladó
                  érdeklődéssel.</p>
               <p>- A Simonka Péter galambjai közül való...</p>
               <p>Majthényi a toll után nyúlt, és levette a lány kebléről.</p>
               <p>- Nekem adja, Molnár Anna?... Halott galamb tolla egy fiatal lány mellén... a
                  szíve fölött... Tudja, mit jelent? Hogy aki a tollat megkapja... az... mindig
                  magára gondol, Molnár Anna...</p>
               <p>Férfias erejének lenyűgöző hatalmával nézett le az egyszerű kedves arcocskára. Nem
                  furdalta a lelkiismeret azért az ügyetlenül kitalált banalitásért, amit a halott
                  galamb tolláról elmondott. Molnár Anna pedig elfulladva állott előtte. Nem bánta,
                  hogy a férfi sima keze feljebb csúszik meztelen karján. Édes rémület nyilallt a
                  szívébe az érintéstől. Hátratekintett, menekülni szeretett volna. De a kéz fogta,
                  mint a vércse a Simonka Péter dermedt galambját.</p>
               <p>- Nekem adja, Molnár Anna?</p>
               <p>És ő lehunyta a szemét, a feje szédült, nem gondolt Baltazár Györgyre, akit máig
                  mindennap maga elé hívott álmodozó képzelete, titkos szerelme, nem bánta, hogy az
                  úton haladó szénásszekér tetejéről furcsákat néz feléje napszítta szalmakalapja
                  alól egy béres - tűrte a testét érintő kéz simogatását, és sápadtan, halk szóval
                  ajándékozta oda a halott galamb tollát és ájult szívét az idegen férfinek.</p>
               <p>- Magának adom... de a nevét nem mondta meg - mondta belesimulva a Majthényi
                  szemének mély, titokzatos mosolyába.</p>
               <p>Nem mondta volna meg a nevét? Ó, de illetlenség. Nagy Ádám, tette hozzá nevetve. A
                  tollat a kalapja szalagja mögé dugta, és megszorította a lány kezét.</p>
               <p>- A viszontlátásra, Molnár Anna... A viszontlátásra... Ó, és még valamit - most
                  jut, lám, az eszembe -, valamit nem mondott meg. Nagyon szereti még azt a
                  Baltazárt?</p>
               <p>A lány arcán elhalt a mosoly. Sokáig nézett maga elé. A keze gépiesen tépdeste a
                  magasszárú virágokat.</p>
               <p>- Miért kérdezi ezt? - mondta halkan és elkínzottan.</p>
               <p>Mikor felpillantott, Majthényi már a lován ült. Karcsú, magas alakja kellemesen
                  ringott a nyeregben, ahogy nekivágott a dombra kapaszkodó gyalogösvénynek. Puha,
                  világos kalapját vidáman lebegtette feléje...</p>
               <p>...Hazatérve, Majthényi szokása ellenére felkereste az apját, aki az emeletes
                  épület földszintjére vette be magát és csak vendégségek idején látogatott fel az
                  emeletre, ahol felesége és fia laktak. Az öreg Majthényi azzal volt elfoglalva,
                  hogy egy kis gépezet segítségével fojtást szorított a sörétes vadásztöltényekbe.
                  Anélkül, hogy munkáját abbahagyta volna, száraz kíváncsisággal vette szemügyre a
                  fiát. A szobája rendetlen, nagy bolthajtásos helyiség volt, üveges szekrényekkel
                  és iratpolcokkal, amiken tavaszról ottfelejtett szőlőoltványok, puskatisztító
                  kóccsomók, kitömött nyestek és vidrák porosodtak. A széken irattekercsek,
                  gazdasági közlönyök és különféle vadászkellékek hevertek. A falakat mindenfajta
                  fegyverek, kardok és sötét olajképek borították, amikről irósvajszínűre
                  szelídülten marcona ősök tekintettek le. Majthényi kesztyűs kezével lesöpörte az
                  egyik székről a poros árjegyzékeket, és nagy elhatározásokat sejtető komolysággal
                  mondta:</p>
               <p>- Valamelyik nap a szándékaim iránt érdeklődött az anyámnál.</p>
               <p>- Kifogásod van ellene? - mordult felé gúnyosan az öregúr.</p>
               <p>- Tőlem bezzeg csak annyit tartott szükségesnek megkérdezni, hogy eluntam-e szórni
                  a pénzét... Mert mindig csak a pénzét hánytorgatja előttem.</p>
               <p>Apa és fia hidegen néztek egymásra. Lekicsinylően, majdnem lenézéssel bántak
                  egymással.</p>
               <p>- Felelek mindkét kérdésre - folytatta a fiatal Majthényi. - Tél végén megürül a
                  Csornai mandátuma. A kerület jó része a birtokunkon fekszik.</p>
               <p>Az öregúr nagy kedvteléssel forgatta a kis dugaszoló készüléket.</p>
               <p>- Sose törd rajta a fejed, hogy mi lesz, ha megürül a kerület. Van annak már
                  jelöltje. Van itt egy jószájú fiskális...</p>
               <p>- Számíthatok a támogatására? - kérdezte a fiatal Majthényi hidegen. Az apja
                  gúnyosan rázta a fejét. Sajnálja, nagyon sajnálja. Ő ezt a dolgot már megbeszélte
                  a jószájú fiskálissal. De ha a fia fel akar lépni, nagykorú, meg nem tilthatja
                  neki. De, ami a pénzt illeti, ismételten sajnálja, de szó sem lehet semmiféle
                  újabb befektetésről. Az a kis vendégszereplése a diplomáciai pályán - a
                  diplomáciai pályát gúnyos nyomatékkal ejtette ki - túlságosan költséges volt
                  ahhoz, hogy újabb kalandjaihoz segédkezet nyújtana. Majthényi tudta, hogy az
                  apjától kitelik: támogatni fogja a fiskálist, és tőle minden segítséget megtagad.
                  A pénzszekrény tele volt bankrészvényekkel és - tojásokkal. A felesége, egy
                  finomlelkű, előkelő érzésű nő, férje örökös csatározásai elől, amiket bérlőivel és
                  ispánjaival folytatott, elvonult az emeleten lévő szobáiba, ahol zongorájával és
                  könyveivel szórakozott és néhány finommuzsikájú románcot írt. Az öregúrban
                  felesége zenei hajlamai nem sok elismerést ébresztettek. Jobban szerette volna, ha
                  a felesége a cselédséget tartja féken és a háztartást ellenőrzi, amelyet lopáson
                  tettenért cselédek vezettek. Ez késztette arra, hogy a tojásokat a
                  páncélszekrényben őrizze, nem adva ki belőlük többet a szakácsnőnek, mint amennyit
                  az a szakácskönyv receptjeivel igazolni tudott. Egyébként kevés jelét mutatta az
                  öregségnek. Gyakorta már virradat előtt eltávozott otthonról, hogy egy-egy régen
                  üldözött vaddisznót nyomon kövessen, vagy egy távoleső tanyán béreseit naplopáson
                  érje és ostorával a nyakuk közé sózzon. Szénagyűjtéskor egy szénakazal tetejéről
                  vendégoldallal vert szét egy kaszát villogtató parasztlázongást.</p>
               <p>A fiatal Majthényi szó nélkül távozni akart. Az apja felemelt egy újságot az
                  asztalról, és kárörömmel nyújtotta feléje.</p>
               <p>- Ezt még elolvashatod. Elmehetsz vele a választóid elé.</p>
               <p>A Baltazár cikke volt. Rövid, furcsa írás, kétszer is el kellett olvasnia, hogy
                  minden rejtett célzását megértse. Olyan volt, mint egy csillagszóró, amilyennel a
                  gyermekek játszanak. Baltazár is játszott: meggyújtotta elmésségének
                  tűzszerszámát, fényes, sziporkázó csillagokat freccsentett szét, kis égési sebeket
                  ejtett, aztán eloltotta a játékát. Egy mozdulat: unottan félredobta harcos
                  szellemének kóclelkű játékszerét: Majthényit.</p>
               <p>Majthényi összeszorította az ajkait. Milyen merész ez a fiatalember! És ő milyen
                  ostoba volt, hogy tréfának hitte az újságíró játszi könnyedségét, nyájas
                  egyszerűségét, amivel kilátásba helyezte ennek a támadó cikknek a megírását. Ó, és
                  ez a támadó cikk nem is ostoba. Fél kézzel, futólagos fölénnyel teszi őt
                  nevetségessé. Honnan vesz ez a fickó annyi vakmerőséget és szellemet?</p>
               <p>Néhány pillanatig irigykedve gondolt az újságíró biztos, vidám fölényére. Ha ő így
                  tudná kifejezni a gondolatait!</p>
               <p>Aztán összegyűrte az újságlapot, és közömbösen félredobta.</p>
               <p>- Nem érdekel - mondta az apjának.</p>
               <p>Kiütöm a tollat a kezéből - határozta el hidegen.</p>
               <p>Másnap magához kérette a kiadót.</p>
            </div>
            <div type="chapter">
               <head>IX</head>
               <p>Baltazár egy tisztáson feküdt, a fonnyadozó erdei pázsiton. Nézte az őszi ég
                  hervadt, opálos kékjét, amelyen, mint csendes óceánon, réveteg felhőgályák
                  vitorláztak nyugat felé, ismeretlen messzeségbe. Aztán egy kóválygó vércsét
                  követett a tekintetével, amelyet idétlen mozgású varjak vettek üldözőbe. A
                  mellénye zsebében egy kis dohányhulladékra bukkant, amelyből a mellényzsebek egyéb
                  szokásos tartalmának figyelembevételével - bár nem minden zavaró mellékzöngék
                  nélkül - cigarettát lehetett komponálni. Cigarettát sodort és rágyújtott.</p>
               <p>- Az élet így egészen csinos - határozta el derűs érzések között, hetykén
                  füstölögve. Az ám, Kiriljovics Petár... Igaz, hogy útilaput kötöttek a talpad alá,
                  de meglehet az az elégtételed, hogy megcsiklandoztad egy kicsit a tekintetes
                  polgári társadalmat.</p>
               <p>Igen, összerúgták kissé a patkót. Ezúttal az újságíró volt a gyöngébbik fél.
                  Néhány nap előtt, amikor bement a szerkesztőségbe, egy papírszeletet talált az
                  ajtón. Az ő sírfeliratának szánták. Nyomtatott betűkkel az állott rajta:
                  “Kéregetőknek, elcsapott szerkesztőknek és mindenfajta idegen elemeknek tilos a
                  belépés. Csizi Olivér, a Kárpáti Figyelő főszerkesztője.” Bedugta fejét a sötét,
                  festékszagú szedőterembe, amelynek hátsó zugában a főszerkesztőség székelt.
                  Csiszlik Olivér asztala előtt ült, sárga lófogai között magasra irányzott szivart
                  pöfékelve, heves odaadással szerkesztette a lapot. Feje fölé egy táblát akasztott
                  ki. “Az idő pénz, ne molesztáljuk a szerkesztőséget.” Baltazár megadó mosollyal
                  hajtotta meg a fejét. Nem lépett be a szerkesztőségbe, csak az ablakon át
                  kopogtatott be szerényen Csiszlik Olivérnek. És a falakon kívül, ajakán szerény
                  mosollyal Augustus császárnak Varushoz intézett szavait idézte.</p>
               <p>- Vare, redde mihi manzsettas meas.</p>
               <p>Átvette ottfelejtett kézelőit, barátságosan meglengette a kalapját és távozott. A
                  Grand Café előtt kárörvendő arccal fordultak néhányan feléje. A rendőrkapitány
                  szúrós mosollyal nézte. Köz- és váltóügyvédek, városházi tisztviselők és más
                  társadalmi tényezők álldogáltak a szép őszi napsütésben a kávéház előtt. Ő
                  elhaladt előttük. Az arcukba nézett, és könnyedén folytatta az útját. A
                  háziasszonya, aki már szintén értesült a nagyobbszabású eseményről, aggodalmasan
                  csóválta a fejét. A hátralékos házbér miatt aggodalmaskodott. Baltazár
                  megvigasztalta, de az asszony sötéten ingatta a fejét.</p>
               <p>- Legalább - mondta aztán lemondóan - egy szívességet tehetne.</p>
               <p>- Örömmel.</p>
               <p>Egy kis írói munkáról volt szó. Valami figyelmeztetésfélét kellett fogalmaznia
                  egyik félreeső hely ajtajára, valami hangzatos felhívást, amely a tisztaság nemes
                  kultuszára buzdítsa az érdekelteket. Lehet rímes sorokban is, mint például: “Szép
                  a madár, hogyha röpköd. Csúf az ember, hogyha köpköd.” Valami effélét csináljon,
                  Baltazár.</p>
               <p>Fogalmazott is valami effélét. A háziasszony meg volt elégedve.</p>
               <p>- No, lám - állapította meg az újságíró dagadó kebellel -, a tollamat továbbra is
                  az emberiség szolgálatába állíthatom. Ezután majd ilyen feliratokat fogok
                  fabrikálni.</p>
               <p>Az erdő fonnyadó pázsitján fekve most is ilyen felhíváson gondolkozott. Az emberi
                  lélek tisztátlansága ellen akart egy velős, rövidre fogott mondatocskát
                  szerkeszteni.</p>
               <p>Nézte a kóválygó madarakat, és délfelé elnyomta az álom, azt álmodta, hogy otthon
                  jár az anyjánál. Fütyörészve indult el a városból, a vámháznál Csiszlik Olivér
                  regényíróval találkozott, aki hóna alatt nagy kéregpapír borítékban, készülő
                  regényének kéziratát szorongatta. A borítékra nagy, árnyékos betűkkel, kék, piros
                  és barna ceruzával ráírta a regény címét és szerzőjének nevét: “A halál csókja.
                  Regény két kötetben. Írta Csízi Olivér.” Csiszlik letette egy kőre a regényét,
                  levetette a kabátját és kibontotta a szárnyát, hogy a vámházat, amelyen túl tilos
                  volt átmennie, átrepülje. A szárnyai azonban, amelyeket egy kicsit megevett a moly
                  és amelyekről figyelmesebb vizsgálat után kiderült, hogy nem is emberi, hanem
                  egyszerű libaszárnyak voltak, beleakadtak a vámház ereszébe, és Csiszlik kénytelen
                  volt leszállni. Ő pedig könnyű testtel, könnyű lélekkel ringva úszott a
                  tubarózsaillatos levegőben, szárnyát nem is kellett mozgatnia, csak egyet-kettőt
                  lebbentett vele és fenn volt már a meredek domb tetején. Ha a száját kinyitotta,
                  édes levegő tódult be rajta, amely érett gyümölcsök nagyszerű ízére emlékeztette.
                  A tetőről megpillantotta a lekanyarodó út mentén álló két karcsú jegenyét és
                  mellette a vakolatlan kőházat, amelyben homályos gyermekéveit töltötte. A rozzant
                  fészer fekete zsindelytetején két jókora sütőtök pirult a napon. Hallotta a tök
                  kemény roppanását, amint végighasít gömbölyű hasán a konyhakés, és utána az anyja
                  erőtlen hangját: Szegény apátok mennyire szerette. Nem emlékezett az apjára, csak
                  egy vízfoltos fényképről ismerte, amely ott lógott lombfűrészelt keretben a kis
                  szoba falán, a színehagyott, selyemmel kivarrt házirend fölött. Tiroli vadászkabát
                  volt rajta, szarvasagancsból készített nagy gombokkal, erdészkalap, óralánc. Aztán
                  hosszú, hervadtan lekonyuló bajusz, komoly és szomorú szemek, egy ismeretlen
                  ember, kinek tökéletlen papírvonásai anyja meséinek hatása alatt a lelkében eleven
                  emlékké melegedtek. Ez a kép színesedett élővé álmában, ahogy letekintett a
                  hegytetőről a házukba. Aztán leereszkedett a faluba, úgy szállt le a hegyoldalon,
                  mint a gyermekláncfű ringatózó bóbitája; belépett az apró szatócsboltba és az
                  anyját kereste. A húga, aki hátát az áruállványnak támasztva, szundikáló szemmel
                  követte a hegygerincen felbukkanó szerzeteseket, felé sem fordította a tekintetét,
                  a hegyet nézte merően, mintha onnan túlról várna valakit. A homlokán és a
                  halántékán sárga foltok világítottak. “Üres a zsebem, húgocskám... üres a
                  zsebem...” - mosolygott ő engesztelően - “de majd hozok egyszer valamit...
                  Meglásd, hozok neked egy gyönyörű, aranyosszívű vőlegényt...” Aztán beljebb osont
                  a lakásba és az anyját kereste. Meg akarja neki mondani, hogy éhes. Megéhezett
                  útközben... Azaz pontosabban szólva nem éppen útközben, már azelőtt is... napok
                  óta érzi ezt a furcsa, fájó űrt a gyomrában... De ezt nem fogja megmondani az
                  anyjának. Azt fogja mondani, hogy mindössze egy órája éhes, eszébe jutott, hogy
                  enne valamit... Például egy híg tojást... mindössze egy híg tojást, anyám, ez nem
                  sok, ugye, ez igazán nem sok... és egy darab kenyeret. Majd visszaadja. Valahol...
                  valahol, úgy emlékszik, mintha ígéretet tettek volna neki, hogy megfordítják a
                  szerencse kerekét... “Kiadtuk a rendeletet, Baltazár, hogy a kereket meg kell
                  fordítani...” és akkor majd visszaadja... Emlékezett rá, hogy az anyja bement a
                  fáskamrába, követte, sötét folyosófélére jutott, amely egyre szűkült, egyre
                  fullasztóbb és félelmetesebb lett. Rémülten kezdett kiáltozni, az anyját
                  szólította. A kezébe beleszúrtak a fal kiálló vasszögei, s ahogy kiáltott, a
                  hangja kongva ömlött szét a végtelen labirintusban. Fülelt, és úgy rémlett neki,
                  hogy a visszhang valami Andersen-mesét mond:</p>
               <p>- A kökénytüskék nagyon megvérezték... Kökénybokor alá feküdt és tüskék a kezét
                  megvérezték.</p>
               <p>Kinyitotta a szemét. Idősebb asszony állott előtte, köténye duzzadásig teleszedve
                  sarjúval, mellette pirosréklis, taknyos gyerekecske lyukas szalmakalapban. A
                  társaságot egy szürke kecske egészítette ki, nagy, majdnem földigérő tőgyekkel.
                  Nézték Baltazárt, az asszony részvéttel, a gyerek közömbösen, a kecske hideg
                  kíváncsisággal.</p>
               <p>Kábultan állt fel, és vérző kezét bekötözte a zsebkendőjével. Aztán megköszönte az
                  asszonynak a figyelmeztetést és lassan megindult a lejtős gyalogösvényen a város
                  felé. A lába előtt feküdt a völgy zöldessárga síkja, rajta a város, mint egy
                  számtalan foltokból fércelt, elnyűtt kolduskabát, amelyet gazdája az országút
                  mellett eldobott. Hangyák és apró rovarok szaglásztak benne, futkároztak,
                  serénykedtek, néha megállottak, csápjaikat mintha összeérintették volna, eszmét
                  cseréltek, vágyaikat és bánatukat közölték egymással, aztán tovább folytatták
                  misztikus célú mozgásukat. Emberek, kutyák, lovak és ökrök voltak, sötét és
                  talányos rendeltetésű pettyek, valamennyien, amik agyuk, vagy válluk terhével néha
                  el-eltűntek a sötét condra valamelyik hasadékán, hogy más teherrel, más hasadékon
                  újra felbukkanjanak. Elveszett közöttük minden különbség, petyhüdten, talányosan
                  percegtek előre a sötét folton, amely aprócska létük játszóteréül szolgált... Ott
                  lenn, a kolduscondra árnyas hajlásában az a kis piszok, egy lehelet elsodorná, az
                  a takarékpénztár. A piszok belsejében most egy olyan mákszemnyi bogárka, amilyen a
                  condra felületén matat, a kamatokat számítja. (Kamat... kamat... És ha a nap
                  protuberanciái... vagy mondjuk a Betelgeuz csillag... vagy az Arcturus... egy kis
                  kozmikus szellő, egy kis csillagpor... és elsöpör örökre minden kamatot...) Egy
                  másik bogárka most belekiabál a telefonkagylóba... Kléber városi tiszti főbogár
                  most kancsalít egyet, és azt mondja: “Most pedig benevezem a tökfilkót...”</p>
               <p>Olyan volt ez a szemlélődés, mint mikor Gulliver hasra fekve és a gyepre
                  könyökölve benézett a liliputiak városába. Baltazár fölényesen és megnyugtató
                  mosollyal érezte annak a sok mindennek a törpeségét, amit ott lenn a teremtés
                  koronája művelt és ami e távlatból nem volt több és nem volt eszményibb, mint amit
                  minden útszéli hangya tudott: mozogni és sötétnek látszani. Megenyhülve lépegetett
                  az agyagos hegyi úton. A lába súlyos volt, lassan emelgette. Pontosan szólva
                  negyvenkét órája nem evett. Ámbár amit három hét óta elfogyasztott, lukulluszi
                  fogalmak szerint azt sem igen lehetne a táplálkozás rovatban elkönyvelni. A
                  Majthényivel foglalkozó könnyed borászati és feudálpszichológiai tanulmány
                  megjelenése után kitették a laptól. A sajtószabadság és gondolatterjesztés fürge
                  sajkácskáját fenékbe fúrta egy megtorló kéz... Sebaj, sebaj, nevetett ő
                  egykedvűen, és így történt, hogy nemcsak a gondolatait, hanem a pénzét sem
                  terjeszthette már szabadon. Felmondás nélkül eresztették szélnek, és a zsebe olyan
                  sivárul festett, mint a Góbi-sivatag. Nem ajánlana valami ehető gyökeret? -
                  fordult a patikushoz, aki a párbaj óta olyan peckesen hordta a bepólyált fejét,
                  mint egy hóember. Valamelyik nap aztán levélben arra kérte az öreg Majthényit,
                  hogy jelöljön ki a részére valahol a birtokán egy kis parcellát, ahol békésen
                  ellegelészhetne, kárpótlásul azért a kenyérkarajért, amit Majthényiék kiütöttek a
                  szájából. “Biztosíthatom, uram - írta a levélben - hogy mellőzni fogok az uradalom
                  békés marhaállománya között minden propagandát, amely arra irányulna, hogy a
                  gondolataikat sajtó útján terjeszthessék, vagy más alkotmányos túlzásra
                  ragadtassák magukat.”</p>
               <p>A nyelvével kiszáradt ajkához ért. Az ördögbe is, gondolta, hiszen lázam van.
                  Fujj, egy kis koplalástól lázat kapni!... Elrontottam talán a gyomromat a sok
                  fűszeres levegőtől... Nehezen lépegetett lefelé az agyagos hegyi úton. Reggel óta
                  hanyatt feküdt az erdő alján, és a felhőket nézte. Sovány hivatalocska, gondolta
                  mosolyogva. Igen, mert néhány nap óta úgy járt ide fel az erdőszélre hanyatt
                  feküdni, mintha hivatalba járna.</p>
               <p>A lelkében rózsaszín bárányfelhők úszkáltak.</p>
               <p>Aztán, ahogy gyengült a testi ereje, úgy borította el lassan valami zavaros köd.
                  És ebből a zavaros ködből egyszerre szelíden pislogott ki, mint esti homályból
                  felvillanó szentjánosbogár, egy fénypontocska.</p>
               <p>Haza fog menni. Haza, az anyjához, a falujába!</p>
               <p>A falu háromórás gyalogút volt a várostól. Mégis milyen régen nem volt otthon.
                  Tavasszal, ennek is már féléve. Csak éppen beszólt, öt percet sem ült, a mondatát
                  szakította félbe, hogy elérje a ház előtt elzörgő szekeret, amellyel visszatért a
                  városba. “Vasárnap újra kijövök...” Az anyja és a húga csak nézték elszótlanodva,
                  ahogy elporzik a szekérrel, és tudták, hogy hiába várnák vasárnap. Unta az álmos
                  cseppekben szivárgó falusi beszélgetést az anyjával, kinőtt a melengető, féltő
                  tyúkszárnyak alól. A szeretet eltokosodott benne és valami fanyar kedvetlenség
                  vett erőt rajta, ha az anyja felemelte rá bátortalan, kérdő szemeit. Kényelmetlen
                  volt a húga látása is, aki homályosan a férfi támogató karját reklamálta.
                  Nyugtalanította a család jövője, amely minden bizonnyal az ő férfias erejére,
                  sikereire építette a maga szegényes légvárait.</p>
               <p>Most nem félt ezektől az érzésektől. Visszatér közéjük hosszú időre, beáll a
                  családba. Hónapok óta egy regény motoszkál benne. Rágcsál, kaparász, mint egy
                  egérke, aztán neszt hall, vagy meggondolja magát és elszalad. Mindennap visszatért
                  egy félórára. Hazamegy és megfogja. A kis bolt nem adja ki mindhármuk számára a
                  megélhetést, a regény mellett valami mást is kell majd dolgoznia. Például ott van
                  az ócska cséplőgép. Ki lehetne javíttatni. A faluban a harmadik községből hozzák
                  aratáskor a cséplőgépet… Az ám, Pjotruska, csakhogy már arattak is, meg csépeltek
                  is... Persze, de ez nem akadály. Nem akadálya annak, hogy hazamenjen. Valami mást
                  kell majd kitalálni. Például... például... Mindegy. Ki fog találni valamit. A
                  városban végleg sárba akadt a tengelye. A fiatal Majthényi kinyújtotta utána
                  bosszúálló kezeit... Ó, milyen csengő-bongó bárgyúságot írt az utódja, Csiszlik
                  Olivér regényíró, amikor átvette örökét a szerkesztőségben: háromlábú székét és
                  színházi szabadjegyét! Lúdtollal írt, mint a régi költők és porzóval szárította
                  le talpraesett vezércikkeinek verítékét. A lap kipukkadt és összeesett, mint egy
                  hólyag. Lapos elmésségek siettek az ő egészséges, nevető szatírájának a pótlására.
                  Moravetz János, az irodalom tanára, a régi szógyökökről értekezve, végigfeküdt az
                  egész oldalon. Nem állotta meg sajgás nélkül, amikor hűtlen lapját a kezébe
                  vette... Próbált máshol elhelyezkedni. Tréfás társalgásra felkészült mosollyal
                  fogadták, de fagypontra esett derűjük, amikor kertelés nélkül munkára ajánlkozott.
                  A cikkei, amivel megnevettette őket, a harcai, amiket értük vívott, az eszméi,
                  amiket közcélokra kiszórt az utcára, hogy mások teleszedjék magukat vele, lázas
                  öt esztendeje, mindez homályos emlékké kocsonyásodott az emlékezetükben. Nem
                  akarták a közelükbe engedni, levelüket, vagy ebzárlati hirdetményeiket vele
                  fogalmaztatni; polgári erkölcsük lúdbőrzött attól a gondolattól, hogy maguk közé
                  fogadják. Zavaros és mondhatni tisztátlan foglalkozás az újságírás. A tudatukban
                  valahol a csepűrágók és hamiskártyások képzetének szomszédságában helyeződött el,
                  talán mint alosztály. Kialakulatlan fogalmaikkal, csenevész képzeletükkel és
                  szűkmarkúan kimért intelligenciájukkal tájékozatlanul állottak a nyomtatott
                  betűvel szemben. A nyomdafesték minden betűt egyformán feketére mázolt, nem tudtak
                  különbséget tenni... Mi tagadás, a nyomtatott betűvel e század belterjesen
                  visszaélt, dőreség lett volna a polgártól azt kívánni, hogy minden könyvkirakat
                  előtt levegye a kalapját. Amit itt hiába is kívánt volna tőle akárki. A nyomtatott
                  betűnek nem volt tekintélye...</p>
               <p>Semmi keserűséget nem érzett, inkább derű szállta meg arra a gondolatra, hogy a
                  társadalom kiseperte, mint valami haszontalan hulladékot. Kedélyes harcban állott
                  a társadalommal, amelyet mint Cyrano, mindig megbökött a verse végén. Nem ügyelt
                  eléggé magára, bizony őt is sokszor megszurkálták. Az élet a város elöregedett
                  falai között csak hosszú aszály lett volna, sovány, hideg évek örömtelen múlás, ha
                  ő rakoncátlanul kis játékrakétákat el nem sütöget az emberek ijesztésére és a maga
                  mulatságára. A cikkeit jóformán már senki sem olvasta. Leszokott az írásról, a
                  tintatartójában legyek kezdtek zümmögni. Ehelyett rácsábította a közönséget, hogy
                  maga írjon. Kitenyésztette az ellentéteket, kiszemelte az ellenfeleket, és aztán
                  egymásnak eresztette őket. És a vérengző szamarak milyen tréfás vadállatokká
                  váltak, amikor ő rájuk segítette az oroszlánbőrt. A lapból valóságos arénát
                  csinált, és gonoszkodva, jóízű nevetéssel nézte páholyból a bősz viaskodást...</p>
               <p>Ide-oda cikázott az élet állóvize felett, mint gondtalan szitakötő. Nem volt sok,
                  amit eddig csinált. De most hazamegy. Hazamegy, vissza az anyai házba, és ott
                  gyermekévei szelíden derengő reflexfényében dologhoz kezd. Marokra fogja a
                  szétzilált szálakat. Célok és beteljesedések szerves egymásrakövetkezése lesz az
                  élete, nem véletlenek tehetetlen találkozása, nem kis mécsláng gyámoltalan
                  pislogása... A cséplőgép... tévedés, a cséplőgépet nem úgy iktatta be műsorába,
                  mintha programot akart volna ezzel adni. A cséplőgép, vagy kocsikenőcsgyár -
                  hopp! Nem is rossz gondolat a kertben nagy hodályt állítani, kocsikenőcsöt
                  fabrikálni - nos igen... a cséplőgép, vagy kocsikenőcs csak eszköz, amely
                  szükségleteiről gondoskodik; a betevő falat és a tiszta szalmazsák. A falat békés
                  ízét, a szalmazsákon töltött éjszaka egészséges nyugalmát: azt az írásával fogja
                  megteremteni... A reggel friss lesz, szűz, munkára ihlető, harmatos... A dél:
                  verőfényes, békés heves páráitól illatos. Az alkony: nyugalom és álom, szerenád,
                  béke...</p>
               <p>...A tagjaiban különös bágyadtságot érzett. Leért már a hegyről, a lábait egyre
                  fáradtabban vonszolta. Semmi - legyintett magának -, egy kis kalóriahiány. De
                  mégis meg kell állnia, mert hirtelen szédülés fogta el. Kékbe olvadó kertek között
                  állott keskeny szekérúton. A mézzé érett szőlő illata elkeveredett az erdő nehéz
                  fűszerével, az ősz érett-asszony szagával. Ezer vérző sebből sajogtak a dombok. A
                  csipkerózsa bíborbogyója, a kecskerágó cinóberszínű fürtjei, a fatörzseket
                  körülölelő vadszőlő sárkányvér levelei lágy harmóniába olvadtak össze, és csüggedt
                  vörösre mázolták a kerteket. A nap lebukófélben szorongató sajgással borította el
                  a márgás utat, a sárgás tarlót, a szilfák koronáját. A csendbe kereplők zaja
                  percegett, aztán valahonnan egy tárogató hangja emelkedett a magasba és búgva
                  ömlött szét a fák között. Az újságíró egy útszéli fatörzsnek támaszkodott, és
                  szédülve nézett át a kerteket övező fagyalbokrokon. Balról, az egyik kertben
                  fapavilont látott, amelyet valósággal elborítottak a barnára festett facsipkék.
                  Lapos tetején terebélyes kerti ernyő alatt vidám társaság borozott. Megismerte a
                  Rodárics ügyvéd zsíros bömbölését, a Zizevszky althangú mekegését, a főjegyző
                  vezényszavait. A lépcső korlátja mellett szürke női fátylat lebegtetett a szél.
                  Erőtlenül, de a nyugalomnak valami kábult és mámoros érzésével állott a fa alatt,
                  sápadt arcát a lehunyó napnak fordítva. Nem volt kíváncsi a Rodárics vidám
                  garden-partyjára. Lecsukta a szemét, és nem vette észre, hogy a komlóindák,
                  amelyek a kerti ajtó hátsó nyílását elfüggönyzik, megremegnek, és a szétnyíló
                  függöny homályában egy csodálkozó arc fehér foltja gyullad ki hirtelen.</p>
            </div>
            <div type="chapter">
               <head>X</head>
               <p>Veresy Ilona állott előtte.</p>
               <p>- Maga az, mon ami? - kérdezte összevont szemöldökkel.</p>
               <p>Hetek óta cincogott ez a mon ami a fülében. Miért haragszik rá ez a nő? Mit vétett
                  neki? A mosolya? Miért jönnek dühbe az emberek az ő mosolyától? Vagy nem is a
                  mosolya miatt, hanem azért, mert olyan megalázó helyzetben találta, amikor a
                  megnyitó előadás estéjén benyitott az előcsarnokba? Mindegy... mindegy... Révedve,
                  ködösen viszonozta a pillantást, még a fejét sem ingatta meg, hogy köszöntse.
                  Jólesett neki ez a némaság, ez a pihentető mozdulatlanság. Beszélni?... A szó
                  éterrezgés, semmi egyéb. Mondatokat váltani?... Tökéletlen még az emberiség, hogy
                  a gondolatait ki kell csicseregnie és el kell kárognia, hogy megértőjük akadjon...
                  Beszélni? Ugyan mire jó az?... Majd megnyílnak ezek a szépen mintázott ajkak,
                  beszélni fog ez az akaratos, gúnyos száj, ha beszélni és haragudnivalója van.</p>
               <p>Úgy látszik, volt beszélni- és haragudnivalója. Mosolyogva nyílt meg, és ezeket
                  mondta:</p>
               <p>- Sokáig váratott magára, tisztelt életmentőm... Azt hittem, nyoma veszett...
                  Köszönetet akartam mondani magának.</p>
               <p>No lám, alaposan megharagította. És milyen nyájas gúnnyal készült magának
                  elégtételt venni! A saját mosolya volt ez, a saját elpusztíthatatlan iróniája.
                  Rokonvonás... Tegyük hát édessé a bosszúját, gondolta, legyen tökéletes a diadala.
                  És odatartotta vértelen arcát és fáradt lelkét a lecsapni készülő villámoknak.</p>
               <p>- Itt vagyok művésznő... Rendelkezzék velem.</p>
               <p>- Rendelkezni?... Oh, nem... nem óhajtok rendelkezni magával, mon ami... - Szép,
                  könyörtelen nevetés következett. - Csak meg akartam köszönni, hogy olyan
                  nagylelkűen ki akart ragadni az éhhalál karmaiból... Nemes cselekedet volt,
                  kedves... izé...</p>
               <p>- Baltazár, - igyekezett az újságíró előzékenyen a segítségére lenni.</p>
               <p>- ...kedves Baltazár... - folytatta a színésznő és elragadó kedvességgel
                  biccentette meg a fejét, - szép volt, kedves Baltazár... Egy középkori lovag sem
                  lehetne hódítóbb... Köszönöm.</p>
               <p>Baltazár szerényen hárította el a hálálkodó szavakat.</p>
               <p>- Semmiség kérem, nincs mit köszönnie... Örömmel ragadtam meg az alkalmat. Az
                  ember szívesen fitogtatja a szívét, ha van.</p>
               <p>- Úgy? - kérdezte a színésznő elakadó mosollyal.</p>
               <p>- Mink itt helyben ilyenek vagyunk - magyarázta Baltazár szelíden. - Egy kis
                  szalámit a haza oltárára... Egy kis sajtot éhínség ellen a drámai színésznő
                  ablakába!...</p>
               <p>És egymásra néztek. A nő haragos kémlelődéssel, az újságíró bágyadtan, megadóan. A
                  szeme kitűnően beidegződött a dolgok fonákjának észrevevésére. Maga is nevetséges
                  színben látta most annak az esős éjszakának fináléját. A szegényes, de buzgó
                  csomag bátor felvonulását, megérkezését és szertelen elcsodálkozását, amikor
                  ahelyett, hogy jóízűen elfogyasztották volna, utána dobták az ablakon.</p>
               <p>Most egy kis fegyverszünet látszott szükségesnek.</p>
               <p>- Kérdezősködtem maga után - mondta a színésznő, azt mondták, hogy ritkán jár
                  színházba...</p>
               <p>- Valóban - hagyta rá az újságíró -, elég ritkán járok... Tulajdonképpen a
                  megnyitó előadás óta nem volt szerencsém...</p>
               <p>- Nem szereti?</p>
               <p>- Nem mondhatnám...</p>
               <p>- De Zacconin és Sarah Bernhardon alul nem adja... Az idegeire megy, mon ami, ha a
                  színésznő nem Duse Eleonora... ugye?...</p>
               <p>Az újságíró engedelmesen hallgatta. Egy-egy kurta pillantással kísérte a színésznő
                  szavait. Nézte a felhevült arcot, amelyen fogyott, egyre fogyott a mosoly
                  felhőtlen kékje, a szemeit, amiknek íriszén és pupilláján nőtt, harapózott az
                  árnyék, a száját, amely sötéten megremegett, aztán fehér fogait, amelyek
                  megcsillantak a lehúnyó nap özönében.</p>
               <p>Ah, alaposan haragszik...</p>
               <p>- Igaz... igaz - hagyta ő rá bűnbánóan -, faragatlan ember vagyok, nem méltó a
                  kegyed elbűvölően szép hangjára... Egy alázatos kérdést engedjen meg nekem,
                  kisasszony, egy nagyon alázatos kérdést...</p>
               <p>A színésznő rosszat sejtve kutatta pillantásával a szándékait. Csak a válla egy
                  elenyésző mozdulatával jelezte, hogy várja a kérdést, a nagyon alázatos
                  kérdést.</p>
               <p>- Milyen lelki együtthatónak kell betudni azt - folytatta az újságíró -, ha kegyed
                  valakit mon aminak szólít? Nem tudom ugyanis, honnan jön és hová igyekszik a
                  kegyed kedvessége... Meg kell vallanom, egy pillanatig sem keveredtem önmagam
                  előtt abba a gyanúba, hogy valamilyen kiválóságom kötötte le az ön sokfelé viharzó
                  érdeklődését, művésznő. Baltazár György nem az a pont a lét végtelen síkján,
                  amelyek felé vonzalmak és barátságok törekszenek centripetális erővel. Úgy
                  képzelem, művésznő, hogy kegyed néhány győzelmes trillát tartogat még
                  számomra.</p>
               <p>A kerti pavilon lépcsőjén most Zizevszky sietett le és girárdi-kalappal integetve,
                  feléjük tartott. Veresy Ilona hidegen pillantott abba az irányba. Aztán anélkül,
                  hogy az újságíró kérdését válaszra méltatta volna, megindult.</p>
               <p>- Jó napot, szerkesztő úr.</p>
               <p>- Isten önnel, művésznő - viszonozta a köszöntést Baltazár.</p>
               <p>- Azaz - fordult meg hirtelen a színésznő és újra volt valami édes elégtétel a
                  hangjában - már nem is szerkesztő... Ott kellett hagynia a lapot, ugye?</p>
               <p>- Kidobtak, művésznő.</p>
               <p>- Ó, az kellemetlen lehet...</p>
               <p>- Vannak dolgok, kisasszony, aminek semmi jelentőségük nincsen... A dolgok
                  általában olyan kevés fontossággal bírnak...</p>
               <p>Volt valami megtörhetetlenül nyugalmas a hangjában, aminek meleg zengése arra
                  késztette a színésznőt, hogy abból a féloldali futólagos helyzetből, amely
                  lenézését és az érdeklődése teljes hiányát jelentette, szembeforduljon az
                  újságíróval.</p>
               <p>Baltazár észrevette ezt a várakozó mozdulatot. A keleti hegyoldalból bazaltsziklák
                  emelkedtek ki, amiket a lehunyó nap sárgásvörösre festett.</p>
               <p>- Túl sok jelentőséget tulajdonítunk a hétköznapok felszínén úszkáló dolgoknak -
                  mondta, és felmutatott a távoli bazaltokra. - Tegnap még a tenger hullámai
                  nyalogatták ezeket a sziklákat...</p>
               <p>A színésznő megindult. A pillantása, amelyet Baltazárra vetett, engedély,
                  beleegyezés volt, hogy Baltazár követheti.</p>
               <p>Kertek között haladtak tova.</p>
               <p>Veresy Ilona már nem viselt gyászfátyolt. Egyszerű, finom, sötét ruha volt rajta.
                  Vékony bokái kecsesen mozogtak a keskeny gyalogösvényen. Egyenes tartású vállaiból
                  büszkén sugárzott ki a nyaka. Szépen mintázott, rátarti alakja volt, könnyed és
                  hajlékony, s ahogy sietve lépegetett Baltazár előtt, és olyan hidegnek és
                  tökéletesnek látszott, mintha férfi csókja sohasem merte volna illetni. Pedig,
                  jutott eszébe Baltazárnak, a kígyó nem sokáig ólálkodott a fa alatt. Üvegszemével
                  meghipnotizálta a fennhéjázó paradicsommadarat. És a paradicsommadár, szegényke,
                  lebukfencezett a magas fáról... A Zizevszky ragadós kezenyoma rajta maradt a
                  büszke alakon.</p>
               <p>Háromszor is együtt látta őket az elmúlt napokban. Azt beszélik, hogy előadás után
                  a lovag ott ácsorog mindig az öltözője előtt. Aztán az a garden party a Rodárics
                  szőlőjében... a sárga majom, hogy gurult le a pavilon lépcsőjén, amikor meglátta
                  őket...</p>
               <p>Hátrapillantott, ott botorkált talán száz lépésnyire, hevesen hadonászva
                  szalmakalapjával.</p>
               <p>- Jöjjön... - intett a nő megszaporázva lépteit. Kis sikátorutca szelte át a
                  kerteket, abba befordultak. A színésznő feltekintett a távoli bazaltokra.</p>
               <p>- Azt mondja, mon ami, hogy tegnap még tenger nyaldosta azokat a sziklákat?</p>
               <p>A gúny pallosával néhányszor fölényesen lesújtott az újságíróra, szeszélyes
                  haragja lehűlt, és békésebb húrokat kezdett pengetni.</p>
               <p>- Tegnap, vagy kétmillió év előtt, mindegy, művésznő, - felelte az újságíró. - Az
                  emberek kétségbeesnének, ha megértenék, hogy csak a zsebórájuk kelti az idő
                  illúzióját. Az órát - magyarázta tovább, egyre csendesebb hangon - a vallásos hit
                  hozta létre, a naptárt halhatatlanságra vágyó akadémikusok szerkesztették. Itt
                  künn tűnő percek az évmilliók, ott benn - a városra mutatott - centenáriumokra
                  sóvárognak az emberek. A bádogosinas rápingálta nevét a kémény falára, a hadvezér
                  szobrot faragtat magáról. Az emberiség gyermekes büszkeséggel rajzolgatja
                  történelmi ákombákomjait a kiszáradt tengerfenék homokjára. A kozmosz pedig
                  lélegzik egyet, és elsöpri a megkuszált homokot... Tegnap ezen a helyen kardhalak
                  marakodtak és a harsogó hullámok közül a bálnák és cetek ősei csóválták a
                  reménytelen ég felé iszonyú farkukat. Hol volt akkor a Kárpáti Figyelő, a
                  színművészet, a bankok, a rendőrkapitány, a lovag? Egy sügér ivari mirigyeiben,
                  vagy egy korallzátony homokszemei között. Tegnap még szundikált az emberiség.
                  Nem írt még színikritikákat... (bocsánat, mellesleg eszébe jut a Csiszlik Olivér
                  vezércikke a színházról és Veresy Ilonáról... milyen jóízű dolog volt az!)... nem
                  ivott dupla márciusi sört, nem nevezte magát nagyságos főjegyző úrnak, és nem írta
                  még nevetséges naplója első oldalára: Történelem. A sügér lerakta a
                  főjegyzőpetéket, az embersejteket a part moszatos üregeibe. A föld kérge redőkbe
                  szaladt, mint a ló bőre, ha piaci legyek csípdesik. Kiborult a víz a nagy
                  teknőből... Tugultipalazerra, Periklész, Nagy Sándor... Zizevszky diónyi kagyló
                  alatt moszatba ágyazva átaludták a tengerek elvonulását, kikeltek a petékből és a
                  pállott mocsáron át idétlenül csapkodva farkacskájukkal, egy útilapu alá
                  lubickoltak. Trópusi nap itta fel a tengerfenék iszapos üledékét, szálas
                  zsúrlóerdők ütöttek ki a szikkadó talajból, és a polgári kaszinó helyén dinosaurus
                  rakta le tojásait. A főtéren még nem volt makadám, a sóáruda falán még nem
                  hirdették a színlapok a színművészet bevonulását, a Grand Café helyén, ahol most
                  szellemes kártyacsatákat folytat Moravetz irodalomtanár és Rákóczi bankügyész,
                  brontosaurus vívta rengő csatáját a gyíkfarkú lelapsszal és a kis idomtalan
                  szörnyeteg, akit akkor nem hívtak még sem Molière-nek, sem Zizevszkynek, sem
                  Baltazárnak, kövérre hízva az útilapu fiatal hajtásaitól, riadtan kúszott fel a
                  lába ügyébe eső első majomkenyérfára. A kozmosz prüszkölt egyet, a dinosaurusok
                  haldokolva vonszolták magukat barlangjukba, a lelapsznak letörött néhány méter a
                  farkából s mint apró gyík elfutott a páfránylevelek közé. A kenyérfán kiütöttek a
                  polgármesterválasztás izgalmai, valamelyik csimpánz lepotyogott a fáról, és
                  megtörtént az új honfoglalás, az emberiség birtokába vette a földet… Pantheonok és
                  múzeumok épültek... lovagok és elcsapott újságírók csapkodnak mulandó
                  szárnyukkal... hosszú még az út a földön... van-e valami jelentősége annak, hogy
                  egy Baltazár nevű lapszerkesztőt kipenderítettek az állásából?</p>
               <p>Rámosolygott fáradtan a színésznőre. Ő valóban úgy érezte most, hogy mindannak,
                  ami vele történt és történni fog, nem sok fontossága lehet az életben. A színésznő
                  pedig komolyan, kíváncsian nézte a távoli sziklákat, aztán megenyhülve fordult az
                  újságíróhoz. Hirtelen szemébe ötlött az újságíró arcának sápadtsága.</p>
               <p>- Olyan sápadtnak látszik - mondta elváltozott hangon. - Nem beteg?</p>
               <p>Baltazár tagadóan intett a fejével. (Ha most azt felelné: “Nem művésznő, semmi
                  bajom sincs, csak két nap óta nem ettem”, úgy festene a dolog, mintha a realizmust
                  hajszolná.) A színésznő tekintete most ráesett a kezében levő zsebkendőre, amelyen
                  sötét vérfoltok ütöttek át.</p>
               <p>- De hiszen vérzik... Mi történt a kezével?</p>
               <p>György legyintett. Semmi. Megsértette a kezét egy kökénybokorban, amíg aludt.
                  Álmodni sem lehet már büntetlenül.</p>
               <p>Egy kerítés mellett állottak meg. A kerítés végén ott volt a villa, amelyben a
                  színésznő lakott.</p>
               <p>Hallgattak. Távolból egy mozdony füttye hallatszott.</p>
               <p>- Maga tulajdonképpen mit gondol rólam? - kérdezte kis idő múlva a színésznő
                  csendesen.</p>
               <p>Hirtelen szükségét érezte annak, hogy megtudja az újságíró gondolatait. Valami
                  megmozdult benne.</p>
               <p>Ne legyen szerény, mon ami, és ne kérdezze, hogy miért vagyok kíváncsi egy
                  elcsapott, szürke újságíró gondolataira... Feleljen a kérdésemre.</p>
               <p>- Csupa jót, kisasszony... csupa jót...</p>
               <p>- Nem igaz, maga nagyon gonoszul gondolkozik rólam.</p>
               <p>- Biztosíthatom, kisasszony... - védekezett elhalkulva az újságíró.</p>
               <p>- Miért kisasszonyoz? Hiszen jól tudja, hogy nem vagyok az... Nos, nem felel a
                  kérdésemre?... Akkor vegye tudomásul, mon ami: én Zizevszkyt éppúgy utálom, mint a
                  többi nyálkás polipot... Megvetem őket.</p>
               <p>- Parancsára - mondta Baltazár, és meghajtotta magát.</p>
               <p>A színésznő a kezét sem nyújtotta feléje és besietett a házba. Baltazár a
                  kerítéshez támaszkodott. A láza megnőtt, gyöngének érezte magát. A szomszéd
                  utcácskából éles füttyszót hallott, utána valaki vidám-hamis hangon a nevét
                  cédúrskálázta.</p>
               <p>- Hoháháhú, Kiriljovics Pjotr - harsogta Csermely már messziről -, láttam ám,
                  Pjotruska... üdv... ave... Látja, ez igen... nem úgy, mit az a két művésznő,
                  tudja... Emlékszik? Facér szobalányok voltak... a rendőrségen derült ki...
                  Hopszá... Hallotta? Tegnap éjszaka a Piros Lámpás című irodalmi szalonban Adyt
                  szavaltam... felmásztam a zongorára... elszavaltam nekik a Fekete zongorát...
                  Testvéreim a kéjben és lueszben, tudjátok meg, hogy ezt Ady Endre írta...
                  Szédület... Zivatar... lelépek a zongoráról... Mint rohadt gyümölcs, úgy estem a
                  lábaik elé... Nyakkendőm ronggyá viharozva... Emlékszik? Kék alapon fehér babok...
                  Lidia... ismeri, nemde... az a viharos kis párduckölyök... heliotrop selyeming...
                  harminckét hófehér metszőfog... káprázatosan harap... “Mondd, kis hülyém, ihatok
                  egy konyakot?” Tízet, hercegnőm... Megiszik egymásután tíz pohárral és hálásan
                  megharapja az arcom... “No, hülyém, most záplátyi a tíz konyakot.” Én?... Én?...
                  Kihúzom a lyukas zsebemet: egy grandom sincs... Hoháháhú... Nekem esnek...
                  Futólépés... Jókat röhögök... Pjotruska, képzelje el, ingyen és bérmentve kaptam
                  egy harapást... Meg kell próbálnia egyszer, Kiriljovics Pjotr... Mit is akartam
                  mondani...</p>
               <p>Hirtelen körülnézett, aztán félrelökte bolhaszín felöltőjének szárnyát, és egy
                  kalitkát pakolt elő a bő kabát alól. Fésületlen, hosszú haja izzadt homlokára
                  tapadt, kabátujja alól egy arasznyira csüngött ki tarka ingének néhány foszlánya.
                  Magasra emelte a kalitkát, hogy a benne pislogó riadt mátyásmadarat megmutassa
                  barátjának.</p>
               <p>- Engedje meg, Kiriljovics Pjotr, hogy bemutassam... Frici... Egy sajnálatraméltó
                  madár, akit a rothadt emberi társadalom a beszéd képességével fertőzött meg...
                  Tudja, mit kiabál ez mindennap utánam, amikor a gazdája háza előtt elhaladok? Egy
                  hallatlan disznóságot, atyuskám... Belopództam az udvarra, leakasztottam a
                  falról... visszaadom neki az erdő lombját... hogy felejtse el, amire az emberi
                  kultúra tanította... Tudja, ki a gazdája? Moravetz, a vadszamár...</p>
               <p>Kinyitotta a kalitka ajtaját, és lendületes szónoklatot intézett a barátjához,
                  arra buzdítván őt, hogy rúgja oldalba az emberi társadalmat és emelkedjék a
                  magasba, fel a csúcsokra. Hiába volt minden sürgetés, a fogoly az itatócsésze
                  vizétől csapzottá ázva, ijedten farolt a kalitka sarkába, és bizalmatlanul
                  sandított a nyitott ajtóra. Végre is kiszabadítójának kellett őt a megszokott
                  rabságából kipiszkálnia. De mintha megfeledkezett volna szárnyas mivoltáról, békés
                  gyalogjáró módjára indult el az út mentén, az őszi gaz között. A fogalmazó gyöngéd
                  szavakkal biztatta, ózondús magasságokkal kecsegtette, hessegette, az emberi
                  társadalom bűneire emlékeztette, de mindez semmit sem használt. Frici lassan
                  szedegette a lábait, meg-megállott, felnézett egy-egy bogáncskóró tüskés levelére,
                  és ügyet sem vetett szabadítójának lelkes sürgetésére, békésen poroszkált tovább.
                  Addig, amíg meg nem unta háta mögött a hangos szajkolást. Akkor aztán megállott,
                  szembefordult a fogalmazóval, és azt mondta neki:</p>
               <p>- Buta naplopó...</p>
               <p>- Mi? - állt meg elhűlve a fogalmazó, és ijedten nézett Baltazárra. - Mit
                  mondott?... No, mit szól hozzá, Pjotruska... ilyen hálátlan fattyú.</p>
               <p>Frici nem hagyta magát. A fogalmazó méltatlankodva nyúlt egy göröngy után, hogy
                  pártfogoltja után röpítse. A madár riadt futólépésbe váltott át, de futás közben
                  is kihívó arcátlansággal nyelvelt vissza Csermelyre.</p>
               <p>- Buta naplopó... szajha...</p>
               <p>A fogalmazó tölcsért formált a szája elé, úgy kiabált utána:</p>
               <p>- Fattyú... emberi kreáció... madárutánzat...</p>
               <p>- Tökfilkó - hangzott kurtán a válasz. A kis szemtelen láthatólag örömét lelte az
                  élénk eszmecserében.</p>
               <p>- Látja ezt a hálátlan dögöt - panaszkodott a fogalmazó -, ez már kész ember... -
                  Utána iramodott, hogy eltapossa... Frici megérezve a komoly veszedelmet,
                  hanyatt-homlok menekült, aztán valami mélyen szunnyadó ösztön hirtelen
                  felriadására szétbontotta csapzott szárnyait, és a levegőbe emelkedett. A
                  fogalmazó dühösen fenyegette a kezével:</p>
               <p>- Te pimasz... megállj csak... még találkozunk!</p>
               <p>Frici válaszra sem méltatta, és vidáman lendült tova a kert fái között.</p>
               <p>- Íme, atyuskám - szólott a fogalmazó gyászosan -, íme, az ember... Dögszaga van
                  az emberi társadalomnak... tekeri az orromat... faképnél fogom én is hagyni... Mi
                  a véleménye?... Ki a folyóhoz... egy földkunyhó... göröngyillat... Tolsztoj,
                  mi?... A föld!... Semmi az egész... egy kapa... egy lábas... pakk gyufa...
                  kókuszsír... kész... Nem igaz? Ki kell vonulnunk nekünk is a társadalomból...</p>
               <p>- Jöjjön ide - szólt Baltazár - és nyújtsa a karját... Szédülök egy kicsit...</p>
               <p>Az utca himbálózott vele, mint vízparton tükröződő házsor. A fogalmazóba
                  kapaszkodott, hogy el ne essék. Csak annyi ereje volt még, hogy a lakása közelében
                  betért egy péküzletbe. Két évig tanította a pékmester fiát, egy cipót fog venni,
                  egy kis cipót.</p>
               <p>- Az árát majd behozom, Kárpáti úr - mondta a péknek. A cipót a hóna alá fogta, és
                  érzéketlenül nézte, amint a pék egy hosszú fekete táblára, a háta mögött a falon
                  lógott, orra bukó és kibicsakló betűkkel felírta a nevét.</p>
               <p>A kapuban valami szőrös test vetette rá magát, vonítva, vinnyogva, féktelen
                  örömmel.</p>
               <p>- Te vagy az, Pagát? - kérdezte Baltazár boldog mosollyal? - Régen várlak
                  már...</p>
               <p>Megfogta a lesoványodott állat vérző fülét, és betámolygott vele a szobába.</p>
            </div>
            <div type="chapter">
               <head>XI</head>
               <p>Másodnap magasra szökött a láza, és átkozottul rossz érzései voltak. Estefelé
                  benézett hozzá a gőzmalmi pénztárnok felesége, egy sáfrányszőke asszony, aki ott
                  lakott férjével a hosszú udvaron és meglátta a Baltazár égő, verítékes arcát,
                  ijedten szalasztotta cselédjét orvosért. Az orvos csak másnap reggel látogatta
                  meg, amikor már elmúlt a forrósága és a pénztárnokné ecetes lemosásaitól
                  jelentősen frissebbnek érezte magát. A doktor, aki történetesen nem volt más, mint
                  Kléber városi főorvos, bosszúsan dugta be fejét a nyitott ajtón.</p>
               <p>- Tessék, tessék - invitálta az újságíró -, dögrováson vagyok egy kissé.</p>
               <p>És amikor a főorvos gépies sietséggel és nem minden zavar nélkül belemarkolt a
                  hasába és futó pillantást vetett a nyelvére, tettetett aggodalommal kérdezte, hogy
                  vajon tud-e rajta az orvostudomány segíteni? Szeretne ugyanis még néhány
                  újságcikket megírni, amellyel jóvátenné ifjúkori szájhősködéseit és mindama
                  csintalanságokat, amiket a társadalom tekintélyei ellen elkövetett. A doktor
                  bizalmatlanul bandzsított rá, és súlyos gyomorrontást állapított meg, amit az
                  újságíró némi kétkedéssel fogadott, amire volt is valamicske oka: az utóbbi
                  napokban ugyanis nemigen nyílott alkalma és lehetősége arra, hogy megterhelje a
                  gyomrát.</p>
               <p>- Főorvos úr, az orvostudomány ez esetben tévedésbe esett.</p>
               <p>A doktor nem volt hajlandó beismerni a tévedését, és felháborodott kijelentések
                  közben távozott. Pagát, aki hazaérkezése óta mindannyiszor az ágy alá menekült,
                  valahányszor idegen léptek közeledését hallotta, az újságíró hívására kimázott az
                  ágy alól, és odaállt gazdája elé.</p>
               <p>- Na, mit szólsz ehhez a lódoktorhoz, he? - kérdezte tőle Baltazár derűsen. - De
                  ki az ördög hívta? Egyszer elneveztem ezt az embert az összes orvosi tévedések
                  doktorának... Na, mi lelt már megint?</p>
               <p>Pagát lépteket hallott, és az ágy alá menekült. A félelme ezúttal alaptalan volt,
                  mert csak a kávét hozta a cseléd, egy álmos, sündisznószemű, puffadtarcú nagykeblű
                  nőszemély. Baltazár ijedten fordította arcát a falnak.</p>
               <p>- Mondtam már neked - szólott hátra szemrehányóan -, hogy háromszor kopogtass,
                  mielőtt belépsz hozzám, hogy időm legyen a fal felé fordulni.</p>
               <p>Az özvegynek, a bérbeadójának volt a cselédje. A falon túl volt a konyha, gyakran
                  hallotta esténkint magában beszélni. Hajnalban pedig kopp... kopp... sokszor egy
                  óráig is elkopogott a cipők sarkán a sárkefével. És énekelt. Pokolian hamis volt a
                  hangja. A blúza alatt, a keblében valami fényképet hordott, de Baltazár sohasem
                  tudta meg, hogy kinek a képe. Fázott ettől a lánytól, nem tudott ránézni. Azóta
                  volt ez így, amióta egyszer - életében először - becsípve érkezett haza egy
                  névnapi mulatságról, ahol számtalan likőrös poharat ürített ki, hogy a mámor
                  szépségeit megismerje. Ruhástól dőlt be az ágyba, és a cseléd vetkőztette le és
                  fektette vissza. Másnap csak két erőteljes mellre és valami tűrhetetlen
                  istállószagra emlékezett. A hideg rázta és két napig egy falatot sem tudott
                  lenyelni.</p>
               <p>A cseléd letette a tejeskávét és jelentette, hogy eljöttek a kutyáért.</p>
               <p>- Nyisd ki az ablakot - rendelkezett Baltazár gyorsan -, és told ki Pagátot az
                  utcára.</p>
               <p>Pagát, aki már sejtette a közelgő veszedelmet, egy ugrással az utcán termett és
                  futásnak eredt. Új gazdája hiába követelte, Baltazár ártatlan arccal mutatott
                  körül az apró szobán. Azóta, amióta eladta, a színét sem látta a vizslának. Pagát
                  pedig ezalatt elkódorgott valahová, és csak estefelé tért haza, amikor elmúlt
                  felőle a veszedelem.</p>
               <p>Baltazár néhány nap múlva meglehetősen összeszedte magát, de sétára és
                  “szemlélődő” csavargásokra még nem futotta az erejéből. Napjában néhányszor
                  bevágtatott hozzá a fogalmazó azzal az indítvánnyal, hogy már csinálni kéne
                  valamit, Kiriljovics Pjotr. Igen, tenni kéne valamit. Például... no, mi a
                  véleménye Pjotruska?... A Fűszerudvar előtt leesett egy petróleumhordó a
                  szekérről, az abroncsai szétestek... szereti Pjotruska a petróleumszagot?... Ő
                  rajong a petróleumszagért... egész nap ott sétálgat most a Fűszerudvar előtt... A
                  bőrszagot is nagyon kedveli... Egy eszmét kölcsönözzön neki Pjotruska... egy
                  gondolatot... Most elkísért egy lányt a fogorvoshoz... a kapu alatt megcsókolta a
                  lány könyökét... ó, de határtalanul szép dolog bírni egy nőt... egy valódi nőt,
                  akivel kicserélheti eszméit a költészetről és az orosz irodalomról...
                  Goncsarovról, Lermontovról, Dosztojevszkijről... egy nőt, aki nem mondja neki: na,
                  Csermely, legyen szíves és ne butáskodjon, fáj a fogam... ni, akkora odv van
                  benne... Odv... Odv... Hoháháhú... Na, alászolgája, Pjotruska... Délután kilopja a
                  kávéházból a Nyugatot és elhozza...</p>
               <p>Elhozta a Nyugatot, falánk habzsolással fogyasztotta a lírát és prózát egyaránt.
                  Aztán megkérdezte Pjotruska véleményét és néhányszor arcul köpte őt, úgy, hogy
                  Baltazár kénytelen volt ágyát az asztallal elsáncolni előle...</p>
               <p>Az élelmezéséről ezekben a napokban egy Frost nevű fiatal fagyakornok
                  gondoskodott, aki a túlsó oldalon lakott a szüleivel. Délben és este erőteljes
                  húsleveseket szállított, egyszer-kétszer becsinált csirkét és kompótot. Otthonról
                  is érkezett kellő mennyiségű táplálék, szilárdabb dolgok, mint sajt, sonka, néhány
                  doboz szardínia és kockacukor. Baltazár jókedvűen tűrte ezt a segélyakciót. No
                  lám, mégsem lehet csak úgy simán, egy-kettőre éhen veszni. Frost esténként, ha
                  hazajött a deszkaraktárból, átrándult hozzá egy kis beszélgetésre. Szívesen és
                  tisztelettel hallgatta a Baltazár mulatságos eszmefuttatásait, amikből mindig
                  megmaradt valami tanulságos a számára. Egyik nap elhozta a Csiszlik Olivér
                  beszélyfüzetét, amelyet a regényíró maga vitt le hozzá a deszkaraktárba.</p>
               <p>- Azt mondja, hogy juttassam el valahogyan önhöz... Hogy felejtsem itt az
                  asztalán...</p>
               <p>Vékony, alig százoldalas, silány papírra nyomott füzet volt, amelynek sárga
                  borítéklapján ezt a címet látta: Havasi gyopárok. Ez volt immár a második
                  elbeszélésgyűjteménye Csiszlik Olivérnek. Baltazár átlapozta a füzetet. Néhol
                  megállott és figyelmesen olvasgatta a sorokat, sokkal hosszabb ideig, mint amennyi
                  az elolvasásukhoz kellett. Akkor robogott be Csermely a szobába.
                  Szentjánoskenyeret majszolgatott.</p>
               <p>- A tettenérés esete forog fenn - hadarta tele szájjal. - A lovagot láttam kilépni
                  Veresy Ilonától... Mi a véleménye, atyuskám?</p>
               <p>- Olvassa - intett neki Baltazár, és odadobta a füzetet. - De értelmesen.</p>
               <p>A fogalmazó hátravetette bolhaszín köpenyének szárnyát, és nekilátott az
                  olvasásnak. Közben rágta a szentjánoskenyeret, amellyel tele volt a zsebe és
                  hangosakat röhögött.</p>
               <p>Amíg a fogalmazó olvasott, Baltazár az ajtó hátára akasztott “menetrendet”
                  nézegette. A menetrend egyszerű papírlap volt, amelyre Baltazár részben ceruzával,
                  részben tintával a következőket firkálta egy régebbi dátummal:</p>
               
               <p>VIGYÁZAT, PJOTRUSKA!</p>
               <p>FONTOSABB TEENDŐK!</p>
               <p> 1. Ne szégyelld magad: végy egy cipót holnap reggel Kárpáti péknél.</p>
               <p>2. Gondolkozni a lét értelmén.</p>
               <p>3. A toronyóra elromlott, egy zsebórát szerezni.</p>
               <p>4. Pjotruska, szavamra, te semmit sem olvasol. Olvastad már a bibliát?</p>
               <p>5. Cipőtalpalás-ügyben valami megoldást keresni.</p>
               <p>6. Köszönni az embereknek, Pjotruska. Mélyen kalapot emelni előttük.</p>
               <p>7. Gondolkozni... Különben semmi gondolkodás: becsomagolni a bőröndjeidet, és
                  megváltani a jegyet a Parnasszusra.</p>
               <p>8. Esetleg - ha közben ráérsz - vacsoráról is gondoskodni.</p>
               <p>Néhány tétel már át volt húzva rajta. A végén piros ceruzával ez a figyelmeztetés
                  állott:</p>
               <p>Ígérd meg, Pjotruska hogy nem leszel szerelmes!</p>
               <p>Ígérd meg, galambocskám.</p>
               <p>Elfordította tekintetét a “menetrend”-től, és tovább hallgatta a fogalmazó
                  felolvasását. Buta ember volt ez a Csízi Olivér regényíró. Nagyokat szuszogott az
                  erőlködéstől, hogy betartsa a grammatika szabályait. Nagyon akart regényt írni.
                  Valami élettelen döglött dolgot firkált össze, amit választékos szavainak
                  ünnepélyes dörgésével és lágy fuvolaszavával akart életre serkenteni. Meg kell
                  hagyni, a stílusa gondosan meg volt csiszolva és fényesítve, Moravetznek bizonyára
                  öröme tellett benne. De szörnyen, leküzdhetetlenül unalmas volt. Baltazár el is
                  aludt tőle. Arra ébredt fel, hogy Frost szelíden költögeti. A fogalmazó akkor már
                  nem volt a szobában, magával vitte a füzetet is, hogy a sikerültebb zöldségeket
                  kiírja belőle.</p>
               <p>Frost zavart volt. Köhécselt néhányat. Forgatta a fejét, lesütötte a szemét.
                  Bocsásson meg neki Baltazár... egy roppant furcsa kéréssel fog előállni... egészen
                  szokatlan kéréssel...</p>
               <p>- Gyerünk, Frost, ne köntörfalazzon - biztatta Baltazár -, maga kitűnő
                  erőlevesekkel támogatta a vajúdó magyar irodalmat... Illő, hogy helyet szorítsak
                  majd magának is a lexikonban magam mellett...</p>
               <p>- Valami ilyenféle dologról volna szó... Ugyanis... ne nevessen ki, Baltazár úr...
                  egy levelet szerettem volna írni valakinek... Egy szépen megfogalmazott levelet...
                  Olyant, amilyent csak ön tud írni... Ugye, megért engem, Baltazár úr...</p>
               <p>- A tárgyra, Frost. Lediktáljam a levelet?... Helyes... Üljön le oda... Ragadja
                  meg a tollat és írja...</p>
               <p>Frost megfogta a tollat, és zavartan nézett az újságíróra. Nehogy félreértse őt
                  Baltazár, nem azért fordult hozzá, mintha erre a leveseknél fogva érezné magát
                  feljogosítva... hanem mert ilyen nagy feladattal az ő szerény fagyakornoki
                  képességei úgysem tudnának megbirkózni...</p>
               <p>- A tárgyra, Frost. Találkoztak már? Valami helyzetrajzot kérek.</p>
               <p>Frost akadozva és lesütött szemekkel adta meg a szükséges felvilágosításokat. Egy
                  színésznőről van szó. Sohasem találkoztak. De ő halálosan... ahogy mondani
                  szokták, halálosan beleszomorodott a színésznőbe... Egy kis életjelt szeretne adni
                  magáról... valami olyat írni, ami felkeltené a figyelmét, az érdeklődését, és nem
                  dobná nevetve félre a levelet.</p>
               <p>- Veresy Ilona? - kérdezte Baltazár.</p>
               <p>- Ne haragudjon, Baltazár úr - tért ki a kérdés elől szerényen a gyakornok -, erre
                  igazán nem szeretnék önnek felelni.</p>
               <p>Az újságíró bólintott. Hanyatt feküdt a keskeny szalmaágyon és fölnézett az
                  alacsony mennyezetre, amelyet két bemeszelt mestergerenda tartott. A feje fölött a
                  padlás vékony deszkapallóján egerek futkároztak, fonnyadt vadgesztenyével
                  futballoztak. Pagát merőlegesen emelte fel a fejét és úgy szimatolt mozdulatlanul
                  a magasba.</p>
               <p>Veresy Ilonát látta maga előtt. Amint ott a Malom utcában azon az esős éjjelen egy
                  erőteljes mozdulattal a karjaiba kapta és magához szorította. Az arca az arcához
                  ért, a melle a melléhez tapadt.</p>
               <p>- Frost, hallott maga valamit Cyrano de Bergeracról?... Igen, egy színdarab...
                  Kezdjünk hát hozzá a levélhez... Tehát írja: Művésznő... Felkiáltójel nem kell...
                  Művésznő... Leírta?</p>
               <p>Frost bemártotta tollát a tintába és írni kezdett. Baltazár pedig nézte a
                  mennyezetet és a száján peregni kezdtek a szavak. Előbb formásan, kecsesen
                  lépdelve elő a lélek nehéz függönye mögül, aztán egyre visszhangosabban, nagyokat
                  dobbanva, egyre mélyebbeket horkanva, zenekari bőséggel. Veresy Ilona állott
                  előtte, a homloka fölött nagy, örvénylő szőke hajcsomóval, szemében hideg
                  közömbösséggel... Baltazár nézte, és a lelkéből énekelve ömlött a szó. Az ária
                  aztán végéhez közeledett. Még egy magas lendületet vett, majd a szívére tette a
                  kezét, és meghajtva magát, alázatosan, lassan kiserkedő gúnyos mosollyal
                  visszaenyészett a függönyök mögé... A gyakornokra nézett és nevetve mondta:</p>
               <p>- Kész. Aláírás.</p>
               <p>Frostnak lázasan tüzeltek a szemei. Aztán lemondóan nézett az újságíróra.</p>
               <p>- Még sohasem hallottam ilyent, Baltazár úr. Azt fogja hinni, hogy valami
                  regényből írtam ki.</p>
               <p>Az újságíró megnyugtatta. Az életben is előfordulnak ilyen levelek, s ha
                  történetesen kedve szottyant volna levelet írni egy színésznőhöz, szóról szóra ezt
                  a levelet írta volna meg. Erre aztán Frost összehajtotta a levelet, és csendesen
                  elköszönt Baltazártól.</p>
               <p>A hosszú udvar, amelyben lakott, átjáróul is szolgált a Patak utcából a
                  mészárossorhoz. Baltazár másnap fütyörészve fogott hozzá az öltözködéshez. Az
                  alkotás nyugtalanító öröme vett erőt rajta. Írni fog. Ez alatt a néhány hét alatt,
                  amit a szőlők között kószálással töltött és fenn a hegytetőn, ahonnan elláthatott
                  a szétnyíló völgy legtávolabbi pontjáig és a havas hegycsúcsokra, megint megszedte
                  magát érzésekkel és gondolatokkal, amik lassan egy tömör mag köré telepedtek.
                  Frissen kapta magára a ruháit. Valami templomi zsoltárt fütyörészett. A nyitott
                  ajtó mellett egy nagytestű pap állott és a zsoltárt hallgatta. A tekintete közben
                  ráesett a Baltazár névjegyére, amelyen a következő, ceruzával javított szöveget
                  olvasta:</p>
               <p>BALTAZÁR GYÖRGY</p>
               <p>a Kárpáti Figyelő elcsapott szerkesztője</p>
               <p>A pap bedugta fejét a nyitott ajtón.</p>
               <p>- Á... most fülön ragadom, amice... Tudja-e, ki vagyok?... Nohát: Páter
                  Izidor...</p>
               <p>Terebélyes testű, likőrreklámra emlékeztető, nyájas arcú pap volt, úgy megtöltötte
                  az ajtót, hogy azon már egy tűt sem lehetett volna kidugni.</p>
               <p>- Mit írt maga, amice, az én orpington tyúkjaimról? - kérdezte megrovóan, amikor
                  az újságíró tessékelésére belépett a szobába, és testének hatalmas tömegét
                  szuszogva és megfelelő óvatossággal nyugvópontra hozta.</p>
               <p>- Hogy vakaróznak? Aztán a csizmáimat is kifigurázta, amice! Megálljon, most aztán
                  leszámolunk. - Megragadta a fiatalember kezét és párnás tenyerében szinte
                  eltüntette annak vékony ujjait. - Eltettem ám azt az újságot, nehogy letagadja.
                  Aztán illik az, hogy nem is felelt a meghívásomra? Azt akartam, hogy személyesen
                  mutassam be az inkriminált tyúkokat. Soha, amice, eszükbe nem jutott
                  vakarózni.</p>
               <p>Leültette az újságírót maga mellé, és derűs szerzetes arca megtelt érdeklődéssel
                  és jóakarattal. Egyszerűség és gondtalan öregség mosolygott a szeméből. Baltazár
                  kíváncsian nézegette. Az az újságcikk? Ah, nem volt az komoly dolog. Szeptemberben
                  egyszer messze kóborolt a várostól és útba ejtette az omladozó kolostort. A
                  pincéjében néhány befalazott koporsó porladt harcban elesett szerzetesek
                  csontjaival. Egy öreg cseléd engedelmével lebotorkált a pincébe, de omladozó,
                  salétromos falakon kívül egyebet nemigen látott. Aztán végigjárta az öreg
                  folyosót, bedugta fejét a pókhálós, vasrácsos cellákba, amelyekben meggyűlt a
                  penész és az esővíz és belépett a rendház egyetlen páterének a szobájába. Egy
                  kacsalábú széken, régi naptárak tetején poros zeneautomata állott, fölötte jókora
                  faszögön a Páter Izidor csizmái lógtak. Faágy, gyékényszőnyeg, feszület, egy
                  uborkásüveg, benne egy tucat vérszívó nadály, a sarokban nyitott zsák
                  vereshagymával, az asztalon pápaszem és egy jubileumi képesalbum. Lenn az udvaron
                  a gyom között álmos majorság kaparászott, az eperfa alatt háromlábú suszterszék
                  állott, előtte vizesdézsa, nagy halom burgonya, amit az öreg cseléd a
                  hazaérkezendő páter részére készített elő, aki a főzés körüli teendőket maga
                  látta el. Az udvaron kolostori béke honolt, mint régi mesterek metszetein.
                  Baltazárt ez különösen megkapta, a látogatásról hosszú tárcát írt, hangulatos
                  napfényben mutatta be a kolostort, a pátert, aki a veteményes kertben barátságos
                  bánásmóddal fejlődésre sarkallja a retket és a dohányleveleket, csirkét ültet,
                  házsártos kakast dorgál, Angeluskor a maga hívására megrángatja a tömzsi torony
                  ásító üregében fészkelő harangocska kötelét, a miseborok ügyében levelet fogalmaz
                  a püspöki udvarnak, hasán fehér köténnyel leül a suszterszékre burgonyát hámozni,
                  aztán elszunnyad a déli verőn, kicsi sapkája lecsúszik a tonzuráján, mire vakmerő
                  csirkéi kikoppintják kezéből a félig hámozott burgonyát. Nem átallotta a páter
                  muzsikásládáját is megszólaltatni, azt írván róla, hogy ebből a repedt
                  hangszerdobozból néha sápadt keringőket ereget ki a derék franciskánus, hajdani
                  abbéságának elhervadt emlékeit.</p>
               <p>Most aztán ott ültek egymás mellett, az újságíró felvidámodva azon, hogy
                  látatlanul is ilyen jól ráhibázott a páter nagyszerű alakjára, a páter meg
                  zsörtölődve, jólelkűen osztva a szemrehányások garmadáját, miközben szemei nevetve
                  és megbocsátást hirdető szelídséggel forogtak puha ágyukban.</p>
               <p>- Hej, fiatalember - csóválgatta a fejét rosszallóan -, a hajdani abbéságomat
                  emlegeti? Hát tudja-e, hogy öt évig voltam Afrikában?... Bizony, barátom...
                  Dahomeyben töltöttem a fiatalságomat... Gonosz csont, kifigurázni az Úr szegény
                  szolgáját...</p>
               <p>A cikket különben nagy élvezettel olvasta, nem is haragszik érte, de Baltazárnak
                  meg kell ígérnie, hogy jóvá teszi, amit ellene vétett és mielőbb felkeresi
                  újra.</p>
               <p>- El kell jönnie, barátom. Van még egy kis jószagú borocskám. Kicsi hordócska, de
                  jókedvében volt a Teremtő, amikor szüretelték... Aztán szereti, barátocskám a
                  tokányt puliszkával?... Nohát, látom, hogy nem veti meg... Avval várom majd...</p>
               <p>Csettintett a nyelvével, és nagy rokonszenvvel veregette meg az újságíró hátát.
                  Aztán kikérdezte az életkörülményeiről és minden elképzelhető dolgáról, s jóízűen
                  nevetett az újságíró tréfás leírásain. Mikor a Majthényiék szerepéről hallott,
                  elkomorodott az arca. Egyet-mást tudott már erről a dologról. Bizony, nem is
                  helyeselni való, hogy valakit így megfosszanak a kenyerétől. El is határozta, hogy
                  nyomban felkeresi Majthényiékat és szóvá teszi előttük a dolgot. Aztán nagy
                  szeretettel nyúlt az újságíró keze után. Verseket ír-e az amice? Nem? Ő szereti a
                  verseket, persze inkább a régieket, a jambusokat, a hexametereket... Mert szép
                  dolgok voltak a régi hexameterek... Ma már nem tudnak ilyesmit.</p>
               <p>- Quadrupe dante putrem sonitu quatit ungula campum... - skandálta fiatalos
                  hévvel.</p>
               <p>Még egyszer megrázta a Baltazár kezét, és lomha nagy testét fürge léptekkel
                  indította útnak. Az újságíró elégedetten nézett utána.</p>
               <p>- Derék figura.</p>
               <p>Elhatározta, hogy néhány tréfát gyűjt össze a legközelebbi alkalomra, mert igazi
                  élvezetet okozott neki a pap tele szívből jövő egészséges nevetése.</p>
            </div>
            <div type="chapter">
               <head>XII</head>
               <p>Az ősz szépsége hamar elmúlt. Néhány villogás még a házak ormán, kietlen sárga
                  fény a tornyok ablakán, aztán eltűnt a nap, szélroham sepert végig az utcákon,
                  kihűlt és elnémult a város. A rosszul függönyzött ablakok mögött korán felgyúltak
                  a szegénylángú, sárga lámpák, alattuk kézimunkát öltött vagy újságot lapozott
                  egy-egy hervadt kéz. A háztetőket kandúrok tartották megszállva, siránkozó
                  hangjuk, amely okarinára emlékeztetett, megállásra kényszerítette a csavargó
                  komondorokat. A pincenyílásokból alma és erjedő must szaga ömlött az utcákra. A
                  lépések élesen koppantak a lapos kövezeten és a főtér aszfaltján, a református
                  harang tornyában bús hangossággal nyikorgott az óraszerkezet ütője; a néptelen tér
                  és elhagyott utcák riadt ébredéssel verték vissza a zajt, aztán mozdulatlan, öreg
                  csend feküdt végig újra a városon.</p>
               <p>A fiatalság biliárdozott a Grand Caféban, vagy a Kesztyűben butult fél liter bor
                  mellett. Baltazár és Csermely nem tartozott közéjük. A Kesztyű nem fogadta be
                  őket. Tisztes ivószoba és társaskör volt, ahol fizetésjavításról, önálló
                  vámterületről és nemi kérdésekről vitatkoztak. Megállapodottság és szabatos
                  életprogram jellemezte őket, többnyire magas keménygallért viseltek és rátarti
                  természetűek voltak, hátgerincüket férfias egyenességgel hordták; önbizalmukat
                  nemesi előnevükön vagy hivatali állásukon kívül főleg annak köszönhették, hogy
                  beágyazódva az univerzumnak ebbe a hegyekkel övezett zugába, alig jutott eszükbe
                  felkapaszkodni a körülfekvő hegyek csúcsára és átpillantani az élet mozgalmas
                  síkjára; fordulatok nem érhették őket, problémák nem döbbentek eléjük, élményeiket
                  a Kesztyű vagy a fedett kuglizó zajos napjaiból merítették. A fogalmazót néha
                  bebocsátották maguk közé, hogy meghallgassák az Ady Endre valamelyik mulatságosan
                  ható versét, vagy a fogalmazó kalandjait, amiket javarészben kitalált, hogy
                  mulattassa vagy elképessze őket. De komolyan nem állottak vele szóba, és nem
                  engedték meg neki, hogy vitáikba belekotyogjon. Az újságíró lénye, amely
                  nyugtalanító keveréke volt a türelmes szerénységnek és mosolygó megingathatatlan
                  fölénynek, engedékenységnek és vissza nem hökkenő akaratnak, felháborította őket.
                  Szigorúan határolt elméjük és ízlésük nem tudta és nem óhajtotta követni az
                  újságíró fecskeszárnyú cikázásait. Gyötörte őket a bizonytalanság, hogy akkor is
                  az orruknál fogva vezeti őket, amikor a legszelídebben mosolyog rájuk. A cikkei
                  nélkülözték a jól bevált fordulatokat és iskolázott rendszerességet; gyakran
                  használt ismeretlen szóképeket. Idegen szavai mély szakadékot vájtak közé és a
                  Kesztyűben tömörült kortársai közé. Moravetz, aki a gimnázium irodalomtanára volt
                  és aki maga is előszeretettel forgatta a tollat, mélységes lenézéssel
                  nyilatkozott ezekről az eltévelyedésekről. A Baltazár egyik cikkében nem
                  kevesebb, mint nyolc idegen szót számlált össze, nem említvén néhány vakmerő
                  szófűzést és súlyos kimenetelű nyelvtani műtétet, amik a maguk nemében szintén
                  égbekiáltóak voltak. Talán ezekkel fektette le népszerűtlenségének alapkövét.</p>
               <p>A fogalmazó naphosszat vágtatott az utcákon, és rendszerint valami társadalmi
                  probléma megoldásán törte a fejét. Voltak néha figyelemreméltó kijelentései is, de
                  ezek csak kurta villanások voltak. A fantáziája motorhiba miatt feleúton mindig
                  leszállásra kényszerült. Az újságíró, akihez hűség és rajongó szeretet fűzte,
                  bőkezűen szórta olykor az ötleteit, amiket ő ugrándozva, éhes szarka falánkságával
                  csipegetett fel, hogy legközelebb valami vita keretében visszalője őket
                  Baltazárra. Bolhaszínű felöltője sötéten szárnyalt utána és hasonlóvá tette őt egy
                  óriási denevérhez, mely céltalan cikcakkban suhog az alkonyi homályban.</p>
               <p>Együtt bandukoltak esténkint a főtéren és néptelen utcákon. Kifogyhatatlan témájuk
                  az irodalom volt. Izgalomba hozta agyukat, megtermékenyítette a lelküket. Csermely
                  lobogva égett, mint szurokfáklya a sötétben. Ismerte minden nagy író önéletrajzát
                  és különös szenvedéllyel gyűjtötte össze belőlük a bizarr részleteket. Ezeket
                  vigasztalásul és buzdításul szánta Baltazárnak. Zola egy télen át olajba mártott
                  kenyéren élt, ágytakaróban sétált a szobában, és hihetetlenül rossz verseket
                  faragott. Maupassant egyszer egy estélyen levetette vendégei előtt a nadrágját...
                  És Balzac, aki húsz évig dolgozott, mint egy gályarab, naponkint tizenkét órát,
                  hogy ifjúkori adósságait, amelyekbe mint kereskedelmi vállalkozó keveredett,
                  letörlessze. A Cheops piramisának megépítésénél kevesebb energia és kevesebb erő
                  pazarlódott el. Úgy bizony, Pjotruska... Aztán hallotta? A Dumas ereiben néger vér
                  folyt és Zola széngázmérgezésben halt meg... Dosztojevszkijt kéjes érzések fogták
                  el, amikor epilepsziás rohamait közeledni érezte... És a Goncourt testvérek...
                  Tolsztoj... A Zakár szolga alakja Oblomovban... A herceg a Félkegyelműben... És a
                  többi... mennyi nagy érték... mennyi világosság... Aztán egy Kiriljovics Pjotrról
                  is olvasott valahol... Olyan vidám zseni volt, mint Baltazár, sohasem alkotott
                  semmit, nevetve tűrte a sorscsapásokat, és ahol lehetett, ő is fürgén fenékbe
                  rúgott másokat... Igen... a magyar irodalomnak is vannak messzire ragyogó világító
                  tornyai, de nagyot és eredetit csak a nagy muszka föld termett... Ha ő egyszer
                  Oroszországba eljuthatna!...</p>
               <p>A szél, mintha nem talált volna a völgyből kijáratot, kora ősztől vesztegelt a
                  városban, amíg le nem hullott a zsindelytetőkre az első gyapjas hó; cibálta a
                  kabátjukat, porral lepte el az arcukat, a fülüket, és néha lehordta a kalapjukat.
                  A kalap után vetették magukat, a fogalmazó éles megrovásban részesítvén a szelet
                  és a kalapot, míg Baltazár néhány méltóságteljes ugrás után a talpa alá
                  kényszerítette a szökevényt. Azután folytatták útjukat és témájukat az
                  irodalomról.</p>
               <p>Fáradhatatlanul rótták az utcákat. Valahányszor a főtér sarkán ragyogó kávéház elé
                  értek, a fogalmazó megállott és a kivilágított tükörablakon át vágyó pillantást
                  vetett a kávéházi felírónőre.</p>
               <p>- Ha egyszer tíz koronám volna - sóhajtotta őszintén -, egy valódi tízkoronásom,
                  Kiriljovics Pjotr...</p>
               <p>Egyszer ugyanis volt egy tízkoronása, de az nem volt valódi. Zajos mulatozás után
                  Zizevszky nyomta hajnal felé a markába, kaján vigyorgás kíséretében, azzal a
                  kikötéssel, hogy a pénztárban tündöklő hölgy barátságát kell vele megnyernie. A nő
                  bőkezű gavallért sejtvén a bolhaszínű felöltő mögött, nem utasította vissza a
                  váratlan ajánlatot, és kegyesen megengedte a fogalmazónak, hogy hazakísérje.
                  Pjotruska - dadogta másnap siralmas képpel a fogalmazó -, hallotta milyen
                  szerencsétlenség történt velem?... Elmesélte, hogyan adta neki Zizevszky a
                  bankjegyet, mi történt addig, míg megérkeztek a nő lakására és hogyan folytak le a
                  további események...</p>
               <p>- Belépünk a szobába... A levegőben nagyszerű szappanszag... Beszélgetés...
                  Megszagolom a törülközőt... Lendületbe jövök... Szavalni kezdek... A nő elragadóan
                  viselkedik... Kacaj... Oldalt két aranyfog... Belenyúl a hajamba... Micsoda illat,
                  galambocskám... Belehullok a karjai közé... Ah... Érzett már maga olyan
                  fölségeset, Pjotruska?... Könyökön csókolom... Nyakon csókolom... Jószagú, fehér
                  bőr... Gyönyörű... Aztán a kabát... Valami bankjegy kiesik a zsebéből, mondja...
                  Persze, a tíz krón... Ha nem veszi rossz néven, imádott tündérleány, leteszem ide
                  az éjjeliszekrényre... Hehe... Egy kis ösztöndíj... Akarom mondani izé, egy kis
                  házbérpótlék... A tízkrónt szépen leteszem az éjjeliszekrényre... Ül az ágy
                  szélén… kis piros szegedi papucs a lábán... nevet... az inge lecsúszik a vállán...
                  Keblek... Előbb egy kebel... Aztán kettő... A közepén mindegyiknek barna
                  csengőgomb. Tudja, Pjotruska, hová szól ez a csengőgomb? A mennyországba...
                  Igen... mit is... A nő... Vetkőzik... Rápillant a tíz krónra... Mosolyogva
                  fölemeli... kibontja... Mi ez? - kérdezi... Elsötétül az arca... lekapja a szép
                  piros szegedi papucsot a lábáról... se szó, se beszéd... csak puff-puff... Neki a
                  fejemnek... Csaló piszok... Rimánkodok, hogy hagyja abba... Veszi az ernyőt...
                  üt... püföl... Reklámcédulával akarsz rászedni?... Reklámcédulával operál, maga
                  kis bitang? He?... Hujj a kutyafáját annak a Zizevszkynek... kapom a kabátomat...
                  felborítom az asztalt... csörömpölés... négykézláb ki az ajtón... hazáig meg sem
                  álltam... Nézze ezt a galuskát a fejemen... Verték magát már szegedi papuccsal?...
                  Ó, Pjotruska, de cudarul beleestem...</p>
               <p>...A kávéházi törzsasztal körül így esténkint teljes volt a létszám, a város
                  minden előkelősége és nevezetes személye helyet foglalt körülötte. A
                  szomszédságában volt a helyőrségi tisztikar asztala, hátul, a kávéház mélyén
                  néhány kereskedő és alsóbbrangú hivatalnok csendesen dominót játszott vagy
                  sakkozott. Olykor abbahagyták a játékot és tiszteletteljes figyelemmel füleltek a
                  törzsasztal felől szivárgó vitákra. Ha elkaptak egy-egy mondatot, tanakodva
                  ismételték el, aztán halk eszmecserét indítottak felette. A törzsasztal végén néha
                  feltűnt a Moravetz szikár alakja is, ami a fogalmazót pufogó tüzijátékra
                  gyújtotta.</p>
               <p>- Hollá... vegye szemügyre ezt a múmiabalzsamozót... ezt a vigyori vadszamarat...
                  Olvasta?... A Kárpáti Figyelőben megint elböffentette magát... “Idegen befolyások
                  nyelvünk tisztaságára”... A görény!... Az éjszaka egy verssort írtam a háza
                  falára... valami rémes malacságot... Gondolom, ettől idő előtt gutaütést idézek
                  elő nála...</p>
               <p>Nem tudott őszintén haragudni senkire, sokkal felületesebb és feledékenyebb volt,
                  hogysem számon tartotta volna az elszenvedett sérelmeket, de Moravetz ellen vad
                  düh forrott benne. Tudta ezt Moravetz, s mint óvatosan vicsorgó párduc, fojtott
                  hanggal emelgette felső ajkát és táncoltatta vörhenylő, csapzott bajuszát, ha a
                  fogalmazó lőtávolba érkezett. Baltazárral is hajbakapásra készen gusztálgatták
                  egymást, holott közöttük még nyílt kenyértörésre nem került a sor. Baltazár
                  egyszer csillag alatt megfelelő magyarázatok kíséretében leközölte egykori
                  irodalomtanárának a szüreti prológját, amely igen gyászosan festett nyomtatásban;
                  lapos elmésségek váltakoztak benne, rímei pedig olyan hangot adtak, mint mikor
                  homokszem csikorog az ember fogai között. Ehhez járult még az is, hogy Baltazár
                  egykori tanárát makacs irodalmi kihágásáért a literatúra orvvadászának, máskor meg
                  az irodalmi kiadóhivatal tollnokának nevezte. Moravetznek megremegtek az
                  orrcimpái, ha két elvetemedett tanítványát megpillantotta. Legféltettebb
                  palántáiba gázolt bele a két semmirekellő! Kétségbevonták irodalmi hivatottságát
                  és irályának nemes tisztaságát. A XVIII. század költőinek írásaiból halmozott
                  össze néhány tucat idézetet, az irodalomtanárok gépies elragadtatásával
                  majszolgatva egy-egy színehagyott verssor kétes szépségeit. A modern irodalom
                  hazaárulás és szemérem elleni vétség volt a szemében. Érdemeiért egy kolozsvári
                  olvasókör tagjául választotta. Ez az olvasókör maga köré gyűjtötte a
                  legelszántabb nyelvőröket, akik kovapuskával felszerelve tiszteletreméltó
                  kitartással vették védelmükbe Baltazár szavai szerint a hadastyánok menházát a
                  nyugatról hazafelé porzó magyarok pogánysága ellen. Olykor hangos csatazajjal ki
                  is rohantak erődítményeikből, hogy felaprítsák az ellent, akiket kalózoknak
                  nyilvánítottak és meghagyták, hogy minden jó hazafinak és irodalomtanárnak
                  kötelessége lepuffantani őket. És Moravetz szerfölött büszke volt arra, hogy egy
                  cikkével in contumaciam ő is hátbapuffanthatta egyikét e veszedelmes
                  betyároknak.</p>
               <p>A közönséget ez a harc nem érdekelte. Képes családi lapok böffenésein andalgott és
                  a napilapok irodalmi süppedékeiben fürdette meg a lelkét.</p>
               <p>- Az intelligencia - állapította meg Baltazár -, más szóval az érettségi
                  bizonyítvány-tulajdonosok önérzetes kasztja hűvös távolságban tartja magát a
                  latin igeragozásban járatlanabb kereskedőtől és iparostól. Gőggel hangsúlyozza
                  kultúrtöbbletét, s mert e kultúrtöbbletet valamivel igazolni is kell, üveges
                  szekrényét díszkötetes - és részletfizetéses - bizonyítékokkal tömködi tele. No de
                  azért legyünk igazságosak, akad a szekrényükön néhány kevésbé díszkötéses könyv
                  is, amelynek lapjain agyoncsapott legyek vagy kivégzett bolhák elbarnult nyoma
                  hirdeti, hogy mégis van népszerűsége a nyomtatott betűnek.</p>
               <p>A gőzmalmi pénztárnok, akihez néha sakkozni járt, szívesen vitatkozott Baltazárral
                  ezekről a kérdésekről. Érettségizett ember volt, és hevesen védelmére kelt az
                  intelligenciának.</p>
               <p>- Mit tud ez a maga intelligenciája? - kérdezte Baltazár. - A fejébe verték sok év
                  előtt egyszer az Arkhimédész-tételt. Ragadjon ki egyet közülük, egy értelmesebb
                  pofájút... itt van például a főjegyző... vagy az ügyvéd, hogy is hívják... a
                  legényegylet díszelnöke. Adja fel nekik a kérdést: nagyságos uram, egy roppant
                  egyszerű kérdést, ha megengedi. Látom, naponként egy fél doboz gyufát is
                  elhasznál, nem mondaná meg, hogyan készül a gyufa? Nézze meg, milyen arcot kap
                  feleletül... Miből? Hát kénből... És ezzel szegény kicsi műveltségük kileheli
                  nemtelen páráját.</p>
               <p>Erről a kérdésről a fogalmazónak sem volt kedvezőbb a véleménye. A véleményét ebbe
                  a néhány szóba foglalta össze: intelligencia? Tehénpalacsinta, Kiriljovics
                  Pjotr...</p>
               <p>Úgy találták, hogy a társadalom fülledt lett egészségtelen gőzétől és lomha ahhoz,
                  hogy a szellőztető nyílásokat kidugaszolja, mert nem ismerte az elhasznált oxigén
                  káros hatását.</p>
               <p>- A falvakban - legyintett az újságíró - a honfoglalás óta hálistennek semmi
                  említésre méltó esemény nem történt. Mindössze néhány pár bocskor szakadt el. Amíg
                  Budapest Marconinak és Wrightnek a kortársa, a vidéki városok a kultúra
                  vívmányaiból csak a gumisarkot ismerték meg, de ezt is félretaposták.</p>
               <p>És mosolygó pillantást vetve a törzsasztal felé, befejezte az eszmecseréjét.</p>
               <p>- Csúf anakronizmus ők Edison villanylámpája alatt.</p>
               <p>Feltűrt gallérral bandukoltak tovább egyik utcából a másikba. Az Apaffy utca
                  elején volt a főorvos háza. Az ablakból szelíd vörös fény hullott az utca
                  kövezetére. És valaki zongorázott. Baltazár tovább lépegetett, de a fogalmazó
                  visszahúzta a karjánál fogva.</p>
               <p>- No ne legyen már olyan kőkemény. Nem hallja?... Fenn pityeg a kis pintyőke...
                  Pszt... hallja csak... Grieg, vagy mi a fene... Mindegy... A kis pihegő keblét
                  megcsókolni... he?... Annyi csak, idenézzen... mint egy marék rózsalevél... A
                  fatter, az csúnya szerzet... Haragszik magára atyuskám... Pszt, pszt... hallja?...
                  A kis pintyőke megérezte, hogy közelében két... hogy is mondjam csak... két lovagi
                  szív zenél... Bocsánat a hatásköri túllépésért: az enyém, tudom, csak
                  marhahólyag... mit is akartam... igen... hallja?... Rezonál a kis pintyőke...
                  nagyon zongorázik... Megcsókolni a kis marék keblét... mi, Pjotruska?... Mi?...
                  Talán meg se tenné?</p>
               <p>Az újságíró megfogta a fecsegő fogalmazó gallérját.</p>
               <p>- Jöjjön, kicsikém. Bárgyúságokat beszél...</p>
               <p>- Hoháháhú - nevetgélt jóízűen a fogalmazó - nem mennénk a villasor felé?... A
                  pintyőkét, úgy látom levette a napirendről...</p>
               <p>- Mindegy, akármerre megyünk - vonta meg a vállát Baltazár. Csermely csúfolódva
                  mekegett.</p>
               <p>A villasorban lakott Veresy Ilona. Az ő ablakában is világosságot láttak.</p>
               <p>- Mi a véleménye, Pjotruska?</p>
               <p>Az újságíró nem felelt. Odatámaszkodott a ház falához, cigarettát sodort, s
                  hallgatta a villa kertjében suhogó fenyőket. A fogalmazó tovább fecsegett.</p>
               <p>- Látja, atyuskám... Ilyen reménytelen szerelemre vágyom én... Csak egyszer nézze
                  meg... Mesésen játszik, Pjotruska... Nem nézi meg?</p>
               <p>- Nem.</p>
               <p>- Haragszik rá?</p>
               <p>- Nem.</p>
               <p>- Ide figyeljen galambocskám... holnap hozok egy létrát...</p>
               <p>- Milyen létrát?</p>
               <p>- Majd meglátja.</p>
               <p>És másnap, amikor újra elsétáltak a villasor zörgő akácai alatt, a fogalmazó egy
                  létrát húzott ki az egyik üres telek ledöntött kerítése mögül. Magas piktorlétra
                  volt, felállította a néptelen, sötét út közepén, szemben a Veresy Ilona emeleti
                  szobájának ablakával, levetette a felöltőjét, ráerősítette az orrára a szemüveget,
                  és zordonan szólt oda a bámuló Baltazárnak:</p>
               <p>- Kövessen, Kiriljovics Péter...</p>
               <p>Ügyetlenül, félénken megindult a létrán. Az újságíró a létra másik szárán követte.
                  Sokáig álltak szótlanul, előremerevedve a magasban, mintha kisétált volna szemük
                  üregéből és bemászott volna a színésznő szobájába. A falakon valami sárga
                  rézkorongok függtek, mintha kifényesített pajzsok lennének. A sarokban soklevelű
                  filodendron állott. Az egyetlen élőlény, akit kényelmetlen kakasülőjükről
                  megpillanthattak, Zizevszky volt. Duzzadt ajkai között vigyorogva tartotta
                  szivarját, mellső végtagjait, amiken széles kézelők ragyogtak, az asztalon
                  pihentette, és vágyó, alázatos pillantást vetett a szoba láthatatlan felébe.
                  Csermely görcsösen kapaszkodott a Baltazár karjába.</p>
               <p>- Hoháháhú - jegyezte meg sokatmondóan. És csak később fűzte hozzá a kérdést,
                  miután már leszállottak a létráról. - Mondja... szegény barátom... mik voltak azok
                  a sárga korongok ott a falon?</p>
               <p>- Ha én azt tudnám - rázta a fejét lágyan az újságíró. - Higgye el barátom, erre a
                  kérdésre nem tudok felelni.</p>
               <p>- Más kérdésre tudna?</p>
               <p>- Azt akarja kérdezni, mi a fenének másztunk mi fel arra a létrára?</p>
               <p>- Nem... hanem... látta azt a fehér lábszárvédőt... annak a csipásnak a lábán?...
                  Mondja, galambocskám... mi ellen védi ez a... ez a társadalmi csökevény a
                  lábszárát?... Egyszer... ha Isten megsegít... rá fogok köpni a lakkcipőjére...
                  Célozni fogok, Pjotruska... hogy ne csak a cipőt inzultáljam... hanem ezt a
                  bokavédőt is... Mondott életében... valaha egy jó mondatot?... Egy saját
                  találmányú viccet?... Valami érdekeset?... Le fogom köpni, Pjotruska...</p>
               <p>Mikor a lassú bandukolásba belefáradtak, lábuk tehetetlenül rákormányozta őket a
                  hazavivő útra. Tehetetlenül, mert fázva kerülgették az otthonukat. A fogalmazó
                  künn lakott a vágóhíd környékén; a zsebeit mindig megszedte előbb kövekkel, hogy a
                  kuvaszok ellen védekezhessék. Félt a kutyáktól, és hangos, ijedt kiáltásokkal
                  igyekezett őket távol tartani magától. Az anyjával szemben is félelmet érzett. Az
                  öregasszony a konyhában egy tüllfüggöny mögött fészkelődött. Pedig nem korholta,
                  nem is kérdezte, honnan vetődik minden áldott nap olyan későn haza, csak nagy
                  lélegzetet véve megfordult recsegő fekhelyén, és mély, tragikus hangon egy korty
                  vizet kért. És akkor meg kellett gyújtani a gyertyát, a csuprot belemeríteni a
                  fakártyusba, és odabotorkálni az anyja elé, aki míg a csupor után nyújtotta kezét,
                  felpillantott az órára, és szomorúan állapította meg:</p>
               <p>- Elmúlt már éjfél.</p>
               <p>Aztán megkérte, hogy az apjának is vigyen be vizet. Az apja, a szélütött,
                  elszáradt öregember mindig ébren volt és kísértetiesen emelgette a fejét a tarka
                  párnán. Azt hitte, hogy a fia hivatalból tér haza, és motyogva kérdezte minden
                  éjjel:</p>
               <p>- Sok munkád volt?</p>
               <p>Vízivás után még egy félóráig csámcsogott és Csermely, aki a keskeny
                  viaszosvászonnal bevont heverőn aludt, a fülére húzta a takarót. Csinálni kéne
                  valamit - határozta el a takaró alatt. Az agyán néhány mentőgondolat villant át,
                  kusza, ködös gondolatok, aztán elaludt.</p>
            </div>
            <div type="chapter">
               <head>XIII</head>
               <p>Elúsztak a nappalok és éjszakák, mint monoton locsogású szennyes folyó. Az
                  ifjúkornak itt nem voltak robajos esztendei, és észrevétlen oldottak kereket a
                  férfikor ízetlen évei. Az emberekre rászitált az őszi dér, anélkül, hogy
                  észrevették volna. A szú halkan percegett, az ütőerek nem doboltak ünnepélyes
                  indulókat, bolondok, mártírok és hősök a kedvezőtlen éghajlati viszonyok között
                  nem sarjadtak ki a rosszul gondozott talajból. Események itt nem voltak, nagy
                  történések le nem zajlottak. Nagy csend volt itt, és összefutottak a főtéren, ha
                  egy ügyetlen verébfióka az aszfaltra potyogott a fészekből, melyet gondos szülei
                  valamelyik cégtábla védőpajzsa mögé rejtettek. Baltazár az esős napok beálltával
                  délutánonkint bekopogtatott a gőzmalom pénztárosához, aki az ócska épülettömb
                  utca felőli részén lakott. Jól egyensúlyozott, egészséges lélek volt, aki hivatal
                  után lombfűrészmunkákkal dolgozott. Csendesen fütyörészett maga elé és
                  türelmesen faragott, fűrészelt, kalapált lefekvésig. Tele volt a lakása
                  finomrakású kalitkákkal, képkeretekkel, dobozokkal és más csinos, de haszontalan
                  lombfűrészmunkákkal. Most éppen egy papagájházon dolgozott. Igen komplikált,
                  aprólékos munka volt, kiszámította, hogyha minden ilyen pompásan megy, jövő ősszel
                  készen lesz vele. Baltazár érkezésére abbahagyta a munkát, a varrógép fiókjából
                  elővette a viaszosvászonra festett sakktáblát, fütyörészve kiteregette az ebédlő
                  asztalára, és előkereste a dobozt a sakkfigurákkal. A bársonyabroszon ott hagyta a
                  nyomát egy forró lábos, a pénztárnok felesége a kerevet szélén ülve alsónadrágot
                  foltozott, a szoba levegőjében káposztaszag terjengett. A pénztárnok gondtalanul
                  fütyörészett, nagyot emelt a vezéren, és csettintve rakta vissza a
                  sakktáblára.</p>
               <p>- Sakkocska!</p>
               <p>Az újságíró oda sem figyelt, szórakozottan emelgette a figurákat. Mit bánta ő,
                  hogy sakkot kapott! A város fanyar csendje, ólmos unalma ráült a lelkére.
                  Dolgozni?... Ah, félrelökte. A szobájában hideg volt, elkelt volna a
                  bádogkemencében néhány fahasáb. Fenn a padláson egyre szemtelenebbül zajongtak és
                  futkostak az egerek... Valamelyik nap eszébe jutott, hogy színdarabbal
                  kísérletezzék. Próbaképpen odaadná az itteni társulat igazgatójának... Kísérleti
                  léggömb volna... Megkérdezte a fogalmazót, hogy mit szól hozzá.</p>
               <p>- Kukorékolnék, Kiriljovics Pjotr - lelkendezett a fogalmazó. - Tapsolnék...
                  Éhljen... Éhéljehen a szerző... Maga kijönne a lámpák elé... De mondja csak...
                  milyen ruhában jönne ki?</p>
               <p>Meghányták-vetették a színdarab dolgát, a Csermelyen szereplési láz vett erőt.</p>
               <p>- Tudja, én mit szeretnék?... Szavalni a Redutban... Nem... Énekelni szeretnék...
                  Tenorban... Kiereszteném a hangomat és az ablakok csak úgy csörömpölnének...
                  Hallgassa csak... Hóhajhahu-hó-hú... Tapsorkán... A főjegyző felugrik a székre, és
                  úgy üvölt bele a tapsviharba: ezt az embert... egy ilyen carusói tenort dobtam én
                  ki a hivatalából...</p>
               <p>- De hiszen nem is tud énekelni - figyelmeztette Baltazár.</p>
               <p>- Nem tudok?... Nem fontos... (Bizonyára úgy gondolta, hogy nem az a fontos, amit
                  az ember itt a földön, a valóságban tud, hanem amit álmodni tud magáról.)</p>
               <p>Hozzákezdett a színdarabhoz, aztán félrelökte. Úgy érezte, hogy a mellére száll a
                  köd, és lassan megfojtja minden reményét és munkakedvét. Elmenekült otthonról és
                  bekopogott a pénztároshoz. És most gépiesen rakosgatta a figurákat és tűnődve
                  nézte az olcsó, kopott szőnyegen a bölcső keréknyomait. Az asszony néha felemelte
                  a tekintetét és hosszan figyelte. A pénztárnok a párbajról kezdett beszélni.
                  Dicsérte a Baltazár hidegvérét és előkelő mozdulatait. A patikus úgy remegett,
                  mint a kocsonya. És amikor Baltazár elsütötte a fegyverét: micsoda üvöltést
                  csapott, pedig csak a fülét horzsolta a golyó.</p>
               <p>Künn az utcán trágyaszekerek vonultak tova. Baltazár kitekintett, és a
                  reménytelenség érzése fogta el. Felállott és elköszönt a pénztároséktól. Az
                  asszony letette a kezéből az alsónadrágot, amelyen dolgozott és meglepődve nézett
                  Baltazárra.</p>
               <p>- Egy kis almát ne hozzak, Baltazár úr?</p>
               <p>Baltazár udvariasan köszönte. És elindult a kávéházba. Keddi nap volt, ilyenkor
                  érkeztek meg a képeslapok. Várta ezeket a keddi estéket, hogy az alacsony,
                  bolthajtásos kávéházban betemetkezhessék távoli városok és napsugaras vidékek
                  képeibe, amik megtöltötték szemét nyugtalan színekkel és távolságok verőfényes
                  nosztalgiájával. Vándormadarak bontogatták benne a szárnyukat és elindultak a
                  füstölgő, felhős hegyeken túlra, mosolygó messziségekbe... Feketekávét rendelt és
                  felnyitotta az egyik képeslapot. Borostyános sűrűből fehér villa mosolygott a
                  szemébe. Terasz, kavicsos kerti út, japán hidacska, vaskosarakban húsos
                  kaktuszok... Tovább lapozott. Ódon utca, egy katedrális bejárata... Aztán egy
                  másik kép: A Mincio partján... Sokáig nézte a falombok csipkés körvonalát, a túlsó
                  parton elterülő város képét. A világból semmit sem ismert még. Jogász korában
                  néhány hónapot Pesten töltött. Nyirkos, kőszénfüstös téli hónapok voltak. A Dunán
                  állandóan köd ült, a villamosok csatakosan szaladgáltak... Szép emlékei csak a
                  színházi előadásokról maradtak...</p>
               <p>A közelében pirosra hevült altisztek biliárdoztak. Később a Strombolinszky fodrász
                  hangját hallotta.</p>
               <p>- Hollá, tisztelt szerkesztőség... Hát meglőttük a múlt hónapban a patikust?</p>
               <p>Mikor kilépett a kávéházból, Veresy Ilonával találkozott. A színésznő kíváncsian
                  nézett a szemébe.</p>
               <p>- Hol bujkál, mon ami? - kérdezte, és őszinte érdeklődéssel kereste a Baltazár
                  tekintetét.</p>
               <p>Néhány percig elbeszélgettek. A szavak, amiket egymással váltottak, közömbösek és
                  mindennaposak voltak. De a szemükben tartósan sugárzott valami, az ajkukon
                  kérdések és feleletek váltakoztak. Baltazár, aki olyan kitűnően értett az emberi
                  arc ékjeles írásaihoz, a fiatal nő óvatos kíváncsiságát és elnyomott mosolyát nem
                  tudta megfejteni. Nagy távolságot, hideg szakadékot érzett kettőjük között. Nem
                  volt gyámoltalan, akinek tőmondatokban és jó hangosan kell megmagyarázni azt, amit
                  csak hallgatagon szokás elmondani, de a színésznő hideg arca előtt elvesztette a
                  tájékozódó képességét. Egyet azonban bizonyosan tudott. Azt, hogy nem közömbösek
                  egymásnak. De nem valami rokonérzés okán. Nem. Valami hideg, ki nem elemzett harag
                  készteti őket arra, hogy összemérjék a tekintetüket. Ma lovagias napjuk van: a
                  tekintetük, mint két, szikrázásban kimerült kardpenge, finoman súrlódik össze, nem
                  csattan és nem riaszt fel villámokat, szelíden összesimul, úgy látszik, vége az
                  izgató tornának. Szinte kár.</p>
               <p>Baltazár veszteségnek érezte ezt a megenyhülő ellenségeskedést. Mi következhetik
                  ezután a számára? Amíg megremegő haragjával és dallamosan kicsengő tehetetlen
                  iróniájával feléje lendült a nő kíváncsisága, néhány szép és lesújtó jelenetnek
                  lehetett a tanúja. Vége a jeleneteknek. Veresy Ilona megszokta őt, nem haragszik
                  már a mosolyáért, amely orvul belecseppent olykor gyanútlan hangulataiba, nem
                  tarajlik fel a hangja és arca egyenletes nyugodt derűjéért.</p>
               <p>Néhány közömbös szó következett még, aztán kezet fogtak.</p>
               <p>- A viszontlátásra, mon ami.</p>
               <p>Ő ráhagyta.</p>
               <p>- A viszontlátásra, művésznő.</p>
               <p>Az általános mosolyból kióvakodott a nő szemén egy komoly, figyelő pillantás.</p>
               <p>- Tudja, kihez hasonlít az arca?... A Beethoven arcához. </p>
               <p>Az újságíró érdeklődve nyúlt az orrához. Megtapogatta.</p>
               <p>- Nem valami elragadó bók az orrom számára.</p>
               <p>- Muzsikál? - kérdezte a nő mosolyogva.</p>
               <p>- Nem - rázta a fejét Baltazár. - Minden rozoga verkli elandalít, és minden buta
                  keringő felmelegíti a szívemet...</p>
               <p>Előttük az aszfalt mellett megállott a Rodárics autója. Pirosra mázolt, debella
                  nagy jószág volt, honnan, hogyan, senki sem tudta, egy szép napon csak
                  végigdurrantott, köhögve végigzakatolt a főtéren. Baltazár nem állhatta meg, hogy
                  néhány elmés megjegyzéssel ne köszöntse a haladásnak ezt a heptikás, elöregedett
                  vívmányát, amely legelsőnek gurult be a város falai közé. Néhányszor a bámulók
                  szemeláttára lőtt lyukat a gumija, elállott a lélegzete, napszámos cigányok és
                  utcai suhancok tolták haza nagy üdvrivalgással a kriminalista fáskamrájába, de ez
                  nem csorbította azt a nagy tiszteletet, amely a technikának ezt a bűvös csodáját
                  és az előkelőségnek ezt a kétségtelen járulékát megillette. Ha hosszas dögrovás
                  után összefoltozva, vagy összekalapálva újra kipufogott a főtérre, néhány
                  másodperc alatt sűrű gyűrű zárta körül, és az emberek suttogó hangon
                  magyarázgatták és találgatták a titkait.</p>
               <p>Az autóból Rodárics dugta ki a fejét. Megkérdezte, hogy hazaviheti-e a színésznőt
                  a kocsiján.</p>
               <p>Veresy Ilona még egyszer megfogta a Baltazár kezét.</p>
               <p>- Úgy rémlik, a múltkor haragban váltunk el egymástól... Haragszik még?... Semmi
                  oka rá?... Annál jobb... A viszontlátásra...</p>
               <p>Beszállt a Rodárics kocsijába. Baltazár nem nézett utána.</p>
               <p>Egy kérdés tátogatta benne a csőrét: egy ilyen fiatal, gyönyörű lány... ilyen
                  komoly (mert ha szeszélyes is, látta már néhány meglepő komoly pillantását), okos
                  lány hogyan szédülhetett bele a lovag karjai közé? Hogyan hullhatott bele ennek a
                  rút majomnak a hálójába?</p>
               <p>Pénz?</p>
               <p>Hidegen szúrt belé ez a gondolat. Mon ami, ifjú tökfilkó, mondta magának
                  megvetéssel, hogy erre az egyszerű kézenfekvő dologra te eddig nem
                  gondoltál...</p>
               <p>A vászonkereskedő boltja előtt ládákat szegeztek. Megállott és nézte a ládákkal
                  foglalatoskodó alkalmazottakat... Hát persze, Pjotruska... Pénz... Pénz...
                  Igen... De hát mi közöm hozzá? Vállat vont és továbbment. Az illata kétségtelenül
                  jó, sőt mi több, elsőrangú... A szájának is kitűnő szabása van. Gyönyörű, makacs,
                  forró száj... Hogy változnak, hogy formálódnak a vonalai! És ezt a nagyszerű
                  szájat, ezeket az ajkakat...</p>
               <p>Hirtelen fütyülni kezdett. Előtte két fiatalember haladt. Történetesen azok is
                  fütyültek. Ugyanazt az együgyű, színtelen műdalt, amit Baltazár. Megfordultak, és
                  az egyik méltatlankodva figyelmeztette Baltazárt, hogy van még más fütyülnivaló
                  dal is a világon. Jól teszi, ha azokból válogat magának egyet.</p>
               <p>- Eszem ágában sincs - nevetett az újságíró. - Már csak megmaradok e mellett a
                  marhaság mellett, amely, amint látom, a maguk tetszését is megnyerte.</p>
               <p>Azok elállták az útját, mert valami sértést szimatoltak. Baltazár szépen
                  félreállította az egyiket az útjából.</p>
               <p>- Maga különben sem volna alkalmas forgalmi akadálynak - jegyezte meg minden harag
                  nélkül a fiatalember soványságára célozva. Aztán meghökkent arcukba nézett, és
                  folytatta útját.</p>
               <p>Alig ért haza, a fogalmazó fuldokolva bukott be hozzá. Nem volt rajta szemüveg, a
                  küszöbön elbotlott, és úszótempóban érkezett be a szobába.</p>
               <p>- Pjotrsk... galambcsk... - dadogta remegő szájjal -, hamar... hamar... egy kancsó
                  vizet a fejemre... hamar... mert megbolondulok.</p>
               <p>A barátja sietve segítette talpra.</p>
               <p>- Mi lelte, Csermely?</p>
               <p>- Kihúzták, Pjotruska... Kihúzták... A sorsjegyemet...</p>
               <p>- Kihúzták a zsebéből?</p>
               <p>- Ó, minő lelki egyensúly... Irigylem... Nem érti?... Nyert a sorsjegyem...
                  Harminchárom... kettőszázhatvanhét... Jöjjön... menjünk... Én nem mertem, nem
                  tudtam megnézni... Egy csomó nullát láttam... meg akartam számlálni őket... puff,
                  a kezemmel leütöttem a szemüvegemet... leesett... összetört... Gyerünk,
                  galambocskám... gyerünk... hol a kalapja... ah... Lapot indítunk, Kiriljovics
                  Pjotr... Világlapot... A női rovatot én vezetem... Evett már banánt?...
                  Osztrigát?... Ó... vizet a fejemre... úgy rémlik... kerek egymilliót nyertem...
                  Hol a kalapja?... Jajj... Fussunk hát, galambocskám... megőrülök...</p>
               <p>Lihegve csetlett-botlott Baltazár után. A menethez Pagát is csatlakozott. Csermely
                  most a kutyával ereszkedett szóba. Megígérte, hogy a megalapítandó világlapban egy
                  interjút fog vele közölni. Aztán osztrigát is kilátásba helyezett neki.
                  Baltazárnak pedig felajánlotta a nyeremény felét. Az évek folyamán nagyon meggyűlt
                  a tartozása az újságírónál, aki, ha akadt a zsebében pénz, szívesen kisegítette őt
                  sűrűn jelentkező szorultságából, anélkül, hogy számon tartotta volna, amit
                  adott.</p>
               <p>A könyvkereskedés kivilágított kirakatában nyomtatott nyereményjegyzék függött
                  hosszú és sűrű számoszlopokkal. Baltazár nyugodtan hozzálátott a számok
                  tanulmányozásához. Csermely, aki szemüveg nélkül alig látott túl az orrán, izzadt
                  homlokát törölgetve nyugtalanul leste barátja arcán az öröm kitörő ragyogását.</p>
               <p>- Szóljon már, galambocskám - vacogta türelmetlenül. Még a fogai is
                  összeverődtek.</p>
               <p>Baltazár nevetve fordult meg.</p>
               <p>- Hallja csak, barátom, volna itt egy csinos nyeremény, de egy nullával kevesebb
                  van benne...</p>
               <p>- Pjotrsk... galambcsk... - lihegte Csermely elhalóan.</p>
               <p>- De nem maga nyerte meg - fűzte hozzá Baltazár nyájasan. - Úgy látszik,
                  elfelejtette koncentrálni a húzás napján az akaratát.</p>
               <p>A fogalmazó nyitott szájjal, lesújtva tántorgott utána. Pedig a világlapon és az
                  osztrigákon kívül azt is tervbe vette, hogy a Piros Lámpáshoz címzett irodalmi
                  szalon nőtagjait kiházasítja és tisztességes kelengyével látja el őket. Nagyszerű
                  dolgok viharzottak át a fején. Gyaloghintóban fog közlekedni, végigjárja
                  Oroszországot, sétahajózást tesz a Volgán, összevásárolja a Zizevszky váltóit,
                  amire ráhamisította gazdag apósa nevét. Szebbnél-szebb eszméi támadtak.
                  Szétfoszlottak az álmai, testén kihűlt az öröm verítéke és a szája fanyar
                  nevetésre nyílt.</p>
               <p>- Hoháháhú, Pjotruska... pedig milyen szép lett volna.</p>
               <p>...Néhány nap múlva kemény hidegek állottak be. A fogalmazó három mellényt öltött
                  magára, hogy a bolhaszín felöltő alatt némi kis testmeleget gyűjtsön össze. A
                  keményre fagyott aszfalt élesen koppant a lábaik alatt. A rosszul világított tér
                  sivár csendbe merült. Váratlanul aztán visszhangos robaj tört bele ebbe a csendbe.
                  A tér végén most húzták le a Czuczor-féle péküzlet vasredőnyét. A dörgés mintha
                  felriasztotta volna a dóm alvó tornyát is. Vackolódva, álomittas bongással hullott
                  le az óra kalapácsa a kontrabasszus harangra... A Grand Café ablakait belepte a
                  lecsapódó harmat és eltakarta a szemeik elől a kávéház tükrös, bársonyos pompáját.
                  Csak ködös sziluettek mozgását látták a biliárdasztalok körül. A fogalmazó
                  átlátszó helyet keresett az ablakon, hogy bekukkanthasson a kávéház belsejébe. Ez
                  hozzátartozott az esti körútjukhoz, amely azonkívül, hogy kielégítette természetes
                  kíváncsiságukat, újabb tápanyagot nyújtott beszélgetéseikhez.</p>
               <p>- Moravetz vadszamár biliárdozik - állapította meg Csermely a szemle
                  eredményeképpen.</p>
               <p>Nem volt szemüvege, és megállapításai így csak nagyon hozzávetőlegesek voltak,
                  amit bizonyított az is, hogy Moravetz ebben a pillanatban haladt el mellettük.
                  Nyilván halotta a Fogalmazó kijelentését, mert haragosan végigmérte őket, vastag
                  bajuszát elfintorította, és néhány érthetetlen szót morogva, betért a kávéházba.
                  Hóháháhú - nevetett most Baltazár a fogalmazó elképedt, rémült arcát látva. Ahogy
                  a kávéház előtt álltak, a tekintete a falon szokatlanul nagybetűs színlapra
                  tévedt. A színlap a Veresy Ilona búcsúfellépését hirdette. Gyufát gyújtott és
                  figyelmesen elolvasta. A színésznő a Sasfiókban búcsúzik a közönségtől. Csermely
                  már látta ebben a szerepében és frenetikusnak találta. A mai előadásra is elment
                  volna, hogy még egyszer megnézze. Utolérhetetlen, csodás ebben a szerepében, de a
                  sárcipő, amit ő, Csermely a jegyszedőnek ajándékozott volt, teljesen szétrepedt,
                  ami a jegyszedőt arra indította, hogy Csermelynek az előadások további ingyenes
                  támogatását a leghatározottabban felmondja.</p>
               <p>Baltazár némán lépegetett és szórakozottan bámulta a közelgő lámpákat. Elhagyták
                  már a főteret és az erőd körül futó letarolt fasorban jártak.</p>
               <p>- Ez a Rostand nem ír rosszul - szólalt meg hirtelen az újságíró csúfolódó
                  vidámsággal. - Ha nagyon akarja, nem bánom, megnézhetjük a Sasfiókot.</p>
               <p>A fogalmazó megértően nyerített egyet. Széttárta a karjait és elragadtatva ölelt
                  egy láthatatlan lényt a keblére. Aztán mámoros csataordítással megragadta társa
                  karját, és futva indult el a főtér irányában. Baltazár nevetve kapálózott a heves
                  iram ellen, de nem tudott ellenállni, futott, lendült a lihegő Csermely nyomában,
                  átugorva a park fagyos bukszusösvényén és az elrohadt virágágyakon. A rendőr
                  gyanútfogó érdeklődéssel pislogott utánuk, aztán rosszat sejtve ő is futásnak
                  eredt, és lihegve követte a két száguldó fiatalembert, akik meglepetésre a színház
                  előcsarnokába nyitottak be.</p>
               <p>A titkár lelkes gesztusokkal és rosszalló fejcsóválással fogadta az egykori
                  szerkesztőt. Ó, micsoda ember! Ennyire faképnél hagyni a művészetet és átengedni a
                  színházi rovatot valami írástudatlan sihedernek, aki beleütközött a grammatika
                  minden szabályába. A művésznőket őnagyságának címezi a kritikáiban, az operetteket
                  pedig Shakespeare darabjaival hasonlítja össze. Egy abszolút bivaly. Valóságos
                  oázis a tudatlanság eme sivatagjában, ha a főjegyző ragadja meg olykor a tollat.
                  Ámbár hol vannak a főjegyző nyikorgó snájdigságai a Baltazár ötletes írásaitól.
                  Ojjé! A mai lapban Veresy Ilonát búcsúztatja, aki visszatér Pestre. Micsoda
                  lapály!</p>
               <p>Baltazár így tudta meg, hogy Veresy Ilona visszatér Pestre. Nem tett rá semmi
                  észrevételt, nem kérdezett semmit, belépett a nézőtérre. Megállott a szorongásig
                  megtelt terem végén, a falhoz támaszkodott, és karjait összefonva felnézett a
                  színpadra.</p>
               <p>A második felvonás végén tartottak. Baltazárt, ahogy a néma, mozdulatlan tömegben
                  elveszve a színpadot nézte, lassan valami sajgó nyugtalanság fogta el. Most látta
                  először a színésznő karcsú alakjának lányos gyöngédségét, mozdulatainak ösztönös
                  finomságát, most hallotta először hangjának szépségét, most érezte meg lelkének
                  csillogó gazdagságát. Ösztönszerűen összébb húzódott, és egy gépies mozdulattal
                  begombolta a kabátját. Védekezett a rátörő, feléhömpölygő varázs ellen. De késő
                  volt, a hullámok elkapták, és ő kiszolgáltatva tűrte, hogy a lány mozdulatai
                  beleégjenek a lelkébe, a hangja beivódjék a fülébe. És amikor fenn a színpadon egy
                  hervadt öreg karosszékben fehér arccal, csendes sóhajjal elköszönt az élettől -
                  nagyot emelkedett a melle és meghatottan gondolta: szép volt! A színésznőt a forró
                  tapsvihar néhányszor még a lámpák elé szólította. Bágyadt mosolyát körülhordta a
                  nézőtéren, néhányszor megállott, alig észrevehetően biccentett és
                  továbbfordította a fejét. Milyen más volt ez a fej, az arc, mint amilyennek eddig
                  látta!</p>
               <p>- Gyerünk, mon ami - indította magát útnak, elhessegetve minden ábrándot.</p>
               <p>A Zizevszky sárga majomarca sokat sejtetően fénylett. Nem sietett, nem igyekezett
                  sürgősen átvágódni a tömegen. Megfontoltan, tökéletes nyugalommal lépegetett, mint
                  akinek fölösleges sietnie, senki tőle a színésznőt el nem veheti.</p>
               <p>A kapu alatt Baltazárt vadul megragadta a fogalmazó.</p>
               <p>- Kiriljovics... őrület... jöjjön - lihegte izgatottan -, hol feneklett meg?...
                  Jöjjön.</p>
               <p>Ész nélkül cipelte vissza Baltazárt a sötét udvaron a színészbejáróhoz.</p>
               <p>- Jöjjön... káprázat... frenézis...</p>
               <p>Betuszkolta a keskeny sötét folyosóra, és az újságíró hiába faggatta, hiába
                  próbálta magát kitépni a fogalmazó kezei közül, nem boldogult, kénytelen volt
                  engedni és végigbotorkálni a rosszul szellőztetett, világtalan épületen. Egy
                  alacsony ajtó előtt végre megállottak. A zegzugos szállodának egyik földszinti
                  szobája volt, amely színházi öltözőül szolgált.</p>
               <p>- Nyisson be... Azt üzenték, hogy hozzam ide...</p>
               <p>És a fogalmazó csontos ujjaival megkocogtatta az ajtót.</p>
            </div>
            <div type="chapter">
               <head>XIV</head>
               <p>Baltazár belépett. A szobában a színésznővel találta magát szemközt. Egy széken
                  ült, a haját bontotta. Még rajta volt a reichstadti herceg lányos selyeminge a
                  habos mellfodrokkal, hosszú ujjcsipkékkel, amelyek hosszú, sápadt ujjait
                  eltakarták.</p>
               <p>Baltazár meghajtotta magát.</p>
               <p>- Hívatott, művésznő. Szabad tudnom, mi a kívánsága?</p>
               <p>Veresy Ilona felvetette a fejét és vidáman vette szemügyre látogatóját.</p>
               <p>- El akartam búcsúzni magától.</p>
               <p>Váratlan kívánság volt. Baltazár nagyot nézett. A színésznő észrevette, maga elé
                  mosolygott, és azt mondta:</p>
               <p>- Mon ami, én magát félreértettem. Úgy érzem, meg kell ezt magának mondanom,
                  mielőtt elmegyek... Szeretem elintézni a dolgaimat... Olyan voltam, mint egy
                  ingerült vadmacska... haragos, vad... magát is megkarmoltam... ne rázza a
                  fejét... egy kicsit magát is megkarmoltam... Pedig hát maga nem akart semmi
                  rosszat tőlem. Nem akart sem bántani, sem simogatni... Ugye?</p>
               <p>Baltazárnak nem mozdult az arca. Azt felelte, hogy nem vett észre magán semmi
                  karcolást vagy más sérülést, amiből azt következteti, hogy a kisasszony vadmacska
                  korában semmiféle kártékony cselekedetet ellene el nem követett.</p>
               <p>Veresy Ilona eltűnődve nézte.</p>
               <p>Makacs ember... nem bánom, hát ne beszéljünk róla… Ugye - kérdezte aztán magas
                  hangon -, nem játszottam rosszul?</p>
               <p>- A művésznő tökéletesen játszott - felelte kifogástalan udvariassággal
                  Baltazár.</p>
               <p>Néhány másodpercig csend volt, aztán látta és érezte, hogy a karjára lassan,
                  tétován, szenvedélyesen alászáll, mint elhullott virág, a nő vékony keze, tropikus
                  fehér sziromleveleket rajzolva a kabát sötét szövetére.</p>
               <p>- A legbüszkébb ember, akit valaha láttam - szólott a nő komolyan. - Felnőtt
                  embereknek hogyan lehetnek ilyen gyerekes szokásai? - Szórakozottan kigombolta
                  fehér selyemingének néhány gombját, és rámosolygott Baltazárra. - Györgynek
                  hívják?... Ide hallgasson, Baltazár György... Ide hallgat?</p>
               <p>- Hallgatom - felelte a fiatalember.</p>
               <p>- Maga engem akkor este, amikor én gyermekes, érthetetlen pátosszal valami
                  értelmetlenséget hordtam össze azon a rozoga hídon... ugye, Baltazár György, maga
                  akkor a karjaiba vett és megcsókolt?</p>
               <p>- Körülbelül - hagyta rá Baltazár.</p>
               <p>- Miért mondja, hogy körülbelül? </p>
               <p>- Mert csak az ujjait csókoltam meg.</p>
               <p>- Úgy látszik, hogy rossz az emlékezőtehetségem... Végül is mindegy... Megcsókolta
                  a kezemet, az ujjamat... Nem lehetek magának közömbös... És ezért még egyszer
                  kérem, felejtse el, hogy kissé hirtelen voltam. Ha elmondanám az okaimat, talán
                  könnyebben értene meg. De ez most messzire vezetne, és remélem, hogy magyarázat
                  nélkül is idenyújtja a kezét.</p>
               <p>Baltazár megfogta a feléje nyújtott kezet. Nem emelte a szájához, csak megrázta.
                  Valami ismeretlen illat felhőzte körül.</p>
               <p>- Agyő, művésznő, minden jót!</p>
               <p>Az ajtón kopogtattak, aztán belépett az öltözőbe Zizevszky lovag. Elcsodálkozva
                  állott meg az ajtóban. Aztán előkelő gúnnyal lengetett egyet a kalapján.</p>
               <p>- Áh... úgy látom, álkálmátlán időben jöttem.</p>
               <p>- A lehető legalkalmatlanabb időben.</p>
               <p>A lovag önhitten vigyorgott. Más választ várt, de ezért sem haragudott. Nem vette
                  komolyan.</p>
               <p>- Vágyis...</p>
               <p>- Ne elemezze - szakította félbe a nő. - Kérem, hagyjon magunkra.</p>
               <p>A lovag az újságíróra sandított. A szokatlan találkozás hatása alatt valami
                  ünnepélyes aktusra felkészülve, már becsípte szemébe a monokliját és ujjáról
                  húzogatni kezdte sárga szarvasbőr kesztyűjét. Aztán jött, hogy a művésznőt
                  lekísérje az étterem külön helyiségébe, ahol tisztelői egy intim vacsora keretében
                  óhajtanának tőle búcsút venni. De Veresy Ilona másképpen határozott.</p>
               <p>- Mon ami - fordult Baltazárhoz -, maga majd hazakísér. A lovag úr pedig köszön,
                  istenhozzádot mond a művésznőnek és megy. A barátainak pedig... mondja azt, ami
                  jólesik...</p>
               <p>A lovag hasadt ajkai széles mosolyra tárultak. Úgy találta, hogy nem kell
                  készpénznek venni a drámai hősnő szeszélyes tréfáját.</p>
               <p>- Nos, lovag? Megy? - makacskodott a színésznő.</p>
               <p>Zizevszky nevetve távozott. A széken heverő rózsacsokorból előbb kitépett egy
                  rózsát, és a gomblyukába tűzte. Majd lenn, az étterem előtt várni fogja a
                  művésznőt. A viszontlátásra. Amikor künn volt, a nő nyugodtan fordult
                  Baltazárhoz:</p>
               <p>- Így. Most menjen maga is, és künn várjon meg. Fel akarok öltözködni.</p>
               <p>Éjfél felé járt már az idő, amikor az éttermet elkerülve, kiléptek az utcára.
                  Mögöttük egy kis cselédlány haladt, aki egy nagy dobozban a színésznő ruháit
                  hozta. Baltazárnak megint az első estéjük jutott az eszébe, amikor ernyő alatt
                  egymáshoz simulva haladtak a lejtős utca síkos útján és ő vidáman locsogott a maga
                  életéről. Zizevszkyről, Rodáricsról és a város egyéb nevezetességeiről. Most
                  minden érintés égeti. Az illat nyugtalanítja. Nehezen szorul ki kiszáradt torkán
                  a szó, inkább nem beszél, nehogy elárulja az erőlködését. Érthetetlen némaság,
                  nagy csend rohanta meg a lelkét. Az előbb ott állt az öltözőben és alig válaszolt
                  a nő kérdéseire, amiket könnyű, futólag elfogyasztott vacsorája közben hozzá
                  intézett. Most is hallgatja szaggatott beszédét, és alig érti, mit mond. Csak a
                  hanglejtését hallja, a hárfahúrok meleg pengését. Dolgokról, színházról,
                  emberekről beszél, önmagáról semmit. Aztán odafigyel, mert Zizevszky körül
                  csintalankodik a hangja, mint cikázó lepke valami sötét dög felett.</p>
               <p>- Ó, a kis lovag! Milyen kiállhatatlan.</p>
               <p>A kiállhatatlan szó megüti a fülét. Gyanakodva pillant a nő felé. Sötétbe jutott,
                  nem tud tájékozódni. A lelke nagy sötétségben kavarog. Örömet érez a kiállhatatlan
                  szóért, és ez a felfedezés elveszi a kedvét. Nézi magát, mintha meztelen testét
                  nézné egy operációs asztalon. Aztán csengő nevetés támad benne.</p>
               <p>- Pjotruska, mit félted magad? Mit vegyelemzed magad?</p>
               <p>És a kapu alá érnek. Veresy Ilona nem nyújtja búcsúra a kezét. Kinyílik a kapu, és
                  azt mondja: jöjjön, mon ami... És nevetve magyarázza:</p>
               <p>- Le kell számolnunk egymással... Nyugtalan emlék maradna a számomra. Nem szeretek
                  útravalóul nyugtalan emlékeket...</p>
               <p>Merész hang, de derűsen hangzik. A sötét folyosón a kezét nyújtja. Vezeti őt,
                  Baltazárt. A tenyerük a kesztyűn át jó erősen tapad egymáshoz. A színésznő kezében
                  játékosan, élénken váltakoznak az áramok. Néha átvillan rajta valami, a villanást
                  továbbadja neki, Baltazárnak, aztán elernyed...</p>
               <p>A szoba kellemesen be van fűtve. Asztalon, zongorán virágok.</p>
               <p>Kérdések, feleletek, egy-két szeszélyes futam a zongorán. Aztán elkészül a tea,
                  felszürcsölik. Nem néznek túlságosan egymásra, könnyed a hangjuk, őt elkapja ez a
                  könnyűség, szavakat mond, amiknek nem sok az értelmük, de mély zenével szelik át a
                  szoba levegőjét, mint petárdák, mint augusztusi hulló csillagok. Veresy Ilona
                  olykor utánuk bámul és nyomban egy mély tekintet éri az arcát. Mintha azt mondaná
                  ez a tekintet:</p>
               <p>- Tetszel nekem, Baltazár György... Kár, hogy ilyen későn akadtunk egymásra...</p>
               <p>Persze, későn. A bőröndök a sarokban, elegáns, kecses bőröndök útrakészen. Aztán
                  megérinti a maga vállát. Ne rohanj olyan részegen, Pjotruska, az a tekintet mást
                  is jelenthet... A szobában virágillat úszik. Most tudja, mennyiszer sóvárgott a
                  nők után, nem, Veresy Ilona után. Csak eldugta ezt a sóvárgását, dugdosta,
                  Pandora-szelencébe zárta. Milyen utálatosan, könyörtelenül uralkodott a vágyain,
                  hogy vezényelte az ábrándjait! Úgy viselkedett önmagával szemben, mint egy
                  kiszikkadt, lapos nevelőnő, akinek száraz szája szüntelenül ontja a hasznos
                  leckéket...</p>
               <p>Alacsony, napraforgómintás kereveten ülnek, a lány cigarettára gyújt,
                  elgondolkodva lengeti néhányszor a hamvadó gyufát, eldobja.</p>
               <p>Pestről beszél. Meggondolatlan, gyerekes félelem és nyugtalanság tartotta fogva,
                  most, hogy visszatekint azokra a napokra, nem tudja megérteni, miért hagyta ott
                  Pestet. Mikor megérkezett ide, még tele volt nyugtalansággal és haraggal...</p>
               <p>- Holnap ilyenkor újra Pesten leszek - mondja csendesen.</p>
               <p>Elhallgat, a falra néz. Most kiszállt a szobából, egész lelkével otthon van, egy
                  másik, Baltazárnak ismeretlen világban.</p>
               <p>- Késő van - mondja. Aztán hirtelen Baltazárra néz. - Került engem?</p>
               <p>Összenéznek, kutatják egymás lelkének tartalmát.</p>
               <p>- Kerültem.</p>
               <p>- Nem volt rám kíváncsi?</p>
               <p>- Borzasztóan - mosolygott Baltazár.</p>
               <p>- És mégsem jött?</p>
               <p>- Nem jöttem.</p>
               <p>- És most?</p>
               <p>- Itt vagyok.</p>
               <p>Veresy Ilona kibontja a haját. Az aranyszőke fürtök lebágyadnak a vállára.</p>
               <p>- Szeret? - kérdezi tréfásan?</p>
               <p>- Szeretem - mondja Baltazár ugyanúgy.</p>
               <p>- Szeret? - komolyodik el a kérdés.</p>
               <p>- Szeretem.</p>
               <p>A nő megrázza a fejét. Elfogultan mosolyog.</p>
               <p>- Ennek a szobának rossz az akusztikája. Nem jól értettem... Hogyan mondta?</p>
               <p>- Szeretem - hangzik kurtán, határozottan a felelet.</p>
               <p>- Három hónapig voltam itt... Reggel utazom, Baltazár György... Miért mondja ezt
                  nekem?</p>
               <p>- Mert kérdezte.</p>
               <p>Veresy Ilona megrázza a fejét. A teste kiegyenesedik, a tekintete elfordul.</p>
               <p>- Fölösleges volt.</p>
               <p>Nem mondja meg, miért. De Baltazár tudja. És most mámor csinnadrattázik a
                  szívében. Fölemelkedik a napraforgós kerevetről, magasnak és diadalmasnak érzi
                  magát, a karjai szétverődnek, mint kőszáli sasnak a szárnyai és szédítő
                  sziklacsúcsról nekilódul a kéklő levegőóceánnak.</p>
               <p>- Nem volt fölösleges, Ilona... Vágytam elmondani, és maga kívánta hallani.</p>
               <p>Két karja ráfonódik a lányra, mellét a mellén érzi, szája most indul el a nő szája
                  felé. De valami rátapad hirtelen a szájára, nagy erővel elzárja a csók útját. A nő
                  tenyere; karjait megfeszíti a hátráló nő szilaj dereka.</p>
               <p>- Nem így gondoltam, mon ami.</p>
               <p>A hangja riadt, szomorú. Nem haragszik, de az arca elváltozik és visszautasító
                  lesz. Az elhirtelenkedett ölelést megalázónak találja. Átmegy némán a szoba túlsó
                  felébe, megigazítja a haját és kitekint az ablakon. Csend. Aztán megfordul.
                  Felnevet, egyre élénkebb lesz és rázza hideg kacajjal a fejét, hogy szőke fürtjei
                  végigomlanak a halántéka mentén. Ő nem így gondolta... nem egészen így gondolta...
                  Ez túlságosan váratlan mozdulat volt... egy kicsit vérmes... Tudja, hogy nincs
                  joga érte haragudni, mert a félreértést a kérdéseivel ő okozta... Nem is
                  haragszik, de Baltazárnak meg kell ígérnie, hogy okosabb lesz.</p>
               <p>Kétségtelen, az ember nem száguldhat neki ilyen tüzes vágtával egy törékeny női
                  deréknak. Igen népies, igen huszáros stílus... A torkán akad a mondanivalója. A
                  feje körül cikcakkosan röpköd a lány kacaja, kissé csúfondárosan, kissé
                  megbántottan. Leül egy székre, sivár mentségeket makog, mint hasonló helyzetben
                  sok ezer év óta minden kibicsaklott kurafi. A hangja, a szavak, amiket hősies
                  nyugalommal makog, úgy érzi, irtózatosan közönségesek. Elhallgat, némán viaskodik
                  a rossz szellemmel, kábulatát felhasználva, ostobaságokat sugall neki.
                  Torkonragadja és megfojtja. Az álom, a kábulat kimonója lehull róla, újra
                  viszontlátja önmagát. A szava megint nyugodtan cseng, a tekintetét biztonság
                  irányítja. A színésznő elcsodálkozva pillant rá. Aztán búcsúznak, késő van.</p>
               <p>- Jó éjt, mon ami... - nyújtja kezét a nő mosolyogva. - De a pályaudvaron ott
                  legyen ám.</p>
               <p>Meghajlik, hosszú fekete hajának néhány fürtje a homlokára hull, mosolyog ő
                  is.</p>
               <p>- Ha súlyt helyez rá, művésznő...</p>
               <p>- Ó, de kiállhatatlan - fenyegeti az ujjával a nő.</p>
               <p>Egy tekintet éri még. Tartózkodóbb, mint az előbbi, de jelentősebb, komolyabb.
                  Aztán elfordul.</p>
               <p>Mikor az asszonyság, akit lenn az udvaron a vackából kizörgetett, csoszogva indul
                  meg vele a kapualatti hosszú folyosón, a kapu zárjában megcsikordul egy kulcs. Az
                  asszonyság fölemeli a kezében himbálódzó széllámpát és a jövevény arcába
                  világít.</p>
               <p>Zizevszky állt előttük. Nyilván nem először jár itt, fehér alumíniumkulcsot tart a
                  kezében. Megáll, egymásra néznek.</p>
               <p>- Mi áz, Báltázár... mire vár itt á kápu álátt?</p>
               <p>Nem felel neki. Néhány talpraesett felelet hemzseg a begyében, de nem méltatja
                  szóra. A lovag int az asszonyságnak, hogy világítson be a lépcsőházba, és
                  otthonosan, sokatmondó vigyorral indul fel a lépcsőkön.</p>
               <p>A hideg éjszakai levegő, amikor kilép az utcára, élesen csap az arcába. A kapu
                  előtt néhány másodpercig az az érzése, hogy vissza kell fordulnia. Aztán lehúzza
                  kalapját forró homlokára és lázas kézzel cigarettára gyújt. Ahogy tüzet ad a
                  cigarettájának és az égő gyufát szórakozottan eltolja magától, a gyér
                  világosságnál piktorlétra szárát pillantja meg, s ahogy följebb szalad a
                  tekintete, fenn a létra csúcsán meglátja a fogalmazó körvonalait.</p>
               <p>- Hoháháhú, Kiriljovics Pjotr - didereg a magasból a fogalmazó, és lassan lefelé
                  vackolódik a létrán -, mindent láttam ám...</p>
               <p>Nem volt szemüveg az orrán, és így vajmi kevés látnivalóban lehetett része. Ki is
                  derül ez nyomban, sőt az is kiderül, hogy amit látott, azt is másnak nézte, mint
                  ami volt. Talán egy óráig kotolt fenn a magasban, dacolva a széllel és faggyal,
                  hogy szemtanúja legyen barátja boldogságának. A lábai és kezei valósággal
                  meggémberedtek.</p>
               <p>Baltazár nevetésre fakadt.</p>
               <p>Hazafelé vették útjokat. Baltazár nem figyelt többet a fogalmazó fecsegésére.
                  Valami kavargott, készült benne. A szeme szenvedélyesen kutatott az éjjeli
                  sötétben, a hideg, csillagos égboltozaton valamit látott, valami megragadta. Nagy
                  későre megfogta barátja karját és örvendezve mondta:</p>
               <p>- Azt hiszem, Csermely, hogy másállapotban vagyok. Tavaszra egészséges regénynek
                  fogok életet adni.</p>
               <p>A fogalmazó boldogan kukorékolt.</p>
               <p>Aznap Baltazárnál aludt. Az újságíró az asztalon készített számára fekvőhelyet.
                  Reggelig beszéltek a regényről.</p>
               <p>- Ide hallgasson, Pjotruska - szólalt meg reggel felé a fogalmazó, aki egész idő
                  alatt azon tűnődött, hogy barátja miből fogja kihúzni a telet. - A regénye isteni
                  lesz... El fog jönni a maga ideje. Hanem... mit is akartam... igen, volna egy
                  ötletem... El kell sütni Pagátot. Kerítek rá vevőt... Mi a véleménye? Ide
                  figyeljen. Alszik? Nem? Évenkint háromszor-négyszer eladóvá tennők Pagátot...
                  egész csinos kis évjáradékot lehetne így biztosítani... Mi?... Én vállalom az
                  eladást... Pagáttal maga megbeszéli a dolgot, hogy kellő időben mindig honvágyat
                  kapjon és hazaszökjön... Ért engem, Pjotruska?</p>
               <p>Ruhástul feküdt az asztalon, s amíg hadart, ujjaival szorgosan összeszedte a
                  zsebében rekedt kenyérmorzsákat, s amikor egy csipetnyi gyűlt össze belőlük,
                  berázta őket a szájába.</p>
               <p>- Alszik, galambocskám?</p>
               <p>Nem kapott feleletet. Baltazár aludt, barna arcán sajgó mosoly ült.</p>
            </div>
            <div type="chapter">
               <head>XV</head>
               <p>A tél ebben az évben igen barátságtalan magatartást tanúsított velük szemben.
                  Viharosan orgonázott az ablakuk alatt, a kikopott küszöb és az ajtó között támadt
                  nyíláson hideget és havat csempészett be a kicsi szobába, amelyben lámpa és pipa
                  füstölögtek versenyt egymással. A versenyfüstölgésbe olykor a bádogkályha is
                  benevezett, de hamar kilehelte sovány képességeit és elaludt. Baltazár és Csermely
                  az ágyon ültek és szaporán lógatták a lábukat, hogy meg ne fázzanak.</p>
               <p>Egy délután a fogalmazó hóna alatt valami jókora poggyászt cipelve lelkes zajjal
                  robogott be a szobába. A rongyokba pólyált csomagot bedobta, a zsebéből két
                  hatalmas kampósszöget emelt ki, és minden magyarázat nélkül nekiállott, hogy a
                  szögeket a szoba két átellenben fekvő falába, közvetlenül a mennyezet alatt,
                  beverje. Baltazár egy darabig szótlanul nézte a titokzatos műveletet, aztán
                  megrázta a fejét és kijelentette, hogy neki dolga van, ma nem ér rá magát
                  felakasztani. Ami a fogalmazót illeti, csak az a megjegyeznivalója, hogy a szög
                  kissé magasan van, ami némi nehézséget fog gördíteni az elhalálozása elé.</p>
               <p>A fogalmazó fölényesen legyintett. Ne féltse Baltazár a szögeket, jó helyen
                  vannak. Itt mindössze egy fizikai törvény ötletes felhasználásáról van szó. A
                  szoba felsőbb régióiban a hőmérséklet sokkal kedvezőbb, mint az alsóbb rétegekben.
                  Itt van ez a függőágy, amit magával hozott. Nem igaz? Nos... Hogy a függőágyat hol
                  szerezte? Nevetséges kérdés! A szomszédban lakik egy özvegyasszony, akinek a
                  padlására gyakran feljárt, hogy az ott heverő ócska könyvek között kotorásszon. A
                  nyáron látott egy kerti függőágyat. Ma eszébe jutott, felkéredzkedett a padlásra,
                  összepakolta a hálót és a padlásnyíláson ledobta az utcára. Aztán elsétált,
                  elköszönt az asszonytól... no, és most rajta...</p>
               <p>- Segítsen, Pjotruska...</p>
               <p>A szoba két fala között kifeszítették a hálót, a fogalmazó felkapaszkodott rá, és
                  hangos elégedettséggel adta át magát a gyönyörnek.</p>
               <p>- Nagyszerű éghajlat... Elsőrendű nyaraló... Tropikus levegő... Váltsa meg maga is
                  a jegyét az expresszre... Biztosítom, hogy kitűnően fogja itt magát érezni...</p>
               <p>A függőágyat kinevezték tropikus pálmaligetnek, és felváltva élvezték annak enyhe
                  éghajlatát és emelkedett fekvését...</p>
               <p>Az istállóban, amely hátát a Baltazár szobája falának támasztotta, a tehénképű
                  szolgálólány álmosítóan zümmögött naphosszat. Szerette az istállót, számára ez
                  illatos budoár volt, dolga végeztével odahúzódott, és a napját azzal töltötte,
                  hogy eldiskurálgatott a tehénnel, amely körül gyöngéd gyámi teendőket végzett. Ha
                  az asszonya hívta, vagy ha a konyhában akadt dolga, visszatérőben mindenről
                  beszámolt a tehénnek. A tehén hálás lélek volt, olykor gyöngéd bőgéssel
                  jutalmazta a szolgálólány közlékenységét. Ha a szél zúgása elállt az udvaron és a
                  kürtőben, minden szavát tisztán hallhatták és nemegyszer épületes dolgokról
                  értesültek. Néha a szívét is kiöntötte a tehénnek: “Mindig kikerget engemet a
                  szobájából... Nem szereti a szegén szolgálólányt... Ne kergesse ki, Baltazár úrfi,
                  a szegén lányt a szobából... Szűz Mária add, hogy beteg legyen még egyszer...
                  Marjítaná ki a lábát... add Szűz Mária, hogy hideglelés jöjjön rá... én kenőccsel
                  kenegetném a lábát meg a hátát, a mellét... Osztán ráigazítanám a paplangyot...
                  tudom, akkor nem kergetne ki a szobájából...” Egyszer arról ábrándozott, hogy
                  Baltazár az övé lesz. El is beszélte a tehénnek, hogyan fogja szerelme tárgyát
                  boldogítani. Baltazárnak lúdbőrzött a háta, a fogalmazó azonban zajos
                  felköszöntőket rögtönzött.</p>
               <p>- Pjotruska, mi tagadás, magának eszeveszett szerencséje van a nők körül.</p>
               <p>...Veresy Ilona elutazott, és az újságíró fölöslegesnek ítélte, hogy tovább
                  foglalkozzon az emlékével. Nem ment ki a pályaudvarra, és nem vett búcsút tőle.
                  Pedig, ha kimegy, megvigasztalhatta volna az a várakozó és csodálkozó tekintet,
                  amelyet a fiatal nő lebegő fátyla mögül minduntalan a pályaudvar bejárója felé
                  vetett, amíg Rodárics és a főjegyző néhány más színházi rajongó társaságában ott
                  ácsorgott a vonat ablaka alatt. És talán gondolkodóba ejthette volna az, hogy a
                  lovag sem jelent meg a pályaudvaron, hogy elbúcsúzzék a színésznőtől. Az ügy, úgy
                  gondolta, végleg lezáródott a számára. Becsukta maga mögött az ajtót. Furcsa,
                  sajgó érzések futottak rajta keresztül. - Ah, mon ami - állapította meg gúnyos
                  megilletődéssel -, ennek a benned futkározó érzésnek fájdalom a neve. Mon ami,
                  hiszen te szenvedsz! Szenvedek - ismerte be mosolyogva. És hozzátette: De csak egy
                  kicsit... Volt valami könnyed nemtörődömség benne a saját érzéseivel szemben, úgy
                  rohant el a maga szíve felett, mint óceánjáró gőzösök megmérhetetlen mélységek
                  felett. Pedig ha mérőónt vesz és lebocsátja a szívébe, hogy megmérje annak az
                  érzésnek a mélységét, amelyet a színésznő hasított benne, nem ért volna olyan
                  hamar feneket, mint ahogy hitte. Nem beszélt többet a színésznőről, de a
                  fogalmazónak nem tilthatta meg, hogy hangosan ne rajongjon a játékáért. Milyen
                  csodálatosan finom volt a Sasfiókban! Mennyi mindent fejezett ki egy leheletnyi
                  mozdulatával, a szemének rebbenésével... Az udvaron térdig nőtt a hó, a napok
                  egyhangúak voltak. Baltazár nem vehette rossznéven, hogy a fogalmazó így próbálja
                  elűzni a szürke délutánok és hosszú esték unalmát. Leszámítva azt a néhány
                  felleget, amely elnyargalva felette, szeszélyes árnyékfoltokat hullatott a kedélye
                  derűs síkjára, nem borult el, és ha hideg volt is a szobája, versenyt tudott
                  fütyülni a kihűlt kályhacsőben kalandozó széllel. Az élelmiszer utánpótlás is sok
                  kívánnivalót hagyott hátra, úgy működött, mint egy rossz motor, gyakran kihagyott.
                  A fogalmazó szokása szerint mindennap előállott az indítványával:</p>
               <p>- Csinálni kéne valamit, Kiriljovics Pjotr...</p>
               <p>De nem lehetett semmit sem csinálni, pedig a világ nagyon rászorult volna nagy
                  tettekre. A fogalmazónak volt néhány társadalmi reformötlete, de a társadalom
                  takarójába burkolódzva téli álmát aludta, és nem mutatott hajlandóságot arra, hogy
                  holmi reformoknak vesse alá magát. Ezek a reformtervek különben is túlságosan
                  mélyrehatóak voltak ahhoz, hogysem a tunya emésztésnek és habozó haladásnak
                  ezekben a szürke éveiben visszhangot kelthettek volna. Az emberiség a tudomány
                  békés szemétdombjai körül kapargált. A fogalmazó túl lassúnak találta a tudomány
                  emésztési folyamatát. A világ általában roppant célszerűtlen irányban mozog előre.
                  Ami pedig a kultúrát illeti: hoháháhú!... Talán abban nyilatkozik a kultúra, azt
                  tekintsük a kultúra fokmérőjének, hogy a főjegyző már nem eszi késsel a halat,
                  mint tavaly, minthogy azonban másképp nem tud hozzáférkőzni, addig nyaggatja
                  villájával jobbra-balra, addig kísérletezik különböző fogásokkal, amíg a hal
                  elunja a sok csiklandozást és kicsicsonkázik a tányérból az abroszra... Á,
                  Kiriljovics Pjotruska, ne csicseregjünk a kultúráról, mert dühbe jövök...
                  becsületszavamra dühbe jövök... (Soha senki nem látta még dühbe jönni. Vagy gyáva
                  volt, mint a nyúl, vagy vakmerő, mint egy felizgatott kecskebak, de ahhoz, hogy
                  dühbe jöjjön, nem volt eléggé kifejlődve az epéje...) A világban előforduló buta
                  dolgokat csak ezzel a gyűjtőnévvel lehet megjelölni: tehénpalacsinta... Pedig
                  annyi szép és méltó feladat vár az emberiségre... Itt van például a keménygallér
                  viselésének eltörlése... Itt van például a nők arányos elosztásának kérdése. Ha
                  ezt igazságosan megoldanák, akkor minden nemesen gondolkodó, szépen érző férfinak
                  jutna nő, éspedig a javából, nemcsak olyan alakoknak, mint Zizevszky... Zizevszkyt
                  ebben az új társadalmi rendben legfeljebb ha valami alsórendű mosogatóleány
                  illetné meg... Egyébként azt rebesgetik, hogy a cselédje az ő jóvoltából nemrégen
                  egészséges fattyúnak adott életet...</p>
               <p>- Pjotruska... arra spórolok, hogy leköpjem egyszer a bokavédőjét...</p>
               <p>Baltazár alig figyelt rá, olykor abbahagyta a fütyörészést, a térdére fektette
                  mappáját és írt. A regényét írta. A ceruzája játékosan, sebesen szaladgált ide-oda
                  a papíron. Egy idő múlva aztán félretette, megdörzsölte a kezeit és beléjük fújt.
                  A fogalmazó a lelkére kötötte, hogy a szerelemmel is annak érdeme szerint
                  foglalkozzék. A szerelem a lét legnemesebb adománya, a legnagyobb földi jó, az
                  olyan nagy íróknak, mint Baltazár, sem kell a szerelmet elhanyagolnia. Baltazár
                  mosolyogva hallgatta a jótanácsokat. Vajon ötezer év múlva is írnak még
                  regényeket? Vajon az irodalom, a költészet nemcsak ennek a gyermekes kornak a
                  betegsége? Vajon ötezer év múlva is kelleni fog az emberiségnek a kieszelt
                  történetek, leírt csókok, a szavakkal lefestett szenvedélyek és szelíd álmodozások
                  kellemes izgalma? És ha megszűnik - mert bizonyára meg fog szűnni, a mai
                  formájában mindenesetre -, milyen magasabb javak fogják az irodalomban kifejezésre
                  jutó szépet és kellemeset pótolni?</p>
               <p>Néha Frost is benézett hozzájuk. Cigarettát hozott, és hallgatta a tréfáikat. A
                  színésznőről, akinek Baltazárral levelet íratott, nem tett több említést. A
                  levelet napokig hordta magánál, aztán úgy határozott, hogy nem küldi el. Az okát
                  nem mondta meg, hiába faggatta a fogalmazó.</p>
               <p>Karácsony előtt néhány nappal elhatározták, hogy Pagátot forgalomba hozzák. A
                  forgalmat szó szerint értették, úgy, ahogy a fogalmazó ősz végén kifejtette.
                  Szűkös napok kocogtattak az ajtón, tenni kellett hát valamit. A fogalmazó zsineget
                  kötött a kutya nyakára, bolhaszínű bő felöltőjét szorosan magára csavarta és
                  elindult Pagáttal, hogy egy jegyző ismerősével, aki tizenöt “versztnyire” lakott a
                  várostól, benn a hegyek között, a vásárt nyélbe üsse. Pagát értett valamelyest a
                  vadakhoz, nyulakhoz, rókákhoz, a szalonkát is jól tudta aportirozni, persze, ha
                  már lehullott. A vásár hamar létrejött, a kutya, mintha sejtette volna, hogy a
                  gazdája kenyérkereseti pályára fogta, nem koncertezett már olyan meghatóan,
                  amikor Csermely az idegen házban hagyta. Az adásvétel nyolcvan koronát hozott a
                  házhoz és másfél méter száraz kolbászt, amit a jegyző ráadásul adott. (Pagátnak
                  szemrevaló, rendkívül csinos alakja volt, csokoládébarna pofáján bársonyosan
                  feszült a bőr, a szemei kedélytől és fölényes értelemtől sugároztak, kedvelte a
                  tréfákat, a sportokat, a szórakozásokat, de ha munkába kellett állani, nem ismerte
                  a megalkuvást, és nem akarta ravasz képmutatással kijátszani a gazdáját.
                  Szorgalmasan gázolta a zsombékok vizét, a vetéseket és a tüskés hegyoldalakat. A
                  láposban szimatja egyenesen a szittyó között fekvő vadrucához vitte.) A kolbászt a
                  mestergerendához kötötték, úgy csüngött le a mennyezetről, mint a harang kötele, a
                  bicsok az ajtófélfába szúrva várta, hogy nagyot messen vele a kolbászon a két
                  jóétvágyú fiatalember. Pagát úgy négy hét múlva egy hóviharos délután
                  visszaérkezett rendeltetési helyére. (Meg kell adni, nem töltötte haszontalanul az
                  időt, amíg odavolt: két rókának harapta át a torkát és a jegyző szarkáját is
                  törölte az élők sorából.) Megérkezve a ház elé, lenyomta az ajtókilincset, és
                  boldogan csókolt kezet a gazdájának. Aztán, amikor kiörvendezte magát, fáradt
                  fejét lenyugtatta a Baltazár ölébe és estig onnan el nem mozdította.</p>
               <p>A jegyző gyanút fogott, néhány hét múlva beszánkázott a városba és óvatosan
                  benyitott hozzájuk, hátha tettenéri a kutyát a helyszínen. A fiatalemberek rendes
                  bokázásukat végezték a szobában, hogy felmelegedjenek és táncmozdulataikat hangos
                  énekkel kísérték. A mostoha viszonyok úgy akarták, hogy Pagát meg se melegedhessék
                  tisztességesen a házi tűzhely szegényes parazsánál; két hét sem telt bele egészen,
                  és Csermely már a nyakára erősítette újra a zsineget, hogy legújabb gazdájához,
                  aki - talán mondani sem kell - a jegyző falujával ellenkező égtáj felé lakott, a
                  havas téli reggelen elkísérje. Ennek a harmadik vendégszereplésnek a jövedelme
                  is elúszott már; soványan hozott, a fele elment a szabóhoz, cipészhez, házbérbe, a
                  másik felével régebbi réseket kellett betömni. Üres volt hát újra a zsebük, de a
                  hangulatuk annál zajosabban nyilatkozott meg. A regény örvendetesen gyarapodott
                  úgy szépségben, mint terjedelemben. Kiadós álmok vonultak el a láthatáron, a siker
                  édessége ízesített a szájukat, a reggeli napfénnyel a dicsőség rózsaszíne
                  derengett be a jégvirágos ablakon. Kiadókról, példányszámokról, kritikáról
                  beszélgettek, és elfeledkeztek arról, hogy a lámpába estére már nem futja
                  petróleumra, mert a pagáti júdáspénzeket immár harmadszor is eltékozolták. És
                  ugyan mire, Úrteremtőm, ha szabad a kérdést felvetni? Kenyérre, cipőtalpra,
                  paprikás szalonnára és más önző célra. A pénz túlságosan piszkos szerepet játszik
                  itt a földön, túlságos zavarokat idéz elő, hogysem az emberiség békésen
                  elhelyezkedhessék azon a napfényes tisztáson, amely a születés és halál
                  határmezsgyéi közé esik. Ki lehetne pedig tövestül irtani, és akkor az emberiség
                  nem hasonlítana ahhoz a falánkul zabáló alsórendű lényhez, amelynek gasztrea a
                  neve és amelynek csak egy szerve van, a gyomor, és egy ösztöne, a falnivágyás.
                  Hatalmas, nagy vitalitású emberek, de az emberiség kilenctizedrésze is, akik
                  házakat, üzleteket, szőnyegeket, ezüstkandelábereket halmoznak össze, akik
                  méltóságoknak a birtokosai, úgy zónáznak át az életen, hogy nem ismerik tíz
                  növénynek, tíz madárnak, tíz csillagnak a nevét. Milyen suta az ember künn a
                  természetben, milyen gyermekes naivsággal lepődik meg a hegyeken, milyen műkedvelő
                  együgyűséggel pártfogolja a mezei virágokat! Ha törvényt lehetne hozni arról,
                  gondolta az újságíró, hogy minden ember köteles naponkint egy fél óráig a
                  csillagos eget nézni, milyen nagyot változnának az életről és halálról való
                  fogalmaink, és velük együtt hogy megváltozna az emberiség földi menetrendje!</p>
               <p>A kutya miatt különben nem nagyon furdalta őket a lelkiismeret, nem láttak semmi
                  tragikus rosszat abban, amit elkövettek, semmi olyat, ami a kor erkölcsi
                  színvonala alá merítené őket.</p>
               <p>A jegyző savanyú arccal távozott, és ők vidáman bokáztak tovább.</p>
               <p>Tél végén a házat, amelyben az újságíró lakott, egy kis baleset érte. A nehéz
                  hótömeg alatt beszakadt a rozoga épület teteje, átszakította a deszkamennyezetet,
                  és eltemette a Baltazár szobáját. Sétától tértek vissza és nagyot néztek, amikor a
                  beomlott lakás elé értek. Az ajtót eltorlaszolták a leomlott fadarabok, téglák
                  tömege és a hó, amely súlyosan feküdt végig a pusztuláson.</p>
               <p>Baltazárnak eszébe jutott, hogy a fogalmazó nemrég valami emléktábláról hadart,
                  amelyet az ő tiszteletére helyezne el a társadalom ennek a háznak a falán.
                  Fitymálóan nézte a megrokkant vityillót.</p>
               <p>- No, ezt sem fogják már emléktáblával megtisztelni!... De hát lássuk csak...</p>
               <p>Hosszas munka után sikerült az omladékot annyira eltávolítani, hogy bejutottak a
                  szobába. A szomszédok csákányt és lapátot hoztak, segédkeztek az eltakarításnál. A
                  fogalmazó elázva, elrongyolva, siralmas, piszkos arccal kaparta ki a havas sárból
                  a regény kéziratának néhány tönkreázott oldalát.</p>
               <p>- Galambocskám - szólalt meg sajogva, majdnem sírva -, ide nézzen...</p>
               <p>Sikerült még néhány sáros papírlapot kihalászni a feltúrt, elázott
                  törmelékből.</p>
               <p>- Mi lesz most, Pjotruska? - kérdezte a fogalmazó sápadtan, mély részvéttel
                  keresve a barátja eltűnődő tekintetét. Baltazár kezébe vette a megmentett lapokat.
                  Sokáig nézte őket. Néhány sort elolvasott, aztán Csermelyre pillantott.
                  Elbúcsúzott a regényétől. Tudta, sohasem fogja még egyszer megírni. Nem, ezt
                  sohasem... Ezzel már betelt, nem tudná még egyszer papírra vetni, sorról sorra
                  kivájni az emlékezetéből... Összegyűrte a lapokat, és a gomolyagot könnyű
                  mozdulattal elhajította.</p>
               <p>- Hogy mi lesz? Azt kérdi, hogy mi lesz most?... Egy házzal továbbállunk, mylord.
                  Ennyi az egész... És most rajta, mentsük ki a fogkefémet a nagy
                  összeomlásból...</p>
               <p>A kis ócska vászonbőrönd is előkerült. Baltazár belerakta megmentett földi javait.
                  Nem sokja volt, de még annál is kevesebb maradt meg most a számára. Megfogta a
                  horpadt bőrönd fülét és indulást vezényelt. De aztán megállította a menetet. Az
                  ajtó hátán egy szögre akasztva egy papírlap lógott, amely az ajtómélyedésbe
                  húzódva elkerülte a pusztulást. Napirend volt, amelyet baltazár akasztott ki a
                  maga okulására és figyelmeztetésére, amikor a színésznő elutazott.</p>
               <p>- Akassza csak le - intett a fogalmazónak.</p>
               <p>Csermely leakasztotta.</p>
               <p>- Olvassa, Csermely. De értelmesen. Hadd hallják ezek a korhadt gerendák...</p>
               <p>Csermely megigazította szemüvegét (nemrég vette neki Baltazár), és olvasni
                  kezdte:</p>
               <p>- Barátom!</p>
               <p>Nem letérni az útszélre, az óvatosak, a köszvényesek, az igásállatoktól félők, a
                  befellegzettek és mankósok bogáncsárnyékolta ösvényére; nem tanakodni és nem
                  ajkbiggyeszteni; nem morzsolódni, nem öregedni, tisztelt Kibicsaklotti. Kis
                  horzsolásokat nem fájlalni. Éjjeli tücskön nem elmélázni. Hosszú szakállt nem
                  ereszteni. Préselt kakukkfüvet nem szaglászni. Bankjegyet garasra nem váltani, és
                  nem meghalni, barátom.</p>
               <p>Hanem:</p>
               <p>1. Nekirugaszkodni.</p>
               <p>2. Kitavaszodni.</p>
               <p>3. Friss hajnalokból nagyot lélegzeni.</p>
               <p>4. A hangszalagokat kacajra stimulálni.</p>
               <p>5. És nem félni.</p>
               <p>6. És nem megállni, csak menni, menni, meni.</p>
               <p>7. És újra megpróbálni...</p>
               <p>- Indulónak nem rossz - mondta Baltazár. - No és most, miután felszedtük a
                  horgonyainkat, elindulhatunk.</p>
               <p>A fogalmazó már mélyen belelovagolt az álmodozások sűrűjébe, nehezen talált vissza
                  a valóságba. Szomorúság motoszkált a hangjában. A patak felé néző kicsi vasrácsos
                  ablak előtt ecetfa suhogtatta kopasz vesszőit. Amikor az udvaron áthaladtak, a
                  gőzmalom pénztárnoka, aki a konyhában tizennyolcadik kalitkáját lombfűrészelte,
                  részvéttel lengette Baltazár után kövér kezét. Az újságíró néhány másodpercre
                  eleresztette a bőrönd fülét, és megállott a pénztárosék ajtaja előtt. A konyha
                  gőzéből az asszony szőke feje bontakozott ki. Olyan volt ez a nő, mint egy sárga
                  búzakéve, amelyet elfelejtettek kicsépelni és magától hullatta ki magvait.</p>
               <p>- Mennyire sajnálom - mondta petyhüdten, és sugártalan szeméből részvét ömlött az
                  újságíróra.</p>
               <p>Az istállóból a rengőmellű cseléd dugta ki puffadt tehénarcát. A szemeiben, amik
                  máskor kifejezéstelenül feketék voltak, mint a cipőgomb, mintha most valami
                  elfulladt kérdés vajúdott volna. Meredt vigyorral, bambára nyitott szájjal bámult
                  ki az ajtón. Baltazár a zsebébe nyúlt. Volt még néhány garasa, azt sietve a lány
                  felé nyújtotta, és borzongva fordította félre a fejét. Aztán megfogta újra a
                  koffer egyik fülét, a másikat a fogalmazó ragadta meg, és sietve elhagyták az
                  ócska házat.</p>
               <p>Az utcán Csermely felvetette a kérdést:</p>
               <p>- Pjotruska... mit is akartam mondani... igen... hova megyünk tulajdonképpen?</p>
               <p>- Természetesen az orrunk után - adta ki az irányt az újságíró ellentmondást nem
                  tűrő hangon.</p>
               <p>A fogalmazóra is átragadt ez a nyugalom.</p>
               <p>Hoháháhú - mondta tele torokból, és felvidámodva botorkált Baltazár után.</p>
            </div>
         </div>
         <div type="group">
            <head>II.</head>
            <div type="chapter">
               <head>I</head>
               <p>Páter Izidort elálmosította a kora tavaszi szellő és kövér kezeit a lábai között
                  álló ernyőre támasztva, lágyan lóbálózott a zörgő szekér hintázó bőrülésén. A
                  szekér a városba igyekezett. Az őrház előtt leeresztett sorompó fogadta őket, a
                  parasztgyerek, aki a gyeplőt tartotta, odaszólt valamit az apró lovacskának, mire
                  a szekér megállott, és a páter kinyitotta a szemét.</p>
               <p>- Hollá na, mi a baj? - kérdezte felriadva.</p>
               <p>A háta mögött valami mozgást neszelt a szénában. Megfordult és a saroglyában egy
                  bolhaszín felöltős alakot látott, aki háttal fordulva, egykedvűen lógatta lábát a
                  szekérről. A kezében murok volt, azt harapdálta csendesen. A páter megérintette a
                  vállát.</p>
               <p>- Szabad tudnom, amice, kényelmesen érzi ott magát?</p>
               <p>Csermely volt. A Pagát hosszas távolléte miatt nyugtalankodva egy kis felderítő
                  sétát csinált, hogy a kutya szokatlan elmaradásának okait kipuhatolja, s ha lehet,
                  a feledékeny állatot visszacsalja a városba. Eredménytelen útjáról visszatérőben
                  megpillantotta a szekeret s rajta a bóbiskoló papot; úgy határozott, hogy nem
                  folytatja gyalog az utat, és felszállva a szekérre, kényelmesen elhelyezkedett a
                  puha szénában. A megszólításra most ijedten ugrott ki a saroglyából.</p>
               <p>A pap kedélyesen nézte a fiatalember sietős mozdulatait.</p>
               <p>- Mi a szöszt csinál, amice? Talán sürgős a dolga, hogy gyalog akar menni?...
                  Maradjon csak, van itt hely a maga számára is.</p>
               <p>A fogalmazó gyanakodva nézegette egy darabig, aztán elfogadta a meghívást.
                  Felkapaszkodott a pap mellé a bőrülésre és bemutatkozott.</p>
               <p>- Csermely, elcsapott városi fogalmazó.</p>
               <p>A pap megfogta a felé nyújtott csontos kezet, és hosszú ideig nézett a fiatalember
                  arcába.</p>
               <p>- Tehát maga az?</p>
               <p>- Igenis... Talán tetszett már hallani rólam?</p>
               <p>A páter biccentett.</p>
               <p>- Hallottam egyet-mást.</p>
               <p>A fogalmazó kuncogott. Olyan röhögésféle volt.</p>
               <p>- Haragban vagyok a társadalommal - mondta mintegy magyarázatképpen.</p>
               <p>Sok bolondság keringett róla a városban. Mulatságos cselédhistóriák, furcsa,
                  romantikus történetek, istentagadó szónoklatok, éjjeli kalandok. A vékonyra kopott
                  bolhaszín felöltő zsebéből füzetek és összegöngyölt folyóiratok kandikáltak ki,
                  amiket valamelyik kávéházból tulajdonított el egy őrizetlen pillanatban. A kezében
                  félig lerágott murkot tartott, a külseje rendetlen volt, állából hosszú, ritkás
                  szőrszállak állottak ki, szőkén és olyan egyenesen, mint a sündisznó tüskéi. A pap
                  figyelmesen nézett a nyugtalan, szeplős arcba, a hunyorgó gyerekes szemekbe, és
                  résztvevő jóindulat sarjadt benne.</p>
               <p>- A Baltazár barátja?</p>
               <p>- Igenis, kérem. A Baltazár barátja vagyok. Külsőleg ez nem látszik rajtam...
                  Kissé fesztelen egyéniség vagyok... Nem igaz?</p>
               <p>A sorompót újra felhúzták, a kicsi ló elindította a szekeret. A pap elnézően
                  bólintott a fogalmazó kérdésére. Hóbortos, ártatlan lélek, akit oktalanul
                  félrelöktek a szemétkosárba. Ha igaz is az a sok furcsa história, amiket beszélnek
                  róla, nincs szó elvetemültségről, vagy gonosz romlottságról. A Baltazár barátja. A
                  Baltazár barátja nem lehet züllött és gonosz. Az emberek felületesen ítélnek, és a
                  külső burok miatt nem látják az igazat, a lényeget.</p>
               <p>A szekér lassan zörgött velük a köves országúton. Elhagyott nyári vendéglő előtt
                  haladtak el, amely az út szélén, kicsi erdőparcella közelében állott.</p>
               <p>- Tetszik tudni, főtisztelendő úr... tetszik tudni, mi volt eddig a legfőbb jó az
                  életemben?... A szódavíz... - Nevetve nézett a páterre. - Igenis kérem, a
                  szódavíz... Gyermekkoromban... ebben a vendéglőben... kiránduláson... úgy éreztem,
                  hogy ez a legfönségesebb élvezet... Zodavásszer... Azért mondom ezt, kérem
                  szépen, azért említem, mert ez is bizonyítja, hogy a boldogságról alkotott
                  fogalmaink korántsem olyan megállapodottak, mint ahogy az egyház hiszi...</p>
               <p>Fesztelenül csevegett, és meglepte a pátert felkapott és félredobott ötleteivel,
                  váratlan fordulataival, sebesen nyargaló beszédjével. Később levetette zöldesbe
                  játszó keménykalapját, rövidlátó szemeivel végigtekintett az eléjük táruló
                  völgyön, és hirtelen ezt kérdezte:</p>
               <p>- Lehet engem azért exkommunikálni, mert szeretem Adyt? Ugye nem? - És be sem
                  várva a páter feleletét, sebesen néhány sort idézett Ady költeményeiből.</p>
               <p>Amíg szavalt, egy madár röptében a fejére hullatott valamit.</p>
               <p>- Látja, főtisztelendő atyám - jelentette ki sietve, és közömbösen letörölte magát
                  -, ezt a madarat irigylem... Igen... Igen... Ez mindenkivel megteheti ezt... Nem
                  igaz, kérem szépen?... Ez még a polgármesternek... a főispánnak... a
                  belügyminiszternek is a fejére szórhat valamit... Igen... ezt nevezem én valódi
                  demokráciának... Ez az igazi egyenlőség... Olyan egyenlőség, amelyből az
                  emberiségre is háramlik valami... A törvények előtti egyenlőség?... Nevetséges...
                  Igen, a madarak előtt... ott egyenlőek vagyunk... Nem igaz, kérem?... Én
                  lelkesedem a madarak demokráciájáért... Mi a véleménye, főtisztelendő úr?</p>
               <p>A páter még nem foglalkozott a demokráciának ezzel az újabb válfajával, így nem is
                  volt véleménye róla, s beérte azzal, hogy jólelkűen mosolygott. Aztán Baltazár
                  felől kérdezősködött. Három hét előtt találkozott vele utoljára. Jókedvűnek
                  látszott, de mintha kissé rossz bőrben lett volna. Éppen készült hozzá, hogy
                  meglátogassa. Remélhetőleg nem beteg.</p>
               <p>- Ó, kérem - legyintett a fogalmazó -, csak egy kis nézeteltérés a gyomrával... A
                  gyomra egyre követelt... ő pedig nem adott... Megmakacsolta magát és nem adott...
                  Tetszik tudni, miből élünk most?... Abból, kérem szépen, hogy lóvá tesszük a
                  társadalmat egy bizonyos Pagát nevű vizsla közreműködésével.</p>
               <p>A páter kíváncsian hallgatta, és minden rosszallása mellett sem állhatta meg, hogy
                  ne mosolyogjon a két haszontalan fiatalember furfangján.</p>
               <p>Másnap felkereste Baltazárt.</p>
               <p>- No, amice, hát nem fogadta el a fiatal Majthényi meghívását? - kérdezte tőle
                  szemrehányóan, de a régi nyájassággal.</p>
               <p>- Nem én - hagyta rá az újságíró.</p>
               <p>- Pedig várták. Majthényiné valami német románcot akart magával magyarra
                  fordíttatni. Ő maga írta, a zenét is maga szerezte hozzá... Haragtartó, amice...
                  Ilyen érdemes fickónak, mint maga, nem illik efféle gyarlóságban leledzeni...
                  Segíteni akartak magán...</p>
               <p>- Az ám, kipottyantottak az állásomból - jegyezte meg az újságíró derűsen.</p>
               <p>Páter Izidor szemrehányóan emelte fel az ujját.</p>
               <p>- Felejtse el, barátom. Felejtse el...</p>
               <p>Egy kis kenetesség volt a hangjában, amit Baltazár szívesen megbocsátott neki. A
                  pap egy új lapról kezdett beszélni, amely a napokban indul. Vállalná Baltazár a
                  szerkesztését?</p>
               <p>Az újságíró élénk kíváncsisággal emelte fel a fejét. Új lap? Ki indítja? A pap
                  megnevezte a lap alapítóját. Egy törekvő fényképészről volt szó, aki szabad
                  idejében költemények létrehozásán fáradozott. Baltazár jól ismerte, a szerkesztői
                  üzenetekben néhányszor kisegítette őt pillanatnyi rímzavarából és nemegyszer
                  hasznos ortopédiai tanácsokkal látta el beteg verslábainak gyógykezelését
                  illetően. A fényképész sokáig neheztelt ezekért a tanácsokért, de most, hogy kis
                  vagyonkát örökölve lapot alapított, félretett minden haragot, és elküldte a pátert
                  követségbe Baltazárhoz, hogy a lap szerkesztőjéül megnyerje.</p>
               <p>Az újságíró sokáig habozott. Az új állás némi szerény kis jövedelemmel
                  kecsegtette. Aztán arra gondolt, milyen kitűnő alkalma nyílik majd, hogy
                  elpetyhüdt kedélyét újra rugalmassá tornázza és Csiszlik Olivért botrányosan
                  tehetségtelen lapjával pozdorjává tréfálja. De ha elvállalja a lap szerkesztését,
                  úgy megint le kell mondania majd arról, hogy kihúzza a lábát a kisváros marasztaló
                  degeszéből és hátat fordítson minden nyomorúságnak és reménytelenségnek. Hónapok
                  óta érdeklődött, melegedett benne a szándék, hogy felmegy a fővárosba és ott
                  próbál szerencsét. A régi irodalmi tradíciók azt követelték, hogy néhány kötetre
                  való vaskos regényt, vagy színművet vigyen magával a hóna alatt. Sem regénye, sem
                  színműve nem volt raktáron. A szívósságát, makacs mosolyát vitte volna fel, amely
                  nem hátrál meg az élet komisz fordulatai és a sikertelenség előtt. Aztán ott volt
                  még valami. Azaz volt valaki, aki - bárhogyan is tiltakozott ellene -, mint
                  útmutató oszlop ott ragyogott, ott lábatlankodott a szemei előtt, és mutatta neki
                  a Pest felé vezető utat.</p>
               <p>Veresy Ilona.</p>
               <p>Néhány hét előtt üzenetet kapott tőle. Pár szó volt csak, üdvözlet és
                  szemrehányás. Tehát nem feledkezett meg róla. Forróság járta át. Azután már csak
                  az utazásra gondolt. Elinduljon most, vagy őszre halassza, amikorra egy kis pénzt
                  is összetakaríthat magának útiköltségre és külsejének kitatarozására?</p>
               <p>Engedett a páter rábeszélésének, és megüzente a fényképésznek, hogy vállalja a lap
                  szerkesztését. Az új lap néhány nap alatt meg is indult. Figyelő volt a címe, s
                  hetenkint kétszer nyolc oldal terjedelemben jelent meg. A Csízi lapja fuldokolva
                  kapott lélegzet után. Két hónap sem telt bele, és a kitűnő regényíró
                  fogcsikorgatva tette le a tollat. A kiadó részvétlenség miatt beszüntette a
                  Kárpáti Figyelőt. A Baltazár lapja fürgén és fölényes lendülettel tört előre. Az
                  újságíró kitett magáért. Az olvasók valami fővárosi ízt éreztek a szájukban. A
                  vezércikkek nem kóvályogtak hagyományos méltósággal az űrben, hanem könnyedén
                  nyilalltak a cél felé. A tudósítások tömören, érdekesen szolgálták fel a
                  tudnivalókat. A lapot az utolsó sorig Baltazár írta. Egy hosszabb német regény
                  közlését is megkezdte. Ez is az ő munkája volt. A félművelt emberek irodalmi
                  ízlése bőségesen megtalálta benne a maga csemegéjét. A regénynek nagy sikere volt,
                  és Baltazár arra a kellemetlen tapasztalatra jutott, hogy a maga pallérozott
                  stílusával és ízlésével kiemelte a ponyvát a fantáziátlanság és butaság sűrű
                  mocsarából, polgárjogot szerezvén ekként akaratlanul is egy olyan szellemi
                  tápláléknak, amelyet az élelmiszerhamisítás legkártékonyabb termékének tartott. A
                  regény szerzőjeként valami Mathilde von Vogelsangot szerepeltetett. Rodárics
                  elragadtatva veregette meg egyszer a vállát.</p>
               <p>- Maga nagyszerű ember, Baltazár... Elsőrendű ember...</p>
               <p>Az új lakása, amelyet egy nyugalmazott törvényszéki bíró bérelt, utcára néző tágas
                  és csinosan berendezett szoba volt. A fogalmazó, aki a költözködésnél segédkezett,
                  megilletődve nézett körül benne. Megsimogatta a falakat (a régi szobában a falon
                  nagy daganatok voltak, lassankint valamennyi daganat felfakadt, és akkor folyt
                  belőlük a fehér mészpor, mint homokóra fövénye), megtapogatta a bútorokat és
                  beleszagolt a kaktusz szúrós levelébe. A falon olajfestmények lógtak, egy
                  angolkert, simára nyesett pázsittal, vízmedencével, tájképek, két fametszet és két
                  daguerrotipe. A fiókos szekrényen gömbölyű üvegtartóban aranyhalacskák úszkáltak,
                  a szekrény tetejéről pletyka bocsátotta le hosszú indáit egy majolika vázából. A
                  lámpa alatt ragyogószárnyú porcelánangyalka himbálódzott.</p>
               <p>Miközben szétrakták a kevés holmit a tágas szekrényben, a fogalmazó, barátja nagy
                  elfoglaltságára és előkelő lakására célozva lemondóan jegyezte meg:</p>
               <p>- Lőttek, Pjotruska, a barátságunknak... Maga a polgári társadalom zsoldjába
                  állott... Meg fog nősülni... gyermekeket fog létesíteni... Élete alkonyán szép
                  aranyhalacskákat fog tenyészteni, és nevelni fog a nappali szobájában, amelyet
                  bérbead, ilyen szúrós, értelmetlen kaktuszvirágot...</p>
               <p>- Mellőzze az ilyen zöldségeket, mylord. Hát mi történt velem, hogy maga ilyen
                  keservesen elparentál? </p>
               <p>- Az ember hamar elfelejti lyukas cipőit - vélte minden magyarázat nélkül a
                  fogalmazó. - De apropó... ha nem veszi rossz néven... be fogok mutatkozni annak a
                  hölgynek, aki az előbb az ajtót kinyitotta... Sokat ígérő perspektíva...
                  Fölteszem, hogy még nem ismeri a modern költészetet... Ez esetben szavalok
                  neki...</p>
               <p>A cselédet gondolta.</p>
               <p>Másnap kötelességének látta beszámolni a fejleményekről.</p>
               <p>- Megnyugtatom: a viszonyunk platonikus lesz... Volt egy biciklistája...
                  sürgönykihordó, ő azt mondja, biciklista... De semmi mélyebb vonzalom, csak
                  kacérkodás a biciklistával szemben... Huszonkét éves, egy törvénytelen gyermek
                  anyja, szereti a savanyú cukrot... A biciklista egyszer sörözni vitte... Mi a
                  véleménye?</p>
               <p>Baltazár nem hallotta a kérdést. Szórakozottan dobolt az ablakon. Azt az embert,
                  aki Pestről az üzenetet hozta, körülményesebben ki akarta kérdezni a színésznővel
                  folytatott beszélgetésről, és kiderült, hogy a főjegyző is és Rodárics is kaptak
                  hasonló üdvözletet...</p>
               <p>Egyik este, mikor a szerkesztőséget elhagyta, egy kocsi haladt el, amelyből
                  kesztyűs kéz nyúlt ki feléje.</p>
               <p>- Szálljon fel, Baltazár - invitálta egy ismerős hang.</p>
               <p>Mire fölnézett, a kéz már erősen fogta a karját és felhúzta a kocsiba.</p>
               <p>A lovak pattogó trappban vitték őket és bekanyarodtak a hársfasorra.</p>
               <p>- Mi a kívánsága? - kérdezte Baltazár hidegen.</p>
               <p>- Mindenekelőtt kérnem kell rá, hogy szeretetreméltóbb hangon beszéljünk egymással
                  - szólalt meg Majthényi barátságos hangon.</p>
               <p>Az újságíró a homályban útitársa felé fordította az arcát.</p>
               <p>- Tartok tőle - felelte nyugodtan -, hogy nem fog önnek sikerülni. Ámbár
                  megpróbálhatja...</p>
               <p>- Meg fogom próbálni Baltazár úr.</p>
               <p>- Akkor hát áttérhetünk a tárgyra, Majthényi úr.</p>
               <p>Majthényi visszanézett rá a sötétben</p>
               <p>- A páterrel izentem magáért, Baltazár - jegyezte meg nyugodtan. - A pátert
                  egészen megbabonázta. Örvendek, hogy találkoztunk és így végre megkísérelhetem
                  jóvátenni azt a hibát, amelyet elkövettem és amely kétségen kívül jogosan kihívta
                  a maga kritikáját.</p>
               <p>- Ezek banalitások, Majthényi úr. Mi a kívánsága?</p>
               <p>Majthényi barátságosan felelte, hogy szeretné, ha fátyolt borítanánk a
                  történtekre. Nagyon örvendene, ha megnyerné a Baltazár iránti rokonszenvét.</p>
               <p>- Úgy? - kérdezte Baltazár mosolyogva. - És nem árulná el, mik a tervei az én
                  baráti rokonszenvemmel?</p>
               <p>- Jöjjön, Baltazár - mondta Majthényi. - Megérkeztünk.</p>
               <p>Leszálltak a kocsiról és Majthényi betessékelte az újságírót a kapun, amelynek
                  nehéz kőívét roskadozó titánok tartották. Szőnyeggel borított lépcsőházon át
                  üveges folyosóra értek, amelynek falait kitömött vaddisznófejek és zergekoponyák
                  díszítették. Egy inas lesegítette a felöltőiket, és a folyosón túl ajtót nyitott
                  előttük. Magasbolthajtású dolgozószobába léptek, amelynek falán tölgyfaburkolat
                  futott körül. A szoba ólomkarikás, színes ablakaival, amelyek gondozott parkra
                  néznek, nagy, mennyezetig érő könyvállványával, vadbőrös kerevetével, terhes
                  íróasztalával, faragott bútoraival régi kastélyok könyvtárszobájára emlékeztetett.
                  A tölgyfaburkolat fölött vajszínűre sápadt ősök képei lógtak. Az újságíró
                  érdeklődő pillantást vetett a könyvek hosszú barázdáira.</p>
               <p>Majthényi széket tolt elé. Előzékeny és barátságos volt.</p>
               <p>A párbajról kezdett beszélni. Baltazár lovaggá ütött egy embert, akinek erre semmi
                  szüksége nem volt. Őt, Majthényit, arra akarta kényszeríteni, tette hozzá tréfás
                  szemrehányással, hogy bocsánatot kérjen a patikustól, ő maga pedig megverekedett
                  vele. Ezt sehogy sem tudja összhangba hozni a Baltazár életfelfogásával.</p>
               <p>- Ön talán ismeri az én életelfogásomat? - érdeklődött derűsen az újságíró.</p>
               <p>- Amennyire a cikkeiből megismerhettem.</p>
               <p>- Úgy tudtam, hogy nem olvassa a cikkeimet.</p>
               <p>Majthényi a fejét rázta. Téved Baltazár. Ősszel elhozatta valamennyi cikkét a
                  nyomdából. Végigolvasta őket. És elárulja, hogy a mostani írásait is elolvassa.
                  Elejétől végig. Rugalmas, érdekes dolgok. Úgy hatnak, mint amikor fiatal, nyúlánk
                  párduc esetlen medveboccsal játszik. Az esetlen medvebocs: a közvélemény, amelyre
                  a Baltazár fürge szelleme játékos pofonokat mér le.</p>
               <p>Kutatóan nézett az újságíró arcába.</p>
               <p>- Wilde azt mondja, hogy akinek szép fogai vannak, mindent nevetségesnek talál. A
                  maga fogai ezenkívül úgy látom, erősek is. És ez eggyel több ok, hogy
                  mulatságosaknak találjon bennünket, szegény földi halandókat.</p>
               <p>Az újságíró a szivarja felszálló füstjét nézte. Sokáig hallgatta szótlanul
                  Majthényit.</p>
               <p>- Majthényi úr - szólalt meg aztán kifejezéstelen hangon -, nincs órám, s így nem
                  tudom megállapítani, mióta hallgatom tökéletes türelemmel az ön szokatlan
                  szeretetreméltóságait. Ötszáz sor röhögnivalót voltam szerencsés önről összeírni.
                  De talán ezer is volt. A közönség kéjesen csámcsogott, hetekig szopogatta a zsíros
                  sonkacsontokat, amiket eléjük hajítottam. És ezek után ön lehajol, kimarkol engem
                  az utca félhomályából, és elhoz ide, attól az emberbaráti vágytól indíttatva, hogy
                  valami régi hibákat tegyen jóvá és megdicsérje a fogaimat... Miért nem beszélünk
                  őszintén egymással?</p>
               <p>- Tehát visszautasítja a baráti jobbomat? - kérdezte Majthényi finom
                  mosollyal.</p>
               <p>- Ön nem a baráti jobbját nyújtja felém. A szolgálataimat, a segítségemet
                  akarja... Így van?...</p>
               <p>Amíg beszélt, a nehéz tölgyfaajtó nesztelenül kinyílt, és a bejáró homályában
                  megjelent a Csornainé karcsú, elegáns alakja. Majthényi nem vette észre.
                  Szembefordult az újságíróval, és nagy nyomatékkal mondta:</p>
               <p>- Tegyük fel, hogy így van. Számíthatok a segítségére?</p>
               <p>- Igen - adta meg rá a választ Csornainé előrelépve. Ott állott illatosan, még
                  üde-kacéran a két férfi előtt és felragyogó szemekkel nevetett rá Majthényire.</p>
               <p>- Képzelje csak, eltévesztettem az ajtót, Majthényi... Az édesanyját akarom
                  meglátogatni. Nem illik ugyan ennyire tévedni, de ha már itt vagyok... elszívhatok
                  egy cigarettát?</p>
               <p>Félreérthetetlen mosollyal nézett a Majthényi szemébe. Az újságírót jóformán észre
                  sem vette. Majthényi hívta fel rá a figyelmét, miután diszkrét otthonossággal
                  szorította rá ajkát az asszony fehér csuklójára.</p>
               <p>- Ismeri Baltazárt?</p>
               <p>Az asszony most az újságíró felé fordította a fejét. A neve olyan ismerős... Ah
                  igen, persze, az özvegy Baltazárné fia, aki ott lakik a faluban... Igen, hallott
                  már róla, talán látta is, úgy futólag...</p>
               <p>Cigarettára gyújtott, és nevetve nézett fel Majthényire, aki ott állott előtte
                  magasan, karcsún, csinosan, és tökéletes kedvességgel felelgetett a hozzá intézett
                  kérdésekre.</p>
               <p>Az asszonynak aztán hirtelen eszébe jutott a Majthényi kérdése, amelyre ő adta meg
                  a választ. Az újságíróra nézett.</p>
               <p>- Kérem, Baltazár úr, Majthényi az előbb azt a kérdezte, hogy számíthat-e a
                  segítségére. Maga helyett én válaszoltam... Ugye, maga is ezt felelte volna?</p>
               <p>- Nem, asszonyom - mondta az újságíró nyugodtan. - Én éppen az ellenkezőjét
                  válaszoltam volna.</p>
               <p>Az asszony megütközve nézett Majthényire. Miért? Miért nem akar segítségére lenni
                  Majthényinak?... A választásokról... ugyebár a választásokról van szó?... Hát
                  miért utasítja el?...</p>
               <p>Mert ellenfelek leszünk, asszonyom. Én küzdeni fogok a Majthényi úr megválasztása
                  ellen, és remélem, nem eredménytelenül...</p>
               <p>Majthényi hallgatott. A szemöldöke hiába parancsolt nyugalmat magára, sötét
                  hullámvonalba torlódott. Aztán megérintette az újságíró vállát. Meg kell érteniök
                  egymást. Mi értelme van ennek az örökös csatározásnak? Igen, semmi értelme
                  nincs... Míg, ha keresnék a barátságos együttműködés útját... nos... ez a
                  barátságos viszony mindkettőjük számára csak előnyös lehet... A Majthényi
                  figyelmét nem kerülte el, hogy az újságíró érdeklődve emelte fel a tekintetét. Az
                  érdeklődését félremagyarázta, és kevesebb elővigyázatossággal kezdte meg most az
                  előnyomulást. Az előnyöket még egyszer megpengette, most már csábítóbban, ércesebb
                  és értelmesebb zengéssel.</p>
               <p>Az újságíró szemében szokatlanul sugárzott valami. Csendesen himbálta a lábát.
                  Mosolygott. Nos és mi volna a mennyiségtani képlete... ennek a barátságos
                  együttműködésnek?</p>
               <p>Elhallgatott, a torkát fájó indulat szorongatta. Magán érezte a Majthényi várakozó
                  pillantását és a Csornainé tűnődő kecskeszemének hideg tekintetét. Miért akarja őt
                  Majthényi megalázni? Miért? Az ő segítsége? Nem sokat nyomna a latban. Miért
                  akarja hát mégis megszerezni? Vajon nem is ez a célja? Csak meg akarja venni, meg
                  akarja fizetni? De miért? Haragból, dühből, rokonszenvből? Szándékos durvaság
                  volt, hogy előnyökkel kecsegtette a szolgálatai fejében, vagy a magasabb régiókban
                  élő ember érzéketlensége a földi halandók ama gyöngéi iránt, amiket önérzetnek
                  neveznek? Naiv lélek, vagy arcátlan semmittevő?... Ősz óta, amióta kitették a
                  laptól, találkoztak néhányszor. A tekintetében mindig érdeklődést látott. A páter
                  is valami ilyenféléről beszélt neki... Oktalan, naiv lélek, vagy arcátlan
                  semmittevő? Mégis, mintha az előbbi volna. Úgy rémlik, mintha valóban keresné azt
                  a hágót, amely az őket elválasztó magas sziklafalon át hozzá vezetné. Keresi, de
                  minduntalan eltéved, és messze elkerüli az átjárót. Nem tud bánni vele,
                  Baltazárral... Most is, ez az idétlenség azokkal az előnyökkel!...</p>
               <p>Az előbb még elégtétellel gondolt arra, hogy tőrbe csalja. Hadd zuhanjon le, hadd
                  törje össze büszke gerincét, ha nem tud magára vigyázni. De nem, nem bántja.
                  Menjen, szabad az útja... Az asszony ott mellette... nem, nem harcol többet vele.
                  Elég volt már... Hagyják egymást. Két világ, két pólus...</p>
               <p>Felállott.</p>
               <p>- Majthényi úr - mondta csendes hangon, eltompuló tekintettel -, megígérem, hogy
                  elfelejtem, amit tenni akart. De arra kérem, ne bántsuk többé egymást. Ne keresse
                  a barátságomat. Nem tudunk mi egymással bánni, Majthényi úr... Azt hittem,
                  harcolni fogok az ön bukása érdekében. Készültem rá, mondhatom, előre is élvezetet
                  okozott... De most inkább azt ajánlom, hogy ne bántsuk egymást...</p>
               <p>Menni készült.</p>
               <p>- És kérem, nem akarjon még egyszer megengesztelni. Biztosíthatom, hogy mindannak
                  ellenére, ami itt most történt, nem haragszom...</p>
               <p>Meghajtotta magát. A pillantása csak röpkén érte Majthényit, aztán az asszony felé
                  szállott, aki elpirulva és kissé csodálkozva hallgatta.</p>
               <p>- Nem tehetek róla, asszonyom, ha ez a jelenet egy kicsit teátrálisan festett.
                  Magam sem szeretem a színpadias jeleneteket...</p>
               <p>Majthényi a folyosóig kísérte.</p>
               <p>- Fölöslegesnek találja, hogy kezet fogjunk? - kérdezte az ajtóban az
                  újságírótól.</p>
               <p>- Teljesen fölöslegesnek - felelte Baltazár, és lesietett a lépcsőn. </p>
            </div>
            <div type="chapter">
               <head>II</head>
               <p>Majthényi annak rendje és módja szerint elbukott a választáson. Az apja beváltotta
                  ígéretét, a bérlőit és parasztjait a fia ellen vonultatta fel. Mikor meghozták
                  neki a fia kudarcának hírét, elégedett mosollyal pödörte meg fehér bajuszát.
                  Utálta a politikát és nem szívlelte a naplopókat.</p>
               <p>- Valami okosabb foglalkozást eszelj ki, fiam.</p>
               <p>Majthényi, akit a választás napján úgy cserbenhagytak, megbízható szavazói, hogy
                  hírmondó sem maradt belőlük, furcsálkodva pillantott vissza a történtekre. Először
                  ébredt tudatára a maga relatív értékének. A valóság, a kesernyés valóság az,
                  állapította meg, hogy nem nagyon törik magukat érte az emberek. A számításába egy
                  kis hiba csúszott be: túlértékelte önmagát. A vereség nem sújtotta le túlságosan.
                  Elismerő mosollyal állott az apja elé. “Gratulálok önnek, apám, a sikeréhez -
                  mondta -, alul maradtam. Illő, hogy ezek után rendezze a tartozásaimat.”</p>
               <p>Nyár elején hosszabb időre külföldre utazott. Elutazása előtt valamelyik nap
                  találkozott az újságíróval. Megállította, és barátságos hangon kérdezte tőle:</p>
               <p>- Mit szól a bukásomhoz, Baltazár?</p>
               <p>Az újságíró vállat vont.</p>
               <p>- Örvendek neki, Majthényi úr.</p>
               <p>- Nem teszem föl magáról, hogy puszta ellenségeskedésből tagadja meg tőlem a
                  felebarátnak kijáró részvétet.</p>
               <p>- Örvendek neki - ismételte Baltazár szívélyes hangon -, hogy rajtavesztett a
                  kísérleten. Komolyan hitte ön, hogy szívét a nép baja nyomja? Ugyan, Majthényi
                  úr... Mit nyújthat ön a népnek? Évenkint néhány sivár bombasztot és bő
                  szilvatermés idején egy pohárka pálinkát az uradalom pincéjéből...</p>
               <p>- Nagyon kevésre becsülhet engem, kedves Baltazár.</p>
               <p>- Nem egészen, Majthényi úr - felelte az újságíró és meghajtotta magát. - Az
                  Országos Kaszinót érzékeny veszteség érte. Ön, el kell ismernem, igen vonzó
                  jelenség lett volna a kaszinó báljain. Szoborleleplezéseken is jól hatott volna a
                  ön délceg kacagánya... Láthatja, uram, megadom a császárnak, ami a császáré...</p>
               <p>Majthényi úgy nézett rá, mint egy szeszélyes, vad csikóra, amelyet kedve támadt
                  volna megnyergelni.</p>
               <p>- Nem lehetnénk mi barátok? - kérdezte őszinte kíváncsisággal.</p>
               <p>- Sok mindenről le kéne szoknia, Majthényi.</p>
               <p>- Azt hiszi?</p>
               <p>- Azt hiszem.</p>
               <p>- Nos... hát a viszontlátásra, Baltazár... Maga kemény fiú. Mi még találkozni
                  fogunk...</p>
               <p>- Igen - mondta György -, ez lehetséges...</p>
               <p>Kölcsönösen megbillentették a kalapjukat, és mindegyik folytatta a maga útját.</p>
               <p>György egy vasárnap otthon járt a faluban. A kastély parkja előtt elhaladva a
                  farácsos kerítés mögött Csornainét pillantotta meg, aki lengő florentinkalapban,
                  csipkés pongyolában a lugasban üldögélt és valami divatlapos német folyóiratot
                  lapozgatott. A köszöntésre kíváncsian emelte az újságíróra szürke szemeit.</p>
               <p>- Jó napot, Baltazár...</p>
               <p>A hangjában valami élénk hangsúly volt, ami Baltazárt megállásra
                  kényszerítette.</p>
               <p>Az asszony félretette a folyóiratot, és az újságíróra mosolygott.</p>
               <p>- Jöjjön, kedves barátom... azt mondják, hogy maga irodalommal is foglalkozik... a
                  tanácsát szeretném kikérni...</p>
               <p>Beinvitálta Baltazárt a parkba. Eddig jóformán észre sem vette őt, most fokozódó
                  kíváncsisággal nézegette, és felmelegedve hallgatta érdekes hangját, értelmet
                  sugárzó válaszait. Kissé meg is lepték őt ezek a szavak. Mikor az újságíró távozni
                  készült, minden leereszkedés nélkül, pajtáskodó közvetlenséggel nyújtotta a
                  kezét.</p>
               <p>- A viszontlátásra, kedves Baltazár...</p>
               <p>Az újságíró eltűnődve kullogott vissza a városba. Ugyan mit ábrázolhat ez a
                  szokatlan kedvesség? Mi volt a célja, és mi lappanghatott mögötte? Az, hogy ő
                  irodalommal is foglalkozik... no, aligha ettől lett olyan szívélyes ez az
                  asszony... A Majthényi szeretője: valahol itt van elrejtve a kedvesség
                  rugója...</p>
               <p>Vállat vont. Ha akarnak tőle valamit, majd csak kirukkolnak vele. Mára
                  mindenesetre elkönyvelheti a bevétel rovatban: egy adag finom női mosoly és egy
                  meleg kézszorítás. Az ember, ha sohasem volt még benne része, gondosan elkönyveli
                  az ilyen váratlan bevételeket.</p>
               <p>Sohasem? Nem, ez egy kis helyreigazításra szorul. Izabelláról megfeledkezett.
                  Furcsa, hogy Izabelláról mindig megfeledkezik.</p>
               <p>Izabella egy jelentéktelen, szürke szemű, szürke lelkű asszony volt, aki a hét két
                  napján valami nehéz, szomorú parfümtől illatosan, kibodorított hajjal ott várt rá
                  egy szürke ház ablakában, hogy aztán, ha ő belépett a mutatós liliommal díszített
                  lakásba, csendes szerelemvággyal, félénk kétkedéssel simuljon a melléhez. A télen
                  sodorta össze őket a véletlen a papírkereskedő boltjában, ahol az asszony valami
                  langyos ponyvaregényre alkudott. A gazdátlanság és magányosság szegényes
                  misztériuma vette körül. György barátságosan kivette a könyvet a kezéből - úgy,
                  madártávlatból már ismerték egymást - és másat ajánlott helyette. Izabella
                  zavartan és hálásan köszönte meg az útbaigazítást. Eltelt egy-két hét, és
                  viszonyra léptek egymással. Az ilyen kisvárosi viszonyok csendesen szövődnek, mint
                  a pókháló, nagy elhatározások és nagy pillanatok nem tarkítják, egy szép napon
                  csak elkészülnek, és a város tudomást vesz róluk. Káprázatok és minden belső
                  kapcsolat nélkül való viszony volt. Baltazár olykor megfogta az asszony
                  beparfümözött, vékony ráncokkal barázdált kezét, és szenvedélytelenül magához
                  vonta. S amíg a nő a vállára borulva átadta magát lefojtott, bátortalan
                  szerelmének, ő szórakozottan nézegette a szőnyeg mintáját, vagy a ruhakivágáson
                  át kivillanó női ing csipkeszegélyét. Fogalma sem volt arról, hogy milyen korú
                  lehet a nő és sokáig még a nevét sem tudta igazán. Az ágytakaró huzatjáról olvasta
                  le egyszer, amikor a párnára könyökölve az asszonyt hallgatta, aki érdektelen
                  élményeiről számolt be. Az ágytakarón ezt a nevet látta: Izabella. Így tudta meg a
                  nevét. A beszélgetéseikből, az egymással váltott szavakból másnap nem sokra
                  emlékezett már. Izabella tett néha egy-egy gyönge kísérletet, hogy őt a
                  munkájáról, céljairól beszéltesse, de ezt is csak inkább asszonyi ösztönből, mint
                  igazi érdeklődésből. A Baltazár céljai, irodalmi törekvései az elérhetetlenség
                  messzi ködéből pislogtak feléje.</p>
               <p>Közeledett a nyár vége, és Baltazár betöltötte a huszonhatodik évét. Kisvárosban,
                  ha az ember huszonhat éves, a léte körvonalai kezdenek lassankint kirajzolódni az
                  idő síkján. Kibúvik már az alapzat, amelyre kérlelhetetlenül rárakódnak majd a
                  falak, hogy kijelöljék örömeinek, sikereinek, tevékenységének és minden földi
                  mozgásának határait.</p>
               <p>Huszonhat éves volt. Ha kereskedő lett volna, talán most nyitná meg üzletét, egy
                  szerény, kisméretű boltot - no, nem éppen a főtéren, hanem mondjuk valamelyik
                  közeli utcában... A boltajtó előtt cirokseprők állanának egy ládában. Az ajtó
                  fölött hosszú farúdon napszítta parasztkelmét himbálna a folyó felől beránduló
                  fuvalom, egy másik rúdon vékony ostorbőrök lógnának. Egy serlegalakú üvegtartóban
                  rózsaszín és fehér gilisztacukor... a pult mögött egy segéd... és ő, mint derék,
                  szorgalmas kereskedő, a pult végén a magas íróasztal előtt állva gondosan írná egy
                  bevásárló könyvecskébe: negyedkiló dióbél... egy karika cérna... Milyen kellemes
                  fűszerszag, a szorgalomnak és erénynek milyen tiszteletreméltó illata töltené be a
                  kicsi üzletet. A lefedett szilvaízes dézsán nyájas macska dorombolna... A
                  reformátusoknál elüti a nyolcat... Zárunk, Lajos - mondaná a tanulónak -, húzd le
                  a rolót. És amíg Lajos a zárás körüli teendőkkel foglalatoskodik, ő felveszi a
                  pénztárkészletet... Milyen szép polgári örömök... Milyen szabatos, rendes élet.
                  Semmi rendetlenség, semmi deus ex machina... Ha orvos lett volna, most várhatná
                  egy kezdetleges, kopárfalú rendelőben, hogy a járókelők közül valaki behozza hozzá
                  megromlott fogát, vagy lopva és szemérmesen bekopogtasson hozzá egy riadt
                  fiatalember, hogy sápadtan elhebegje neki különös észleleteit... És ha jogot
                  végzett volna, most ott ülhetne Zizevszkyvel, a főjegyzővel, Kléber főorvossal,
                  Moravetzcel és a többivel a Grand Café főasztalánál, és valami fontoskodó
                  szamárságot mondana, és hallgatná a többiek megfontoltabb, de alapjában véve épp
                  olyan szamár megjegyzéseit… Kérlek szeretettel, mondaná, és oldalt kellemes kis
                  pofaszakálla volna, Szerbiát módunkban volna, ezt határozottan állítom, egy
                  hadtesttel térdre kényszeríteni. De Bécs történelmi pillanatokban sohasem tudott a
                  helyzet magaslatára emelkedni. A Ballplatzon agyalágyult, trottyos hivatalnokok
                  keverik a kártyát és képesek olyankor is lepásszolni, amikor tele van aduval a
                  markuk… És Czuczor megyebizottsági pékmester, aki mostanság szintén ott ül a
                  törzsasztal végén, mint legtöbb adót fizető virilista, nagy bosszúságára, mit sem
                  törődve azzal a figyelemmel, amit tetszetős kártyahasonlatával keltett, a maga
                  őszinte, kíváncsi modorában odaröffentené neki a kérdést: oztán mi a fene az a
                  Ballplatz? Hárman is akadnak, akik hasonló kíváncsisággal emelik fel az orrukat. A
                  főjegyző elhalássza előle az alkalmat, hogy olvasottságát fitogtassa, és
                  diadalmasan vágja ki: Ballplatznak hívják a külügyminisztériumot...</p>
               <p>Huszonhat éves. Nem lett kereskedő, sem orvos, és a jogi pályát is kellő időben
                  hagyta abba. Az ő létének még nem rajzolódtak ki a körvonalai. Könnyedén lebeg az
                  űrben, sem boltja, sem rendelője, sem hivatala nincsen. Járhat a kertek között,
                  ülhet a nyárfák rezgő árnyékában és nézheti a júliusi ég hályogos kékjét. A
                  fizetése százötven korona. Nem sok, valóban nem sok azért a rengeteg
                  tintapocsékolásért.</p>
               <p>A kezdő írók sorsa ijesztően egyforma. Küzdelem, verejtékes erőlködés a közönség,
                  a kiadók bástyái ellen. Nem vesznek észre, félredobnak, elnéznek a nagyságod
                  felett. Azt hiszed, zseni vagy, eszméktől lángoló koponya, és sértődöttség rotyog
                  benned, hogy a lángjaidnál senki sem akar tisztulni és melegedni. Makacs, hosszas
                  kopácsolás után baltáddal rést hasítasz a bástyákon, bedugod a kezed, benyomod
                  utána a válladat, nagy nehezen bepréseled az egész tested is. Mire bejutottál,
                  elfáradt a dicsőség után emésztő vágyad, huszonhat éves tüzed alig pislog már, az
                  alkotás nem hagymázos órák láncolata többé, hanem munka, dolog lett számodra,
                  hivatali teendő. A dicsőség már csak őszi napfény, úgy találod kellemesnek, ha a
                  felöltőd is rajtad van...</p>
               <p>A kertek között sétált, és ezek a gondolatok foglalkoztatták. Pagát mellette
                  kullogott. Visszajött, most már véglegesen. A károsult vevőkkel sikerült
                  egyezségre lépni. Lassankint majd visszakapják a pénzüket.</p>
               <p>Közel ahhoz a villához, amelyben az elmúlt év őszén Veresy Ilona lakott, leült egy
                  fehér kőre, amely mint egy hatalmas metszőfog ugrott ki a talajból. Lejjebb
                  fuldokoltak a sűrű, állott levegőben. Semmi sem mozdult. A villasor végén kis
                  faszerkezettel kendert tilolt egy gyorskezű parasztasszony. Valahol a
                  búzaföldeken kereplővel járt egy ember. Ez volt minden hang, minden mozgás. A
                  falombok lankadtan kókadtak a nagy hőségtől a kerítésre. Baltazárnak úgy rémlett,
                  hogy az ég, mint egy kérlelhetetlen fedő, le fog hamarosan süllyedni, a
                  völgykatlanra, és minden, ami a katlanba szorult, irgalmatlanul porhanyósra fog
                  főni, mint levágott csirke a forró lábosban.</p>
               <p>Ostoba sors. Olyan nehézkes, olyan mozdulatlan volt eddig. Itt vesztegelt ebben a
                  katlanban, érdekek, érzések szövevényes indái nem marasztalták, mégsem állott
                  tovább. Minek oxidálódik maga ebben a trágyagödörben? - kérdezte tőle egyszer a
                  fogalmazó. A lábát valami ólmos tehetetlenség tartotta fogva, a kisvárosok közös
                  betegsége.</p>
               <p>Szeptemberben menni fog végre. Most már visszavonhatatlanul eltökélte. Hogy hol
                  fog kikötni, nem tudta még, de menni fog. Elég volt itt, elég volt ebből az
                  oxidálódásból. Elég volt... Elég volt...</p>
               <p>A menekülés vágya fogta el, valami lihegő mozgás szükségét érezte. Nekiszaladni,
                  nekirugaszkodni. Futni, futni, futni...</p>
               <p>Intett a kutyának és futásnak eredt.</p>
               <p>Lihegve, verítékezve ért be a hosszú, kertes utcából a városba. Fenn az égen sárga
                  felhők gomolyogtak, a fülledt levegő vihart ígért. A főtéren szokatlan élénkség
                  izgalma csapódott hozzá. A park vendéglőjének széles tornácán csörgés, lárma
                  uralkodott. Az asztalok körül tisztek állottak, egyik kezükben meztelen kardjukat
                  tartották, a másikkal habzó söröspoharukat emelték a magasba, és mámorosan,
                  kipirult arccal kiáltozták:</p>
               <p>- Hurrá...</p>
               <p>A kis őrnagy, akit párbaja előtt az erdőben felkeresett, pattogó beszédet
                  mondott.</p>
               <p>A fogalmazó is ott lábatlankodott valahol az asztalok körül. Messziről emelgette,
                  lengette napszítta, elsárgult szalmakalapját, amikor őt meglátta. Kigyulladva
                  rohant elébe.</p>
               <p>- Hoháháhú, Pjotruska... Hallotta... Hallotta, milyen szédítő szenzáció
                  történt?... Kitört a háború!...</p>
               <p>Az újságírónak megrándult a válla. Sokáig nézte szótlanul a fogalmazó mámorban égő
                  arcát. Aztán a hurrázó tisztek csoportjára pillantott.</p>
               <p>- Pjotruska... Szédület, mi?... Mi a véleménye?</p>
               <p>Hosszú ideig állt ott mozdulatlanul, hallgatagon.</p>
               <p>- Semmi - felelte aztán fátyolos hangon.</p>
            </div>
            <div type="chapter">
               <head>III</head>
               <p>Az első hónapok nagy láza múlófélben volt, a nagyszerű káosz, amelyben át lehetett
                  törni a régi megszokásokat és át lehetett gázolni makacs társadalmi formákon,
                  lassankint kitisztult, és az emberek óvatosan a régi keréknyomok felé kezdtek
                  tájékozódni. Keresték a visszavezető utakat a régi világba, régi örömeik, vágyaik,
                  szokásaik és gondolataik tűzhelyéhez. Csermely azt kívánta magában, hogy bárcsak
                  örökké tartana ez a káosz. Ez a köd volt az ő eleme, ebben érezte magát
                  otthonosan. Örömmel töltötte el, hogy szabadjára nyargalhat át a társadalom
                  ledöntött korlátjain, hogy vígan nyeríthet, mint dús réten a pányvátlan csikó és
                  nem kell tiszteletben tartania dolgokat, amiket az általános babona, vagy a
                  közítélet tisztelendőknek tartott. Az események tarkán, hömpölyögve követték
                  egymást, számon sem lehetett tartani és ki sem lehetett meríteni valamennyit.
                  Idegen arcok hemzsegtek a korzón és a kávéházakban, idegen autók visítoztak a
                  főtéren. A városháza előtt az esti órákban nagy tömeg ácsorgott, várta a
                  hadijelentéseket, amiket egy rendőr piktormeszelővel, tempós mozdulatok
                  kíséretében kiragasztott a városháza kapujára. Ó aztán azok az eseményekben dús
                  napok a pályaudvaron!... Az önként jelentkező férfiakból és nőkből egy
                  diszpanzérnak nevezett szervezetet létesítettek, amely valami vöröskeresztes
                  szolgálatfélét teljesített a pályaudvaron. Cigarettát és levest osztogatott az
                  átutazó csapatoknak és más fontos teendőket végzett. Tagjait a nagy háborús
                  szervezethez tartozás jeléül és bizonyítékául, katonai ruhadarabok viselésére
                  jogosította. Karszalagot kaptak, amelyre ráütötték ennek a körülményes nevű,
                  fontos hivatalnak a bélyegzőjét. A fogalmazó tettvágytól égett, hamarosan ő is
                  szolgálattételre jelentkezett. Ott sétált föl és alá valamelyik diszpanzér
                  bajtársával a pályaudvar peronja előtt, a sínek mentén, a peronon várakozó polgári
                  elemek feje fölött méltóságteljes arccal, hivatalos szavakat váltván az elsiető
                  polgári tiszttel... Halló... a háromszáztizennégyes hőnfutott... Mi van az
                  extraszerelvénnyel?... Később egyensapkát kapott, ami csak fokozta törhetetlen
                  tettvágyát. Lajstromokat vezetett, jegyzőkönyveket írt, jelentéseket tett...
                  határozottan szép napok voltak... Aztán jöttek a kloroformszagú vonatok... Egy
                  éjszaka két hektoliter levest osztott ki a galíciai menekülteknek. Vezényelt,
                  kiabált, hadonászott a kanállal, nagyon lelkesen vette ki részét - a maga csekély
                  képességeihez mérten - a nagy felfordulásból.</p>
               <p>- Pjt... akarom mondani, György (az orosz hadüzenet óta nem szólította barátját
                  Pjotruskának), két hektoliter levest osztottam ki az éjszaka... Van fogalma?... El
                  tudja képzelni... Valaki megsúgta, hogy kitüntetésre fognak felterjeszteni... Mi a
                  véleménye?</p>
               <p>Választ rendszerint nem kapott. De már észre sem vette, rohant tovább, a háború
                  szerfelett igénybe vette. Úristen, mennyi dolga volt... szaladgálni...
                  betelefonálni a kórházba... bekísérni a gyalogos betegeket és sebesülteket a
                  városba... aztán a sok lajstrom, az éjszakai szolgálatok! Nem kicsiség,
                  bizonyisten nem kicsiség... Néhányszor ott nyomta el az álom az elkülönített
                  váróterem valamelyik zugában, annyi ideje sem volt, hogy hazamenjen... A város
                  jobb nőivel is érintkezésbe került, azok is kijárogattak a pályaudvarra cigarettát
                  osztogatni, a könnyű sérüléseket bekötözni, a nehéz sebesülteken sajnálkozni… Ott
                  volt mellettük, megszólították, segédkezett nekik, s míg a vonat befutott, a
                  szolgálat belterjesebbé tételén tanácskozott velük. Ledőltek a falak, elmosódtak a
                  különbségek... A városban is másképp lehetett viselkedni, az érintkezési formák
                  engedtek merevségükből. A köd aztán mégis felszállt, a kiöntött temperamentum
                  lassankint visszaszivárgott régi medrébe. A fogalmazó, aki azt remélte, hogy most
                  egy új, osztálykerítések és előítéletek nélkül való társadalmi paradicsom fog
                  kivirágzani, csalódást érzett, amikor a dolgok lassú visszafordulását látta.</p>
               <p>A levesosztogatások lassankint elmaradtak, az események komolyabb fordulatot
                  vettek, és az emberek az áldozatkészség hamvadó bengáli fénye mellett óvatosan
                  hazahátráltak a közszereplés piacáról. A fogalmazó fájó szívvel tette le
                  bélyegzős karszalagját és egyensapkáját. Egy szép napon aztán az történt, hogy őt
                  is a mérce alá állították és besorozták katonának. Valaki megtréfálta és azt
                  mondta neki, hogy nemsokára be is pakolják és elviszik oda, ahová a többi katonát
                  vitték: a harctérre. Újságot sohasem olvasott, a helyzetjelentéseket, amelyeket
                  az öreg rendőr kulimászos meszelőjével kiragasztott a városháza kapujára, sohasem
                  nézte meg. Idegen, furcsa fogalmazványok voltak; a nagy szenzációnak az a része,
                  amelyeket ezek a gépírásos falragaszok tártak fel, nem érdekelte. Nem tudta, mi
                  történik künn a harctereken. Szorongó aggodalommal sietett Baltazárhoz. Ő nincs
                  abban a helyzetben, hogy életét a monarchia céljaira nélkülözhetné. Ellenkezik az
                  alaptermészetével a háború. Mire jó ez az egész háború, nem igaz? Mire jó? Miért
                  akarják őt kivinni? Még parittya sem volt soha a kezében. Aztán mi haszna volna,
                  minő eredményre vezetne az egész? Hogy őt egész bizonyosan megvernék. Őt még eddig
                  minden esetben megverték. Semmi kétség, hogy a jövőben is csak ez fog történni.
                  T.i. hogy megverik. Hogy ne menjünk messzire - mondta -, itt van az az eset a
                  szurokkal... Ismeri, Baltazár, ugye a szurok-esetet? Nem ismeri? Nos. Két suhanc
                  szurokkal mázolta be minap az ipariskolai tanító ablakát. Ő arra ment
                  történetesen. Arra volt dolga... Nos... Mit tett volna Baltazár az ő helyében?
                  Nemde?... Odalépett és azt mondta a suszternövendékeknek: micsoda emeletes
                  szemtelenség... micsoda neveletlenség ez, mélyen tisztelt barátaim?... Ez a dolog
                  ezzel a szurokkal... igen... ha nem hiszitek, lapozzátok fel a büntetőtörvény
                  zsebkönyvét... ez ingatlan vagyon rongálása... Röhögtek... röhögtek... azt mondja
                  az egyik (egészen kicsi suszterek voltak még, alig látszottak ki a földből), azt
                  mondja... nem tanált jobb helyet az orrának, bácsi?... Felháborító, nemde?... No,
                  ide hallgasson galambocskám... Dühbe jövök... meg akarom fogni a fülét a
                  bitangnak... erre a másik... elgáncsol hátulról. Pjt... barátom! Hátulról!
                  Társadalmi morálunk megszokott útiránya!... Odakapok, mire az első a fejével
                  nekiugrik a fenekemnek. Puff... ott volt a kanális... bele... bele... Halásztam a
                  zavarosban... Alig tudtam kikecmeregni a poshadt iszapból... A bitangok pedig
                  röhögve futásnak eredtek...</p>
               <p>Most képzelje el őt Baltazár ilyen stratégiai és taktikai felkészültséggel... Mi a
                  véleménye?... Helyesen járt-e el a sorozóbizottság, amikor őt alkalmasnak
                  minősítette?... Mert nem szabad elfelejteni, ha őt ott künn, a harctéren megverik,
                  ez a monarchia helyzetét is hátrányosan befolyásolja. Nemde?</p>
               <p>Nyugtalanság gyötörte, elkínzottan, vigasztváróan hunyorgott a barátja arcába. Az
                  újságíró megnyugtatta. Ilyen előzmények után természetesen szó sem lehet arról,
                  hogy elvigyék...</p>
               <p>- Ugye? - örvendezett a fogalmazó. - Magának tökéletesen igaza van... Még
                  kompromittálnám a központi hatalmakat... Nem igaz?...</p>
               <p>Nem került sor rá, hogy kivigyék. Valami nagyobbszabású bolondságot csinált, erre
                  megvizsgálták még egyszer és hazaengedték. Boldogan, rohamléptekben sietett az
                  újságíróhoz, hogy a váratlan hírt megvigye neki.</p>
               <p>Baltazárt a szakasza élén teljes harci felkészültségben találta. Éppen akkor ért
                  oda, amikor a személyazonossági lapocskákat osztotta ki az emberei között.
                  Megvárta, amíg elvégzi a dolgát, aztán riadtan érintette meg a karját:</p>
               <p>- Pjotruska - kérdezte megindultan -, megy?</p>
               <p>- Megyek, amint látja. Beosztottak... De mi lelte magát, hogy ilyen siralmas képet
                  vág?</p>
               <p>- Hát nem hallotta, Pjotruska? - kérdezte a fogalmazó halkan -, nem hallotta
                  még?... Kidobtak... Azt mondták, menjek a fenébe... Hallott már ilyen
                  szemtelenséget?</p>
            </div>
            <div type="chapter">
               <head>IV</head>
               <p>Baltazár valamelyik pesti lapban egy eltévedt kis versfiókát pillantott meg.
                  Szokatlan látvány volt, amint a zajló betűtengertől elsodortan, egészen hátul, a
                  lap utolsó előtti oldalán, hirdetések száraz torlaszai között fennakadva, riadtan
                  verdesett törékeny szárnyaival, és halkan, segélykérően csipogott. Hogy elveszett
                  ez a finom csipogás az események harsogó dörgő zivatarában! Milyen fölösleges
                  molekula volt a tömegek tombolásában! Hogy került oda, ahol a madár sem jár? Ki
                  tudja, a véletlenek milyen furcsa összetalálkozása sodorta ki a szerkesztő
                  asztalfiókjának mélyéből a haragos óceán zátonyára.</p>
               <p>A földgömböt most a kollektivitás eszméje ragyogta be, amely fonnyasztólag hatott
                  mindenre, ami egyéni és emberi volt. A kollektív ösztönök azt parancsolták:</p>
               <p>- À Berlin!...</p>
               <p>- Nach Paris!...</p>
               <p>és e makacs látogatási vággyal szemben el kellett az útból takarodniok
                  mindazoknak, akik a szomszédi látogatást szívesebben elvégezték volna a
                  civilizáció közlekedési módján, tiszta Pullmann-kocsiban, vagy gépkocsin, mint
                  drótakadályoktól járhatatlan hegyeken és lövészárkokon keresztül. Akik a
                  civilizáció ellenálló erejében hittek és az emberi ösztönök fokozatos
                  elszelídüléséről fecsegtek, megdöbbenve és szégyenkezve hagyták ott az emelvényt,
                  és valami hátsó ajtón megszöktek a hallgatóságuk elől, amely már éppen azon volt,
                  hogy higgyen nekik és az ember vándorútját e földön, a társadalmak haladását, a
                  népek jövőjét valami élvezetes, gondtalan sétának képzelje el a tudomány tiszta és
                  derűs parkjában és a művészetek, a bölcsesség árnyékos, fülemilecsattogástól
                  visszhangzó sétányain. A sorozási plakátok, élelmiszergyűjtési tilalmak,
                  diótörőmozsár beszolgáltatására vonatkozó parancsok, a húsevést, a kenyérsütést
                  szabályzó intézkedések, a hivatalos hirdetmények szakadatlanul hömpölygő áradata
                  elmosták ezeket az ábrándokat. A nagy mámor mindent magával sodort.</p>
               <p>Az ember bizonytalan kis pondróvá zsugorodott a földön. Porhanyó, apró rögök
                  árnyékában keresett menedéket, de a halálos gránát mindenhol megtalálta és
                  agyonvágta.</p>
               <p>...Baltazár fájdalmasan érezte egyre jelentéktelenedő molekula voltát. A kis
                  vidéki lapok dermedten hallgattak el a hatalmas koncertben. A Figyelő is elnémult.
                  Baltazár otthontalanul járt a világban. Az egyensúlyát, vidám kedélyét
                  megbillentették az események. A nagy fordulat napján, amikor a sétatéri kioszk
                  teraszán ujjongó tisztek és felhevült polgári elemek harsogó zeneszó mellett
                  összeborulva, izzó sörözést folytattak, sovány marhahúst kért a pincértől
                  cukrozott tormával, és a fogalmazónak, akit valóságos vitustánc fogott el, az
                  amerikai költőnek, Walt Whitemannak az életéről beszélt. Mázsás bilincseket
                  érzett a végtagjain és a lelkén.</p>
               <p>Tavasszal be kellett vonulnia, és néhány hónapot tiszti iskolában töltött. Az
                  egyéni élete tökéletesen elmerült abban, a szürkére fátyolozott nagy
                  emberfolyóban, amely szakadatlan morajjal hömpölygött a határ felé.</p>
               <p>Izabellához már csak ritkán járt. Az asszony kitartó és egyenletes vonzalommal
                  szerette. Nem merte szavakkal megmondani, de a szája mindig áhítatos volt, amikor
                  az újságíró haját vagy fülét csókolta. A száját sohasem kereste, mintha félt
                  volna, hogy Baltazár felriad egyszer szórakozott merengéséből és fagyosan
                  összeszorítja csókja elől az ajkát. Az utóbbi hónapokban az újságíró nélkülözés
                  nyomait vette észre a szerény háztartáson. Hiány volt lisztben és burgonyában,
                  olyan jeleket pedig, amelyek húsfogyasztásra engedtek volna következtetni, már
                  hónapok óta egyáltalán nem látott. Olykor vacsoraidőben érkezett, és Izabella
                  mégis azt mondta, hogy már megvacsorázott. Segíteni szeretett volna rajta, de nem
                  tudott. Hogyan is segíthetett volna rajta?</p>
               <p>A harcszerű gyakorlatokat távol a várostól, valahol a hegyek között tartották.
                  Hetek múlva tértek vissza, és amikor Baltazár egy este kopogtatás nélkül benyitott
                  az asszonyhoz, a nappali szobát üresen találta. Az utcai szoba felől hangokat
                  hallott. Egy szívélyeskedő férfihang kergetőzött az asszony édesen nevetgélő
                  szopránjával.</p>
               <p>Egy darabig gépies indiszkrécióval hallgatta őket. Kis semmiségekről csicseregtek,
                  de nem volt nehéz kitalálni, hogy csillogó szemekkel mustrálgatják egymást, a
                  férfi valahol az asszony közelében horgonyoz, Izabella pedig fleur d’amour-ral
                  duplán illatosított kezével sűrűn nyúl kibodorított fürtjeihez. Baltazár
                  cigarettára gyújtott, leült egy kézimunkával terített hintaszékbe, és nyugodtan
                  várta a jelentést. Az ajtó nem volt becsukva. Az újságíró csendesen himbálózott,
                  később beesett pillantása a keskeny ajtórésen. A túlsó szoba padlóján két
                  összenőtt árnyékot látott.</p>
               <p>- No tessék - gondolta harag nélkül -, olyan igénytelennek láttam, hogy azt
                  hittem, árnyéka sincsen. Íme kiderül, hogy két árnyéka is van egyszerre.
                  Határozottan rossz emberismerő vagyok.</p>
               <p>Izabella később kijött a szobából, és elsápadva csukta be maga mögött az ajtót.
                  Baltazár barátságosan köszöntötte. Idestova másfél hónapja, hogy nem látták
                  egymást.</p>
               <p>Elbeszélgettek, aztán közömbösen megkérdezte:</p>
               <p>- Lakót kapott, Izabella?</p>
               <p>- Igen - felelte zavartan az asszony. - Egy tisztet szállásoltak el az utcai
                  szobában.</p>
               <p>A hangjában félénkség és mentegetőzés volt. Az újságíró szelíden megfogta a
                  kezét.</p>
               <p>- Régen lakik itt?</p>
               <p>- Ötödik hete - hangzott bátortalanul az asszony válasza.</p>
               <p>- Nincs semmi baj, Izabella - mosolygott az újságíró. - Én abszolúte nem
                  haragszom. Maga csak gyönge nő, mit tehet maga egy beszállásolási rendelet
                  ellen?... Engedelmeskedik ösztöneinek és a hatósági rendeleteknek... Én nemsokára
                  úgyis elmegyek...</p>
               <p>- Elmegy?</p>
               <p>- No nem nagyon, Izabella... Csak úgy vonattal... - Barátságosan megveregette az
                  asszony párnás kezét. - Igen, elvisznek... Elragadnak magától, Izabella. - Egy kis
                  csalódásféle szivárgott át a hangján. In ultima analisi: megcsalták. Bár kis
                  mértékben, de megcsalták. Néhány hét kellett csak, és emlékét, ím, elborította a
                  feledés pókhálója. Miután ezt leszögezte és az élet kérlelhetetlen fejlődésére
                  gondolt, megvigasztalódva folytatta: - Köszönöm magának, Izabella, hogy jó és
                  kedves volt hozzám... Igen, ne szakítson félbe, maga nagyon jó és kedves volt
                  hozzám... Nagy ajándék ez olyan férfi számára, akihez sem jó, sem kedves még nem
                  volt nő...</p>
               <p>- György... - tiltakozott az asszony elkínzottan, és a férfi kezét forró arcához
                  szorította. - György... kérem, nem haragudjon rám.</p>
               <p>Nem haragudott. Istenem, gondolta szánakozva, egy nő, egy gazdátlan teremtés! A
                  világ olyan nagy hodály, a magános ember olyan összevissza ténfereg benne... Ő is
                  milyen egyedül bukdácsol itt, hogy szeretne már kikötni valahová, egy meleg
                  zugban, ahol nem érezné az üres világ nyomasztó méreteit. Eszébe jutott a
                  gyermekkora, amikor a kert végében, vagy a kamra sarkában sátrat épített magának,
                  és a sátor homályos mélyébe húzódva, boldog biztonságban hallgatta a távoli élet
                  morajlását, a külvilág zaját. Nem volt-e ez vajon atavisztikus emlékezés, ösztönös
                  keresése annak a bizonyos hajléknak, amelyben méhmagzat életét élte?</p>
               <p>Elbúcsúzott Izabellától. Az asszony némán, megtörten kísérte ki a kapuig. A
                  kapuban az újságíró a szájához emelte a nő kezét, és ismeretségük óta először,
                  gyöngéden megcsókolta. Más ajándékra nem futotta.</p>
               <p>Az asszonynak szívébe nyilallt a kézcsók.</p>
               <p>- György... György... - suttogta megszédülve, rekedt izgalommal -, miért csókolta
                  meg a kezemet?... Nem érdemlem meg...</p>
               <p>- Mit tudja azt maga, Izabella...</p>
               <p>És elköszönt tőle, viszontlátásra. De a viszontlátást már nem gondolta komolyan.
                  Még azon a héten beosztották egy menetszázadba. Indulás előtt valaki kötekedő
                  hangon kérdezte tőle:</p>
               <p>- Füstre tette az elveit, mélyen tisztelt világmegváltó?</p>
               <p>Mit feleljen erre? A szemébe mosolygott a kérdezőnek.</p>
               <p>- Bevonták uram, a működési engedélyünket.</p>
               <p>De a kérdés pengéje mélyet vágott a kedélyébe. Megy, hömpölyög ő is az esztelen
                  megsemmisülésbe. Mire volt hát jó az eddigi élete, az eddigi készülődése? Mert
                  hiszen valami megváltásféle motoszkált az agyában, valami művészi hitvallás. Szép
                  gondolatai voltak a létről, az elmúlásról. Nem? Itt-ott elhullatott belőlük
                  valamit. Apostoloskodott egy kicsit. Aztán most becsukta a száját, lehúzta az
                  apostoli bolt rolóját?</p>
               <p>- Mi az álláspontja, György, ezt az utazást illetően? - kérdezte tőle a fogalmazó
                  a pályaudvaron, ahová a kora hajnali órákban kinyargalt, hogy harctérre távozó
                  barátjával még néhány irodalmi és társadalmi problémát megvitasson.</p>
               <p>Az újságíró mosolyogva fogta meg a nadrágja két szélét és széthúzta. Élcesen
                  festett rogyadozó, bő nadrágban.</p>
               <p>- Ilyen nadrágban nincs az embernek álláspontja. Képzelje el, milyen tréfásan fest
                  az az álláspont, amelyet ilyen nadrágban képvisel az ember.</p>
               <p>A fogalmazó kíváncsian nézett a nadrágra.</p>
               <p>- Atyuskám... hiszen ezt túlságosan bőre szabták... Mondja csak... nem szoktak
                  mértéket venni róla, mielőtt elkészítik?</p>
               <p>A vagonok előtt sétálgattak, messze volt még az indulás ideje. A legénység egy
                  gőzölgő kondér elé vonult, ahol a csajkát megtöltötték feketekávéval. György a
                  maga csajkáját átnyújtotta a fogalmazónak, aki egy vasúti kocsi mögé vonulva mohón
                  nyelte a párolgó, kellemesen édesített folyadékot. Nagyon ízlett neki, a korai
                  felkelés miatt még nem volt ideje reggelizni.</p>
               <p>- Pjotruska - mondta azután, megfeledkezve az orosz irodalommal való
                  hadiállapotról... mit is akartam... igen... vigyázzon az egészségére.</p>
               <p>- Megígérem.</p>
               <p>- Nem kell túlságosan sokat harcolnia... kimeríti magát... Inkább az élményekre
                  fektesse a súlyt... Nincs igazam? Naplót kell vezetni... Mindenki naplót vezet...
                  Ah, Pjotruska, mi lesz itt a háború után... Milyen irodalmi termelés... Ha
                  hazajön, magának is hozzá kell fognia... Sikere lesz... hasra fognak esni maga
                  előtt... Erre becsületszavamat adom... Hogy én csak körbe futok itt, mint egy
                  kengyelfutó... és egyre csak csörgök, mint egy buta szarka... az más lapra
                  tartozik... Belőlem már sohasem lesz gálickő... De maga, Kirij... Magának,
                  galambocskám, nem szabad dugába dőlnie... Mi a véleménye?</p>
               <p>- Semmi - felelte a másik ásítva.</p>
               <p>Pagát ott sétált csendesen mellettük. Ha megálltak, ő is megállott, és szimatolóan
                  nézett fel a gazdája arcába. Néhányszor idegesen ásított.</p>
               <p>A peronon Kléber Ilona beszélgetett a menetszázad parancsnokával, egy szelídképű,
                  szőke főhadnaggyal. Az újságíró szórakozottan simogatta a kutyája bársonyos fejét,
                  és elcsöndesedve nézett a peron felé. Az első nő, az első szerelme. Mennyire
                  hasonlít a másik Ilonához!... A tekintete ugyanaz, de az orra mintha
                  határozatlanabb volna és a szája igénytelenebb... Mégis ezt szerette előbb,
                  rügyező, virágba szökkenő álmai ezt illatozták körül az ibolya korai, halk
                  illatával. És csodálatos, hogy most benne is csak a másikat látja, aki nem
                  ajándékozta meg plátói álmodozások drága derűjével, aki félvállról megalázta és
                  gúnyos mosolyával száz sebet szúrt a lelkébe...</p>
               <p>Tulajdonképpen úgy illenék, hogy Veresy Ilona már ne jusson az eszébe. A
                  történetnek másfél éve és a színésznő - semmi kétség - már a nevére sem
                  emlékszik.</p>
               <p>Hirtelen az elhagyatottság érzése fogta el. Legalább az anyja, vagy a húga volna
                  itt. Így elmenni, ilyen gazdátlanul, hozzá nem tartozva senkihez és
                  semmihez...</p>
               <p>A fogalmazó óvatosan meghúzta a zubbonyát.</p>
               <p>- Egy kérdést, igen tisztelt Pjotruska... Nincs valami... hogy is mondjam csak...
                  valami mondanivalója... arra az esetre, ha... teszem azt... elhalálozna?</p>
               <p>- Ugyan ki a fenének üzenjek? - szaladt ki a száján a kérdés. Aztán megszelídülten
                  fogta meg a fogalmazó karját. - Hálátlan fráter vagyok... Nem búcsúztam el az
                  anyámtól. Nem akartam, hogy kijöjjön... Megkértem a húgomat, hogy ő se jöjjön ki.
                  Gyalogoljon ki hozzájuk... Pagátot úgyis átadja nekik... mondjon valamit... Valami
                  megnyugtatót. Tud valami megnyugtatót mondani?</p>
               <p>- Tudok, Pjotruska...</p>
               <p>A vasúti kocsik felől trombita harsogott. Közeledett az indulás ideje. Baltazár a
                  kezét nyújtotta a fogalmazónak.</p>
               <p>- Galambocskám - hebegte Csermely fakó hangon és sápadtan -, miért siet úgy?...
                  Szerettem volna a véleményét kikérni néhány irodalmi kérdésben.</p>
               <p>Nem volt már semmi kérdeznivalója, csak tartóztatni szerette volna barátját. De
                  Baltazár eleresztette a kezét és megindult.</p>
               <p>- Hát alászolgája, Kiriljovics Pjotr... Maga nagyon bátor embernek látszik...
                  Egészen bizonyos, hogy győzni fog... Le fogja tiporni őket... Ide
                  hallgasson...</p>
               <p>Az állomás épülete felől a Páter Izidor gömbölyű alakja közeledett feléjük. Tarka
                  zsebkendőjével lihegve törölgette arcáról a verítéket.</p>
               <p>Szemrehányóan, őszinte megbántottsággal állott meg az újságíró előtt.</p>
               <p>- Ó, hogy siettem... Ilyen szívtelen ember... Senkitől sem búcsúzik el, azt sem
                  mondja, hogy befellegzett.</p>
               <p>Baltazár barátságos képpel fogadta a jószívű szemrehányásokat. A páter rezignált
                  mosollyal nézte. Azért jött, hogy istenhozzádot mondjon rakoncátlan és
                  javíthatatlan fiatal barátjának, akihez a rokonszenv gyöngéd szálai fűzik... A
                  beosztás körül nyilván valami félreértés történt. Neki is, az öreg Majthényinek is
                  megígérték, hogy egyelőre nem fogják kiküldeni.</p>
               <p>- Az öreg Majthényinek? Mi ütött belé? - tudakolta György meglepődve.</p>
               <p>Igen, az öreg is közbenjárt. Valami történhetett, hogy egyszerre úgy a szívére
                  vette a György sorsát. Talán a fia beszélhetett valamit...</p>
               <p>Baltazár tűnődve hallgatta. Aztán megrázta fejét. Köszöni, de nem akart élni az
                  alkalommal. Másvalakit vittek volna ki helyette, akinek talán családja, gyermekei
                  vannak...</p>
               <p>A páternek is Mária-érem volt a kezében. Szerette volna átadni Baltazárnak, de nem
                  tudta, hogyan fogjon hozzá. Sokáig forgatta és szorongatta, amíg kicsúszott a
                  kezéből és a földre esett. Baltazár lehajolt érte, aztán megértően, csendesen
                  rámosolygott a papra, és az amulettet a zsebébe csúsztatta.</p>
               <p>A fogalmazó egy hordó tetejéről nézte végig a vonat indulását. Mikor a kerekek
                  mozgásba jöttek, a körülállók nagy derültségére, hangosan elkiáltotta magát:</p>
               <p>Hoháháhú, Kiriljovics Pjotr...</p>
               <p>Valaki meglódította alatta a hordót, a hoháháhú a torkán akadt, és ő
                  lebukfencezett a magasból. Nagyon megütötte magát, alig bírt feltápászkodni.
                  Megfogta a Pagát nyakörvét, és sántítva vánszorgott be a városba.</p>
            </div>
            <div type="chapter">
               <head>V</head>
               <p>A lába sokkal súlyosabban megsérült, mint ahogy az első percben hitte. Hetek múlva
                  is fájdalmasan vonszolta maga után. Nem tudott már száguldani, nem libegett utána
                  az elnyűhetetlen bolhaszín felöltő gallérja. Nagy, viharos sebességekhez volt
                  szokva, ez a lassú bicegés nagyon elszomorította. Meg-megállott a főtéren és
                  tekintetét elgondolkozva járatta a zöldmohás cseréptetőkön. Györgytől semmi
                  értesítés nem érkezett. Alig volt már ismerőse a városban, akivel kicserélhette
                  volna gondolatait az irodalom szépségéről és a társadalom elmaradottságáról és
                  gonoszságáról. Nem tréfálták meg, és nem akadt senki, aki barátságos szót vetett
                  volna feléje. Egyedül kellett gondolkoznia, önmagával kellett az egyre szaporodó
                  kérdéseket megvitatnia. Egyszer megállott egy plakát előtt, amely a fehérsütés
                  kérdését szabályozta és megtiltotta a pékeknek, hogy kiflit és zsemlyét süssenek.
                  Micsoda? Szárájevóban meglőttek tavaly két embert, és ezért nem szabad kiflit
                  sütni? Ezt az intézkedést nagy butaságnak tartotta. Szóba is ereszkedett a
                  körülállókkal, hogy velük a kérdést megvitassa. Hol van itt a szerves kapcsolat?
                  A logikának milyen tekervényes útja köti össze ezt a két távolálló dolgot:
                  Szárájevó és a kifli?... Nem igaz?... Nem értették meg. A címtáblafestő, egy
                  fölényes, türelmetlen ember bosszúsan sercintett feléje:</p>
               <p>- Ugyan, hagyjon már békét ezzel a hülyeséggel...</p>
               <p>...Nyár elején meghalt az apja. Szegény, szélütött telekkönyvi tisztviselő volt,
                  évekig nyomta a lapos szalmazsákot, aztán leragadtak a szemei és nem csámcsogott
                  többet. Csermely alig érzett valami meghatottságot. Nem volt közöttük semmi
                  kapcsolat, idegenül élt a nyöszörgő, elroncsolt ember mellett. Reggel volt, az
                  anyja felkeltette.</p>
               <p>- Kelj fel János (Jánosnak hívták) - szólott száraz szomorúsággal -, eredj be a
                  temetésrendezőhöz, mert meghalt az apád...</p>
               <p>Csermely leszállt a díványról, és a halott ágyához lépett. Nem volt szemüveg az
                  orrán, rövidlátóan, pislogva hajolt a száraz, élettelen arc fölé, és belenézett a
                  halott üveges szemeibe. Nem látott még halottat, nem ismerte még a halál fagyos
                  grimaszát.</p>
               <p>- Hű - gondolta, most árvaságra jutottam...</p>
               <p>Felöltözködött és bement a városba, a temetésrendezőhöz. A temetésrendező csúnya,
                  csepegőszemű örmény, fanyar humorral nézett rá.</p>
               <p>- Ó, tisztelt uram, hogy gondolhat ilyesmit? Szegény megboldogult apja, ha élne,
                  bizonyára tiltakoznék az ellen, hogy hitelbe temessék el.</p>
               <p>Tájékozatlanul nézett a koporsókereskedőre... Igen... tehát nem lehet hitelbe...
                  Megjegyzem - tette hozzá gondolatban -, mindjárt sejtettem, hogy a kérdés nem
                  olyan egyszerű. De nem lehetne esetleg ledolgozni? A kereskedő hahotázva emelte ki
                  szájából hosszú szivarját. Ledolgozni? Tréfás dolgokat szavalni a megboldogultak
                  hátramaradottjainak? Hehehe. Nehem. Nehem, igen tisztelt uram. Elég áldozatot
                  követelt tőle az a körülmény, hogy künn a barakkokban, amelyek kórházul
                  szolgáltak, bizonyos külpolitikai meggondolatlanságok, hogy ne mondjuk, baklövések
                  folyományaképpen olyan halálesetek fordultak elő, amelyeknél neki kellett a
                  hullákat önköltségi áron alul elkaparni.</p>
               <p>Persze, persze. Hogyan is tudná ő ledolgozni? Semmi hasznos munkához nem ért...
                  Sejtelme sem volt arról, hogyan kell ezt a dolgot rendbehozni. Lassan kullogott
                  végig a főtéren. Majd csak lesz valami, gondolta bizakodva...</p>
               <p>Az egyik üzlet kirakata előtt nagy csoportosulást látott. A kirakatban, a fűszeres
                  zacskók között eltévedt egér futkosott. Riadtan keresett valami lyukat, vagy
                  kijáratot.</p>
               <p>- Ó, a kis ronda, de megijedt - szólalt meg a fogalmazó háta mögött egy erőteljes,
                  kacagó női hang.</p>
               <p>Feltűnően díszletezett, termetes hölgy volt, jókora szája pipacsvörösen rikított,
                  szemei alatt barna mélyedések látszottak. Csermely felélénkülve, szimatolva emelte
                  a magasba az orrát. Sűrű, nagyszerű parfümillat csapta meg. A színek, a szagok, a
                  hölgy széles arccsontjai, erős nyaka, a bő dekoráció megragadták parlag
                  érdeklődését és felpezsdítették a vágyait. Egyszerre lüktetni kezdett, mint egy
                  feszülésig felhúzott ébresztőóra. Az idegen nő barátságosan nézett vissza rá. Úgy
                  mosolygott, olyan jóízűen és háziasan, ahogy előbb az egérre mosolygott.</p>
               <p>Tény, hogy az apja meghalt. Ezt nem lehet elvitatni. Nos, de tovább is van. A
                  fejlődés nem ismer megállást. Az öreg ágak korhadni kezdenek, aztán letörnek. A
                  többi ág pedig virul tovább. Halottak fölött robog tova az élet diadalszekere.
                  Satöbbi. Ezek a természet alapszabályai. Alapszabályba ütköző dolgot művelne, ha
                  mint férfi, mint költői lélek most bemutatkoznék az előtte virágzó nőnek? Olyan
                  nagy, olyan méltóságteljes és dekoratív, mint egy virága teljében pompázó
                  lótusz.</p>
               <p>- Csermely, kitessékelt városi fogalmazó - mutatkozott be mély meghajlással. És
                  mikor meggyőződött róla, hogy az idegen hölgynek semmi kifogása a váratlan
                  ismeretség ellen, sőt azt némi tetszéssel is fogadja, rögtön a tárgyra tért, és
                  biztosította a nőt rendíthetetlen hódolatáról.</p>
               <p>- Halálosan szeretem az élő tájakat és a festett szájakat - mondta szívre tett
                  kézzel, az égre nézve.</p>
               <p>Jó mondás volt, a nő szétnyitotta ajkait és hangos nevetésbe kezdett. Tetszett
                  neki a bevezetés, és nem titkolta, hogy örömest egyezik bele abba, hogy a
                  fogalmazó őt az erdő körül futó fasorba kalauzolja és hódolatát bemutassa.
                  Elmondta, hogy látogatóba jött, de akit meg akart látogatni, már elment, nem
                  találta itt. A vőlegénye volt, kivitték a harctérre, mint egy menetzászlóalj
                  parancsnokát.</p>
               <p>A fasorban a fogalmazó mámoros szédülést érzett. Párizs megért egy misét, ez a nő
                  megér egy Ady-költeményt. Felborzolta a haját, megigazította a szemüvegét és
                  szavalni kezdett. Piano fogott hozzá, aztán zúgva folytatta, hogy a végén
                  szárnyaszegetten újra lebocsássa a hangját, mint egy bánatosan elhaló harangszó.
                  Bár a versek kissé stílszerűtlenek voltak ebben a környezetben, és hallgatója sem
                  igen értette meg őket, mégis a lelkét orgonázta bele ezekbe a versekbe. Az arcát
                  szinte ellepte a veríték és a megindulás.</p>
               <p>- Jaj, de érdekes alak maga - kacagott az elegáns nő, negédesen lépegetve a
                  szokatlan fiatalember mellett, aki hirtelen fordulattal most a saját olthatatlan
                  szerelméről kezdett beszélni.</p>
               <p>- Lázár vagyok a csókok lakomáján - jelezte finom bánattal, amely mindig
                  meghatotta az intelligensebb cselédlányokat.</p>
               <p>A hölgy kitűnően szórakozott. Azt hitte, hogy kísérőjét Lázárnak hívják. Csermely
                  eloszlatta a félreértést, megmondta, hogy Csermelynek hívják, a neve ifjabb
                  Csermely János, azaz, e pillanatban már, tekintve a halottat, aki
                  megkülönböztetésül az idősebb nevet viselte, most már csak Csermely János. És bár
                  rövidlátó s kissé sebes beszédű - gyors hegyi csermely -, a lelkében szomjas
                  vágyak vad nászra trombitálnak. Ismeri őnagysága a Lohengrin nászindulóját?...
                  Ah, mennyi tűz... mennyi bíboros szépség... Tráramtatam... tráramtatam...
                  Gyönyörű.</p>
               <p>A nő határozottan jól érezte magát a szeles fiatalember társaságában.
                  Előszeretettel viseltetett a különleges férfiak iránt. Himbálózva, lassú léptekkel
                  haladt a lovagja mellett, kiálló, domború csípője néha súrolta a fogalmazó sovány
                  csípőcsontját, olyankor sejtelmesen lengette lapos bőrtáskáját és melegen
                  mosolygott. Nem tiltakozott, amikor a kezét a puha férfikéz elkapta és csuklóján
                  ügyetlen csók érte. A szomorúfűz lombja csendesen sóhajtott, a délutáni égen
                  felhők kóboroltak, a fogalmazón önfeledt láz vett erőt, és nem sok időbe telt és
                  ők ketten karonfogva, egymáshoz simulva lépegettek a sóhajtó szomorúfüzek és a
                  kóborló felhők alatt.</p>
               <p>Csermely János elcsapott városi fogalmazó életében először aznap volt boldog,
                  amikor az apja örök álomra hunyta le szemét.</p>
               <p>Amikor harmadnap, a temetés után elvált Páter Izidortól, akinek megesett rajta a
                  szíve és támogatását ígérte, ellenállhatatlan erőnek engedve, mámorosan tárta szét
                  a karjait, és mélyet szippantott a fiatal nyár balzsamos esti levegőjéből.</p>
               <p>- Kiriljovics Pjotr - nevetett magában -, mire hazajössz... tudod-e, kit találsz
                  itt reménytelen, tévelygő barátod helyett?... Egy férfit, atyuskám... egy komoly,
                  szorgalmas honpolgárt... aki izzad... dolgozik... kenyeret keres... saját
                  kenyerét, Pjotruska!... és akit otthon meleg hitvesi kebel vár.</p>
               <p>És ahogy ment, az agya már felpingálta a sötét égboltozatra a kellemes családi
                  otthon képét: ...Nos, ide üljön, Kiriljovics Pjotr... ide, ebbe a puha
                  karosszékbe... Szonjácska (a Rózsit nem lesz nehéz leszoknia)... Szonjácskám...
                  kacagó kis lótuszvirágom... (bravó!!! bravisssimo!!! - örvendezett a maga dallamos
                  stílusának)... gyújts alá sebtiben a szamovárnak... úgy, Szonjácska... és most
                  gyorsan egy csészével ennek a mi Pjotr barátunknak... sok rummal... Pjotruska sok
                  rummal szereti... Az ám... Cukrot is bele, illatos lótuszvirágom, négy darabot...
                  a mi Pjotruskánk négy darabbal szereti... Kiriljovics Pjotr... nos, mit szól ehhez
                  a boldogsághoz?... Mi?... Gondolta volna?... Vegye már szemügyre Szonjácskámat...
                  az ám, mi?... Nem holmi törékeny nádszál... Van itt bőven feleség... mi?...
                  Idepillantson... Saját feleség!... Ezt csinálja utánam, ha tudja... No,
                  Szonjácska, hát barátkozzatok egy kicsit... melegedjetek össze egy kicsit... ez a
                  Pjotruska az én drága jó barátom... úgy bizony... nagyon jó fiú, szerfelett
                  tehetséges... meglásd, Szonjácska, milyen híres ember lesz belőle... No! Még egy
                  csészével, Pjotruska... Milyen jó így hármasban... Tudja-e, hol akviráltam
                  Szonjácskát?... Képzelje... (itt egy nagyot fog nevetni) a vőlegényét jött
                  meglátogatni... Kitűnő, mi? (még egy nevetés). A vőlegényét... Tüzérszázados
                  volt... földbirtokos... Én elütöttem a kezéről... Gondolta volna?... Szonjácska...
                  no ne szégyenkezz... mutasd magad a mi Pjotruskánknak... nézze... ezeket az
                  egészségtől duzzadó gyöngéd ajkakat... egy szivart, Szonjácska a mi öreg
                  barátunknak... Kiriljovics Pjotrnak... igen... milyen szép így együtt,
                  hármasban... hogy minket az Úristen sokáig éltessen... Éhéljen...</p>
               <p>Leküzdhetetlen vágy lobbant fel benne, és futva indult a külváros felé, hogy
                  Szonjácskának, aki valami elöregedett kávéházi felírónőnél bérelt szállást,
                  beszámoljon a páterrel folytatott beszélgetésről és megmondja neki, hogy mihelyt
                  megkapta a hivatalt, amelyet a páter támogatásával meg fog pályázni, azonnal
                  megtartják az esküvőt.</p>
            </div>
            <div type="chapter">
               <head>VI</head>
               <p>Baltazár az első év süket káoszában elveszítette magát; az, ami Baltazár György
                  volt benne, elzsibbadt és tetszhalottá dermedt. Most újra érezte az énjét.
                  Gúnyolódott, tréfált, az eseményekkel szemben megőrizte tárgyilagos, higgadt
                  látását. A bajtársai szerették hallgatni. A Mediterranean Clubban, egy két méter
                  széles, három méter hosszú kártyabarlangban, amely a lövészárok jobb szárnyán
                  feküdt, az ügyvéd azt mondta neki:</p>
               <p>- Fiókám, te individualista vagy. Azt hiszed, te vagy most a legfontosabb személy?
                  Fittyfenét. Ez a sok millió ember itt, ez a legfontosabb személy most.</p>
               <p>- Igaza van a fiskálisnak - gondolta György. - Meg kell próbálnom, tudok-e a közre
                  gondolni és a magam szerénytelen énjét háttérbe szorítani e nagyszabású
                  közérdekkel szemben, amit háborúnak neveznek? Kozmikus és történelmi szempontból
                  határozottan kicsinyesség tőlem, hogy a magam lényével foglalkozom.</p>
               <p>A feljebbvalói nem szerették. Bár keményen tartotta magát a harcokban, volt benne
                  valami, ami gyanakvóvá tette őket. Talán a nyugalma, a tekintetének átható
                  mosolya, néhány odavetett szava, valami, amit nem értettek meg. A gyanújok később
                  már határozottabb alakot öltött. A tavaszi nagy előnyomulások után berendelték őt
                  is a hadbírósághoz, ahol egy közkatona fölött kellett ítélkezni. A katonát, aki a
                  polgári életben a becsületes tímáripart folytatta, szökés miatt golyó általi
                  halálra akarták ítélni.</p>
               <p>Ilyen apróságért? - kérdezte ő, amikor az ítélet meghozatalára került a sor.
                  Nagyot néztek rá. Hogyan érti azt, hogy apróság?... Bocsánat, neki ez a felfogása.
                  Az a szerény, alázatos felfogása, hogy a tímár semmi főbelőni való bűnt el nem
                  követett. Ha büntetni kell, hát adjanak neki egy kis büntetést. De agyonlőni? Mit
                  tett a tímár? Csak éppen hazament egy kicsit betakarni a gyermekeket, megújítani
                  váltóját a szövetkezeti bankban, egyet-mást beszerezni a háztartáshoz, kijavítani
                  a disznóól zsindelyét, amit a volhyniai utazás miatt tavaly nem végezhetett el.
                  Hogy megfutott? A tímár csak azt tette, hogy átvette maga fölött a
                  parancsnokságot, és a helyzet kellő mérlegelése után visszavonulást rendelt. A
                  hibát legfeljebb csak ott követte el, hogy néhány földrajzi fokkal tovább vonult a
                  kelleténél...</p>
               <p>A tímár kivégzéséből semmi sem lett (orosz golyó ölte meg később), de György
                  nagyon elrontotta a dolgát ezzel a szereplésével. Elő kellett volna lépnie, de a
                  kinevezése még mindig késett.</p>
               <p>Néhány hónap előtt otthon járt. A szabadságának felét Bécsben töltötte, otthon, az
                  anyjánál alig időzhetett két napot, táviratilag hívták vissza. Ideje sem volt
                  arra, hogy a városban látogatásokat tegyen. Csermellyel sem találkozott már. A
                  bevonulását a térparancsnokságnál is jelentenie kellett. Rothadt káposztától bűzlő
                  kaszárnyaudvaron ment végig. A posztóraktár ajtajában, füle mögött ceruzával,
                  hangos tevékenykedésben találta Csízi Olivér regényírót. Igen mérsékelt katonai
                  rangot, de igen fontosnak látszó hivatalt viselt.</p>
               <p>Mikor kifordult a főtérre, váratlanul sötét embertömeggel találta magát szemközt.
                  Javarészt asszonyok voltak, sötétrongyú, kellemetlen falka, amely visítva menekült
                  a hatósági élelmiszerbódé felől. Néhány rendőr üldözte őket, mert bezúzták a bódé
                  ajtaját és kövekkel hajították meg az elárusító alkalmazottakat. Kiszáradt
                  fagyökerekhez hasonló piszkos kezük riadtan kapálódzott a levegőben. A szegénység
                  avas, undorító páráját lehelték magukból. A tömeg mögött a rendőrök élén haladva
                  festői egyenruhában ismerős alakot pillantott meg. Ki lehet ez? A kardja, ahogy a
                  rendőrök élén visító asszonyok után nyomult, vakon lesújtott néhányszor a görnyedt
                  hátakra és kopott kendővel takart fejekre. A mellén zománcozott érmék
                  csörömpöltek. Ahogy rohanva a karját emelte, olyan heroikus volt, mint harcoló
                  hősök régi csataképeken. György egy pillanat alatt mellette termett, és acélos
                  mozdulattal ragadta meg a csuklóját.</p>
               <p>Hosszú ideig néztek egymás arcába. Zizevszky volt, a vöröskeresztes megbízottak
                  egyenruhájában. György lassan elbocsátotta a karját.</p>
               <p>- Ah, ön az, lovag? - kérdezte felderülő arccal. - Mit művelt itt ezzel a harcias
                  vasdarabbal?</p>
               <p>- Hogy merészel hozzám nyúlni? - lihegte a lovag sárgán, tajtékzó felháborodással.
                  A magasba lendítette kardját, és a György feje felé sújtott.</p>
               <p>Baltazár félrelépett. Az ökle a lovag álla alá szaladt, a másik keze pedig
                  rákapcsolódott a kard markolatára.</p>
               <p>- Nyugalom, lovag.</p>
               <p>A Zizevszky csuklója keményet roppant, a kardot engedelmesen hullatta a Baltazár
                  kezébe, aki magas ívben messze elhajította magától.</p>
               <p>- Ha netán valami észrevétele volna, Zizevszky úr... remélem, nemsokára itthon
                  leszek...</p>
               <p>Sietség nélkül, higgadt léptekkel indult el a pályaudvar felé.</p>
               <p>Künn a parancsnokságnál hamar tudomást szereztek a kalandról. György nem tagadta.
                  Valóban harcképtelenné tette a kis fenevadat. Beismeri. Vállalja érte a
                  felelősséget. A parancsnokság úgy látta, hogy a kérdés lovagias útra tartozik,
                  amit a háború után kell majd elintézniök. Nem mulasztotta azonban el az alkalmat,
                  hogy a Baltazár magatartását bizonyos rosszalló és óvó kijelentésekkel kritika
                  tárgyává tegye. Van valami a magatartásában, a modorában, a felfogásában, ami túl
                  könnyed... túl polgári... valami, ami szembehelyezkedik a hadviselés komolyságával
                  és erkölcsi követelményeivel...</p>
               <p>- Mi a bajuk ezeknek? - kérdezte magától vállat vonva. - Nem tartanak jó
                  katonának? Akkor hát minek akasztották a mellemre ezeket az érmeket?...</p>
               <p>- Hja, barátom - füttyentett a fiskális, egy zajos, folyton fecsegő ember -, te
                  nagyon lenézed ezt az iparágat. Gőgös embernek tartanak. Nem tudsz bánni az
                  arcoddal. Nem mutatsz semmi respektust. Sokat mosolyogsz... Azt kérdik: mit tud ez
                  a zászlós ezeken a komoly dolgokon mosolyogni?... Nagyon a dolgok mögé nézel, és
                  nem is titkolod, hogy a világot háború és katonák nélkül is el tudod
                  képzelni...</p>
               <p>Ősszel, a nagy hadműveletek alatt Györgyöt az ezred egy este fontos megbízatással
                  kiküldte az orosz állások felé. Tombolt már a harc jobbról is, balról is. Az
                  alezredes kurtán, hidegen közölte vele a parancsot, aztán száraz állát kemény
                  mozdulattal kapta a magasba.</p>
               <p>- Indulhat, zászlós úr.</p>
               <p>Nem nyújtotta a kezét, a hivatalos parancs nem lágyult a mondat végén bajtársias
                  búcsúvá. Délután mosolyogva ütögette az ügyvéd vállát. Neki csak annyit mond:
                  indulhat! A szokás az, hogy ilyenkor azt mondják az embernek: no, barátom, aztán
                  semmi szamárság, vigyázz a bőrödre, nehogy ott maradj! Valami ilyent... Neki
                  semmit sem mondtak. Csak: indulhat, zászlós úr!</p>
               <p>A sötétben felnyilallt egy-egy rakéta, és künn a drótakadályokon túl Baltazár a
                  rakéta sivár fényében néhányszor felemelte karját, hogy a szakaszának jelt adjon.
                  S ahogy a karját fölemelte, az olvadt égből a kabátja ujjába csurgott a víz. Két
                  napja nem aludtak. A folyó két nap előtt megáradt és elöntötte az árkokat
                  iszappal. Le sem ültek, a combjuk tövéig álltak a hideg lében. Kuszák voltak és
                  feketén fénylettek, mint a sárból kitápászkodó bivalyok. A lábaik elé a meghígult
                  agyagba sűrű szottyanással freccsentek bele a finn lövészek golyói. Baltazár alól
                  néhányszor kiszaladt a sikamlós talaj. A kezéről már csepegett a folyékony sár,
                  cipői nehezek voltak, mit egy búvár vastalpú cipői. Sok ideig szótlanul cuppogtak
                  előre.</p>
               <p>Túl a tüzérség riadt zenebonába kezdett. A fejük felett gránátok orgonáztak tova.
                  Baltazár megállott. Halkan megszólalt:</p>
               <p>- Frost...</p>
               <p>Az alak nem mozdult. Közelebb lépett hozzá: megcsonkított, előrebukó fatörzs volt,
                  olyan, mintha az elcsigázottság és a hátára nehezülő felszerelés kibírhatatlan
                  nyomása alatt orra akarna bukni.</p>
               <p>Hátrafordult. Jobbra, az elhagyott árok helyén egy akna dörgött és kátrányfényes
                  tornyot lövellt ki az árok piszkos vizéből. Az elöntött fedezék sártejfelét
                  szétloccsantotta az akna. És ahogy a megtörő fénysugárban a fellövellő vízoszlopot
                  nézte, arra gondolt, hogy egy félórával előbb még azon a helyen állott szakaszának
                  a jobbszárnya, és ott állott az ügyvéd is ferdefekvésű cvikkerével, és
                  szellemesen káromkodott.</p>
               <p>- Frost! - mondta nyomott hangon.</p>
               <p>Húsz-huszonöt ember dülöngött a háta mögött.</p>
               <p>- Frost, mozogjunk...</p>
               <p>Tíz-tizenöt ember vontatottan gázolt feléje. A többi nem mozdult. Fatörzsek
                  voltak.</p>
               <p>- Így nem lehet, Frost - szólalt meg Baltazár tompán. - Hol a többi?</p>
               <p>- Hallja ezt a szotyogást, zászlós úr? - kérdezte az altiszt elcsigázva. -
                  Néhányan bizonyára bekapták... A többi magától lepihent a sárba.</p>
               <p>Baltazár megfordult. Vakon, tétován, de azért sietve cuppogott visszafelé. Valami
                  puhára lépett. Egy emberi has volt. Lehajolt, feltépte az embert a gallérjánál
                  fogva.</p>
               <p>- Ne ábrándozzunk, barátom. Ráérünk arra, ha megdöglöttünk.</p>
               <p>Kettőt-hármat még felzavart a puha, álombaringató iszapból. Aztán összeszámlálta
                  őket. A sebesülteket visszaküldte egy emberrel, a többinek kurtán, tompa hangon
                  egy kis beszédfélét rögtönzött. De a beszéd mégis nagyon határozott volt.</p>
               <p>- Figyelem. Frost gondoskodni fog róla, hogy akinek még egyszer kedve támad
                  lefeküdni, az csak a másvilágon ébredjen fel. Sebesülés tilos. Öncsonkítás
                  marhaság volna. Csak úgy megemlítem... Azt hiszitek, én nem kötnék különbékét
                  Oroszországgal? Ajajaj... De ma nem lehet... Ma meg kell csinálni ezt a dolgot...
                  Na, mindjárt virradni kezd, gyerünk...</p>
               <p>Intett és elindította a társaságot. Meg kellett fogniok egymás kabátja szárát,
                  mint gyermekek az anyjuk kötényét...</p>
               <p>Balra tartottak. Baltazár ismerte a terepet, sokszor kémlelte át a
                  megfigyelőhelyről távcsövével. Intett az embereinek, hogy ereszkedjenek
                  négykézlábra. Ő is leereszkedett. A kesztyűjét eldobta, undorodott tőle;
                  teleszívódott valami bűzös, rothadt folyadékkal. Most csupasz kezével gázolt az
                  iszapos talajon, rothadt répákon. Frommer-pisztolya, amely kemény bőrtokban lógott
                  le szolgálati övéről, barázdát húzott a földön. Sokáig haladtak így. A kilobbanó
                  ágyútűz után az ág palaszürke maradt. Sietni kellett. Nemsokára felrepül a
                  kékszínű rakéta, a hadosztály támadásba megy át, s nekik akkorra a tölcsérben kell
                  lenniök. György nem érezte, áll-e mozdulatlanul, négykézlábra ereszkedve,
                  beleveszve a megolvadt földbe, vagy cammog ő is a többi néma, elkínzott kuvasz
                  között, és lógatja ő is ólommal töltött fölösleges koponyáját, föl, le, föl, le, a
                  mozgások fáradt ütemére.</p>
               <p>A gránáttölcsérhez érve, felállította a gépfegyvereket, szótlanul, egy-két
                  mozdulattal kiadta az utasításait, aztán leült az egyik gépfegyver elé. Az orosz
                  állások felé már világosodott az ég, sziluettek sejtelmei úsztak, alakultak,
                  gomolyogtak és foszlottak rajta semmivé. Az ágyútűz egyre fokozódott, szakadatlan
                  dörej remegtette a földet. György mereven nézett előre. Fogsorait erősen egymásra
                  préselte, nehogy erőt vegyen rajta az ólmos álmosság... A modern kritika sokat
                  fecseg - szaladt át agyán egy gondolat. Öntudta parányi mosollyal pillantott az
                  ismeretlen származású, rejtélyesen előbukkanó mondatocska után. Az agya már
                  ellenőrzés nélkül dolgozik, közel a rövidzárlat, amely homályba borítja az
                  öntudatát. Mögötte és mellette nehéz álomba süllyedve szuszognak az emberek.
                  Borzalmas volna, ha ő is elaludna, a parancsnokuk. Halkan szólította Frostot.</p>
               <p>- Beszéljen, Frost. Vicceket mondjon... amit tud, Frost... mindegy...</p>
               <p>És Frost engedelmesen beszélni kezdett. A régi életről, a városról, a fatelepről,
                  a színházról... Emlékszik Baltazár arra a levélre, amit akkor diktált neki?... Nem
                  küldte el... Istenem, egy fakukac! Nagyon reménytelen eset volt... És aztán azt
                  beszélték, hogy a színésznő a Zizevszky szeretője.</p>
               <p>- Maga Veresy Ilonát szerette? - kérdezte Baltazár.</p>
               <p>Frost lehajtotta a fejét. Veresy Ilonát... Aztán eltompulva nézett maga elé... Ó,
                  csak ne kéne itt a fűbe harapni... Milyen szép volna különben az élet... De ennek
                  már alighanem vége... Csak azt ígérje meg neki Baltazár, hogy nem hagyják itt
                  sebesülten, magukkal viszik, magukkal viszik, ha nem tudna már saját lábúlag
                  visszamenni.</p>
               <p>- Megígérem - mondta György gépiesen. Ahogy maga elé nézett, hirtelen hófehér,
                  habos kéz sugárzott fel a szemei előtt. Finom női kéz volt, a csuklója körül
                  puhaomlású csipkével, amelyen áttetszett az enyhén árnyékolt csuklócsont. Meleg
                  vágy ömlött végig rajta, hogy az ajkához szorítsa... Hol látta ezt a meleg,
                  gyönyörű kezet?</p>
               <p>- Úristen - mondta Frost -, ha még egyszer hazakerülnék ebből a
                  piszokországból!... Koplalnék, disznóólban aludnék, csak egyszer ülhetnék a
                  deszkaraktár udvarán és csavarhatnék egy cigarettát...</p>
               <p>Az ágyúdörejbe most élesen kotyogtak bele a gépfegyverek. A cserjék között erős
                  orosz őrjárat óvakodott előre. György megnézte őket a látcsővel.</p>
               <p>- Mondja, Frost - szólalt meg minden izgalom nélkül -, tudja-e, mit jelent az, ha
                  ezek visszajutnak az övéikhez?</p>
               <p>- Néhány telitalálat, és vagdalthús leszünk.</p>
               <p>- Körülbelül... - A tölcsérben meghúzódó emberekre mutatott. - Ugyebár, ezeknek
                  legtöbbje családapa?</p>
               <p>Az altiszt tekintete végigsuhant a kicsi csapaton. Bólintott.</p>
               <p>- Nekem elveim vannak, Frost - mondta György fáradt iróniával. - Üljön ide a
                  helyemre, és fogja meg a gépfegyvert...</p>
               <p>Frost leült a gépfegyver elé, és a csövet a lassan előkúszó orosz járőrökre
                  irányította...</p>
               <p>Néhány óra múlva már sárga füstrózsák bimbóztak ki a fejük fölött a magasban.
                  Frost rosszallólag nézte őket.</p>
               <p>- Ezt aztán kifogtuk, azt a komissziót, zászlós úr.</p>
               <p>Gránát csapott le előttük. A fellövő sártornyok egyre közelebb jöttek. Az orosz
                  járőr egy részének mégis sikerült visszahúzódnia. A jelentéseik alapján két üteg
                  tűz alá fogta a tölcsért. György kiszáradt torokkal, égő szemmel kereste saját
                  hadosztályának kibukkanó körvonalait.</p>
               <p>A hadosztály nem támadott, és cserbenhagyta őket. Nincs célja a maradásnak,
                  gondolta bizonytalanul. Vissza fog vonulni az embereivel. Megfordult, és jelt
                  adott a tölcsérben levőknek. Oldalt, egy kis mélyedésből az altiszt hangját
                  hallotta. Csendes, fakó hang volt.</p>
               <p>- Egy kis vizet kérnék, zászlós úr.</p>
               <p>Ránézett. Frost sárga volt, zubbonyát fekete vérfolt lepte el. Mellette egy másik
                  ember feküdt mozdulatlanul.</p>
               <p>- Frost... mi lelte?</p>
               <p>A háta mögött jajgatva gurult le az egyik katonája a tölcsér fenekén meggyűlt
                  esővízbe. György a palackja után nyúlt. Reccsenést hallott. A kezébe vette a
                  palackot: vastag sugárban ömlött belőle a víz. Ha egy pillanattal hamarabb nyúl
                  utána, a golyó a kezét roncsolja össze. A szemébe valahonnan meleg húscafat
                  freccsent.</p>
               <p>- Vissza.</p>
               <p>Egy emberrel megfogta az altiszt karját.</p>
               <p>- Menjünk, Frost... Nagyon fáj?</p>
               <p>- Szomjas vagyok, zászlós úr...</p>
               <p>A vérveszteség nagyon elgyöngítette. Rettenetes szomjúság vett erőt rajta. György
                  a zsebében egy apró, piros eperalmát talált. Frost szomorú mosollyal rázta a
                  fejét... Vizet szeretne... Egy korty vizet...</p>
               <p>A másik, akivel vitte Frostot, elmaradt mellőlük. Frost kicsi, vékonytestű ember
                  volt. György óvatosan a hátára vette.</p>
               <p>- Vissza kell vinnem őt - mondta magának forró sajnálkozással -, vissza kell őt
                  vinnem a deszkaraktárba... Hadd sodorgassa tovább a cigarettáit... szorgalmas,
                  szomorú vérű kis zsidóka... őt is kizavarták ide, hogy megvédje a veszélyeztetett
                  kultúrát...</p>
               <p>Annyi volt a súlya, mint egy gyermek, de György néhányszor mégis megtántorodott.
                  Vitte a terhét bukdácsolva, megállás nélkül. A gerincében végtelen fáradtságot
                  érzett. Úgy rémlett neki, hogy a lábain egy-egy hosszú drót fut végig, amelyet
                  alul, a talpánál egyre lefelé húz valami erő és ő rogy, rogy, egyre lejjebb, egyre
                  mélyebbre, mint egy lefúvódó harmonika.Frost pedig csak lógatta súlyos
                  bakancsokban végződő gyerekes lábszárait a tisztje meggörnyedt hátáról, egyre
                  szabadabban, egyre nagyobb gyönyörűséggel. És közben valami belesóhajtott a
                  Baltazár fülébe. Mintha azt mondta volna:</p>
               <p>- Isten vele, kedves zászlós úr... Köszönöm szépen...</p>
               <p>- Ne csiklandozza a fülemet - hörögte Baltazár -, csak nem akar itt
                  leszállani...</p>
               <p>Hosszú ideig vitte még, aztán lerogyott vele egy megtépett fatörzs mellé. Az arca
                  puha mohába temetkezett. Magához térve, Frostot könnyedén megrázta. Ahogy mozgatta
                  a karját, a bicepszében tüzes szúrást érzett.</p>
               <p>- Gyerünk, Frost... Tovább... Messze van még a deszkaraktár...</p>
               <p>Messze volt. Olyan messze, hogy Frost már sohasem érhetett el oda. Békésen feküdt
                  a fa tövében, a szája sarkában kis veresség fénylett...</p>
               <p>- No, mi az, Frost?... Jöjjön hát...</p>
               <p>A Baltazár hátán, útközben még érte egy lövés, az halálos volt.</p>
               <p>György sárga arccal, elmélyült, sötét szemekkel térdelt mellette. Rémes kedve
                  támadt volna nevetni.</p>
               <p>- Hoháháhú, galambocskám - szólalt meg hosszú idő után valami rekedt, idegen
                  hangon, és piszkos, sáros arcán könnyek gurultak végig -, mi a véleménye erről a
                  háborúról?... Frost úr... hát magának mi a véleménye? He? He?... Kiriljovics
                  Pjotr... én mondom magának... az egész csak egy nagy... nagy
                  tehénpalacsinta...</p>
               <p>A felsőkarjából most patakzani kezdett a vér. Lehúzta a zubbonyát, bekötözte a
                  sebét, aztán lehajtotta fejét a földre és fölnézett a szürke, felhős égre. Eszébe
                  jutott, hogy fel sem bontotta az anyja levelét. Akkor cipelték el sátorlapban a
                  tanár nehéz hulláját, amikor a levelet átvette. Ő a tanár után nyúlt, hogy kilógó
                  karját, amely az árok sarában húzódott utána, melléfektesse a sátorlapba.
                  Elcsúszott, végighasalt a földön, és abban a pillanatban egy robaj szétrúgta az
                  árkot. Mikor feltápászkodott, a levél már nem volt a kezében...</p>
               <p>- Úristen, hogy szeretnék neki valami örömet okozni - kezdett magával félálomban
                  társalogni -, a szegény kicsi asszonynak... Hol voltam? Mit csináltam eddig, hogy
                  soha... sohasem okoztam neki semmi örömet?... Senki sem szeretett, Frost -
                  suttogta a halott elcsendesült arcába nézve -, csak ő... Nem, nem rajongtak
                  értem... Akár itt is maradhatnék... Egy lábnyomnyi emlékem nem maradt azon a
                  hosszú úton, amelyen idáig jöttem. Nem voltam boldog és nem voltam boldogtalan.
                  Körülöttem nem fújt a passzát, és nem fújt az antipasszát... Eredmény: nulla!
                  Pardon, mégsem... Néhányan belém törülték a lábukat... Néhánynak megszereztem azt
                  az örömet, hogy megalázhattak... Mégis, semmi értelme sem volna, ha hazudnék...
                  Nem, bizonyisten, senkire sem haragszom... Gyönge, szomorú emberek vagyunk
                  mindnyájan... Zizevszky... Moravetz... Csízi... az alezredes... Veresy Ilonára sem
                  haragszom... nem volna értelme: maholnap ők is belátják... mit is csak?... igen...
                  ők is belátják... Egyszer majd valamennyien visszatérünk a deszkaraktárba, ülni
                  fogunk szelíden az illatos fenyőgerendákon... cigarettát fogunk sodorni egymás
                  dohánytárcájából, és szeretni fogjuk egymást...</p>
               <p>Eszébe jutott, hogy valami szép zsoltárt kéne most énekelni, vagy a betlehemi
                  dalt: Mennyből az angyal lejött hozzátok, pásztorok... A szájharmonikája ott kell
                  hogy legyen a zubbony felső zsebében, azzal kísérhetné a dalt... Keresgélni
                  kezdett a zsebében, a nadrágja zsebében, és ahogy üres szemekkel a semmibe meredt,
                  lassankint eltisztult előtte a köd, és a tekintete közeli drótsövényen akadt
                  fenn. Összeráncolta a szemöldökét, gondolkodni próbált. Persze, drótsövény. Most
                  itt van Volhyniában. Alig száz lépésnyire az ezrede lövészárkától... Igen, itt
                  jobbra van az a téglarom, amely profilban annyira hasonlított az egyiptomi
                  szfinxekhez. Jobbról kell lennie a század vonalának. Onnan indult el tegnap este
                  az embereivel, ahol az újságpapírt lengeti a szél valami elszáradt
                  ökörfarkkórón... De hová lettek az emberei?</p>
               <p>Fölállott, és elindult az árok irányában. Este, ha majd beáll a csend és nyugalom
                  a két tűzvonal között, kiküldi a járőröket Frostért. Frostot tisztességesen el
                  kell temetni, katonazenével, Beethovennel, a koporsójára rá kell tűzni a vitézségi
                  érmeit, és jóminőségű koporsót adni neki, mert ő ért hozzá, deszkaraktárban
                  praktizált...</p>
               <p>Az árkokat üresen találta. Körülnézet. Sehol egy emberi lényt nem látott. A
                  hadosztály, ahelyett, hogy támadott, volna, kora hajnalban visszavonult. És talán
                  ugyanabban az órában ugyanazon hadászati eszmétől indíttatva, az orosz
                  parancsnokság is visszarendelte egy hátrábbi vonalba a maga csapatait.</p>
               <p>Bukdácsolva, lassan jutott előre. Sokáig ment gondolkodás nélkül, gépiesen, míg
                  egy elhamvadt falu nyomaira bukkant. A leégett házak helyét csak sötét, kiégett
                  foltok jelölték a kiégett udvaron. Egy magános téglaépület előtt hosszú sorban,
                  szabályos rendben hullák feküdtek. Megállott a ház nyitott ajtajában. Benn a
                  szobában a falakon képek lógtak. Egy tehén, majd egy kövér disznó portréja. Aztán
                  a szorzótábla. Szemben Európa térképe. A tekintete leszállott a térképnek arra a
                  pontjára, ahol Volhynia mocsarait sejtette. Itt van ezen a folton. Ő, Baltazár
                  György, kibicsaklott jogszigorló, a Kárpáti Figyelő című ártatlan lapocska
                  elcsapott szerkesztője, huszonhét éves, református vallású, nőtlen, egy apróka
                  anyának a fia, testvérbátyja egy leánynak, manzárdvendég a lét zajos hoteljében,
                  sebesült katona és sebesült költő... Mit keres itt? Veszélyben volt a civilizáció?
                  Ki az a szemfényvesztő, aki azt meri állítani, hogy volt civilizáció?... Ki
                  látta?... Ki hallotta a hangját?... Ki találkozott vele?... Hol lebzsel?... Amíg
                  az iskolából hazakergetik a nebulókat, hogy helyettük kilyukasztott, lenyúzott,
                  kettéhasított, belekirobbant és szemekifolyt munkás polgárok hulláit ültessék be a
                  tantermekbe, addig nyomorultabb csalás, amit országos csepűrágók csak ki tudnak
                  eszelni...</p>
               <p>Benn a tantermekben két rétegben, alul sorban egymás mellé rakva, felül már
                  egymásra dobálva, mintegy harminc halott feküdt. A tarkókra csurgott megszáradt
                  agyvelők, a legyektől ellepett nyitott belek és a rothadó sebek bűzétől, a
                  kimerültségtől, vérveszteségtől és felindultságtól György elvesztette az
                  eszméletét. Sokáig feküdt mozdulatlanul az oszladozó hullák között. Mikor
                  kinyitotta szemét, az ablaknyíláson beáramló szellő a szomszédságban fekvő orosz
                  muzsiknak meglengette szőke hajfürtjeit. Elfeketült, görcsös kezében bádogkulacsot
                  szorongatott. György tikkasztó szomjúságot érzett. Kihúzta a kulacsot az orosz
                  dermedt ujjai közül, és mohó kortyokban nyelte az iszapízű, langyos vizet.</p>
               <p>Fölállt és átlépett az egyik halotton. A halottnak nem volt homloka, sem
                  koponyája, mint egy eltört porcelánbabának, csak sárgabarnára pörkölt alsó arca
                  látszott, a homlokcsontnak egy hegybefutó, ékalakú darabjával. Nyitott szájából
                  aranyfogak csillogtak ki. György megállt, és lenézett rá.</p>
               <p>- A fiskális!...</p>
               <p>Friss hulla volt, az éjszaka szállíthatták ide. Tegnap vagy tegnapelőtt volt? Nem
                  tudja már... Az idő összefolyt... Mégis, mintha tegnap lett volna... tréfálkoztak
                  a Mediterranean Clubban. Kártya után voltak, és az ügyvéd tréfásan kérdezte: Te,
                  Baltazár... hiszed-e te, hogy ennek a háborúnak a perköltségeit az antant fogja
                  megfizetni?</p>
               <p>Az elpusztított falu végén szekeret talált. Süket paraszt volt a szekér gazdája.
                  Pénzt adott neki, és elindult a szekérrel a visszavonuló hadosztály nyomában. A
                  csepergő esőben elnyomta az álom.</p>
               <p>Hangos ostorpattogásra, zűrzavaros kiáltozásra ébredt. A szekér katonai járművek,
                  málhásállatok, tüzérségi lőszerkocsik tömkelegébe került. Az öreg paraszt
                  kétségbeesett erőlködéssel próbálta kikormányozni törékeny járművét a fejvesztett,
                  ordító zűrzavarból. A kísérletre revolverdördülés volt a válasz. Baltazár, akit a
                  golyó majdnem halántékon talált, megfordult. A veszteglő lőszerkocsik felől
                  füstölgő pisztollyal ordítozó tüzéraltiszt ordított feléje. A pisztolyt most
                  egyenesen Baltazárra fogta.</p>
               <p>- Disznó - pattogott parancsolóan. - Nem hallottad? Állítasd oldalra a
                  szekeret.</p>
               <p>Ó igen, ő volt az, hajdani osztálytársa, Kelemen György takarékpénztári
                  tisztviselő. És milyen bőszülten hadonászik azzal a füstölgő fegyverrel...
                  Fölnézett rá, és valami homályos látomás kezdett bontakozni az emlékei zugából...
                  Ahogy ott feküdt a hullákkal benépesített tanteremben, néhány pillanatra mintha
                  visszanyerte volna az öntudatát... kinyílt kissé a szeme, és az ajtóban egy alakot
                  látott, amint lehajolva egy orosz tiszt halottnak tetsző teste fölé, sietve
                  leoldja a válláról az orosz rangjelzést... A kapitány megvonaglik, és könyörögve
                  sóhajt: szánitér... szánitér... És Kelemen György diadalmi trófeáját hirtelen
                  elrejtve, ijedten menekül a haldoklótól...</p>
               <p>Kezével eltakarította szakállából a beléragadt szalmaszálakat, és felnézett újra
                  hajdani barátjára, aki ráirányozott revolverrel most odafaroltatta ágaskodó lovát
                  a szekér mellé.</p>
               <p>- Nem hallottad?</p>
               <p>Baltazár felemelkedett. Kelemen most látta meg a rangjelzését. Bocsánatkérően,
                  hebegve engedte le a fegyverét. György fáradtan mosolygott.</p>
               <p>- Mintha már találkoztunk volna, Kelemen György!</p>
               <p>- Te vagy az, Baltazár? - örvendezett felélénkülve, kushadt nyájassággal a másik,
                  és a kezét nyújtotta hajdani osztálytársa felé.</p>
               <p>György nem mozdította bekötött karját.</p>
               <p>- Ne fáraszd magad, Gyuri - intett csendesen. - Nem élhetek a ritka alkalommal...
                  Majd máskor... Az én kezem sáros, meg is sérült egy kicsit... A te kezed sem
                  egészen tiszta, Gyuri... Nagyon bepiszkoltad ma abban az iskolában... No, üdvözlöm
                  az otthonvalókat...</p>
               <p>Intett a kocsisnak, hogy térjen le az útról, és visszaereszkedett a puha szénára.
                  A kötése meglazult, és a sebéből lassan csurogni kezdett a vér a zubbony piszkos
                  posztójára...</p>
            </div>
            <div type="chapter">
               <head>VII</head>
               <p>A kastély előcsarnokában, amely most kórházul szolgált, koponyákat fúrtak, lábakat
                  fűrészeltek, kezeket metéltek le, olykor rá sem értek narkotizálni a
                  sebesülteket, akiket most hosszú szekérsorok öntöttek ki a tetőtlen, kormos
                  kastély előtt elterülő piacra. A betegszobákban néha távoli ágyúk lágy dörgése
                  gurult be. György lázban pihegett a véres, piszkos ágyon. Esténként, a gyenge
                  lámpavilágnál hosszú, vékony rovarok bukkantak elő a mennyezet felkunkorodott
                  tapétája mögül, levetették magukat az ágyakba, és hosszú, cérnaszálvékony
                  csápjukkal tanakodva eveztek végig a kitakart, meztelen testeken... György merev,
                  mozdulatlan szemmel nézte őket. Az előcsarnokban néhány sebesült üvöltött.
                  György berbécsbégetést és lónyerítést hallott. Végtelen prérin lovagolt, ahol
                  berbécsek legeltek és a nap forrón vérzett.</p>
               <p>- Ez a Pampas - suttogta magának, és felágaskodott a nyeregben, hogy beláthatatlan
                  síkon körülhordozza tekintetét. És akkor a magas fűből kinyargalt Kelemen György,
                  és pisztolyának csövét a homlokára szegezte.</p>
               <p>- A növénytani óra előtt a szivacsot az orromra nyomtad. Igaz-e ez, Baltazár
                  zászlós?</p>
               <p>- Igaz - felelte ő barátságosan.</p>
               <p>A pisztoly dörrent, és ő érezte, amikor a golyó átrepült az agyán és kinyilallt
                  újra a szabadba. Igen, a golyó átsuhant az agytekervényein, a fehér állományon és
                  a szürke állományon, nem botlott meg az agyfodrokban, de elgázolt néhány útjába
                  eső gondolatot... A prérin zavarosan bégettek a nyájak és fájdalmasan nyihorásztak
                  a lovak... Kinyitotta a szemét, és mikor újra lecsukta, ott volt megint a
                  tanteremben és a pedellust nézte, aki a csengőt rázta. A fiúk leültek a padokba és
                  visszaigazították fejükre levált koponyacsontjukat. Az egyik gumiarabikummal
                  ragasztotta előbb össze az egyes darabokat.</p>
               <p>- Baltazár lapszerkesztő - mondta a matematikatanár -, maga már rég nem felelt,
                  jöjjön a táblához... Na... adva van egy szám... érti? Egy szám... - és fölírta a
                  táblára a számot: Frost - ebből a számból... ebből a Frostból gyököt kell
                  vonni...</p>
               <p>Frost ott feküdt a katedrán, az osztálykönyv fölött, ő odament, hogy a gyökvonást
                  végrehajtsa rajta... A gyökjel hegyes acélvégét óvatosan benyomta a halott hasába,
                  és kihúzta belőle a golyót...</p>
               <p>A láza hamar elmúlt, a dobhártyáját kellemes süketség fátyolozta. Valamelyik nap
                  megkérdezte a szomszédjától, hogy milyen városban vannak. Csodálkozva hallotta,
                  hogy Lengyelországban van még, alig húsz kilométernyire a tűzvonaltól. Pedig úgy
                  rémlett neki, hogy Miskolcon, vagy Váradon van, közel az otthonához...</p>
               <p>Lágy pasztellszínekben bontakozott ki az otthona. A két magas jegenyefa, hátul az
                  udvaron a napraforgók... az anyja, a húga... az öreg cseléd... furcsa, hogy erre
                  az öreg cselédre sohasem gondolt... Aztán Pagát... És a város... A Közép utcában
                  az aszfaltot javítják, meleg kátrányillat rezeg a rozsdás üst felett. A kávéházban
                  egyhangúan csattognak a dominókövek, a lócsiszárok hátrarakott kezekkel
                  álldogálnak a sarkon és teleköpködik a járdát, a kesztyűkészítő ablakában
                  kanárimadár énekel... Csermely... ugyan mit csinálhat szegény? Boldog,
                  elégedetett?... Majthényiről azt hallotta, hogy a Dolomitok között harcolt, magas
                  kitüntetést kapott, egy sziklaomlásnál súlyos zúzódásokat szenvedett. Most otthon
                  van, talán le kell majd vágni a lábát... A Kárpáti Figyelő megint feltámadt, és
                  újra Csízi Olivér szerkeszti, akit általános testi gyengeség miatt végleg
                  szabadságoltak...</p>
               <p>Az ágya mellett egy széken párolgott a teája. A csészét a szájához emelte, és
                  szelíd, sima kortyokban nyelte a jóízű folyadékot. Az otthon emlékének jószagú
                  melege összeolvadt a tea jóleső illatával. A lelke fölvidámodott a kanáritól, a
                  jegenyéktől, a fűszeres teától. Most szabad elvágtatnia egy kicsit a képzelet
                  világába, szatírája ez a mord cerberus, amely máskor szívtelenül gubbaszt a
                  kijáratnál és vicsorgó mosollyal ijeszti vissza fantáziáját a szép, álmodozó
                  sétáktól - most nem ólálkodik a kapuban, ki lehet bátran lépni a tarka virágok
                  közé, bepillantani a színésznő ablakán, és elbeszélgetni vele a platánnal és a
                  holdfénnyel dekorált parkban, egy padon ülve, szavakat mondani, amiket az életben
                  soha nem mondott senkinek...</p>
               <p>Tudja, akkor... amikor a karjaimba vettem... ha nem kényszerít rá, Ilona, hogy
                  letegyem... hát elvittem volna... borzasztó, milyen nagyon elvittem volna.</p>
               <p>- Szeret?</p>
               <p>- Szeretem.</p>
               <p>- Biztos?</p>
               <p>- Biztos.</p>
               <p>- Mondd el, hogy történt... Beszéld el, György...</p>
               <p>- Sokszor jöttél, Ilona, a legváratlanabb pillanatokban jöttél mindig, és hideg
                  ujjaiddal csak megkopogtattad a lelkem ajtaját: kopp, kopp, itt Veresy Ilona... Én
                  azt kérdeztem: Mi járatban van erre, ahol a madár sem jár... Egy Baltazár nevű
                  mosolygó embert keresek, hangzott a válaszod... Miért? Kísérteni jöttem hozzá.
                  Apróhirdetésben olvastam, hogy benne egy különbejáratú, bútorozatlan lélek
                  magányos nőnek kiadó. Megnézhetem?... Sajnálom, művésznő. Csapongó, megbízhatatlan
                  lakó lenne. Kimaradozik, éjfél után jön haza, magával hozza a lovagot és felveri
                  az éjszakáim csendjét... A lovag nem igaz. A lovag hazugság. Nem voltam a
                  szeretője, György nézz a szemembe és felelj: el tudod hinni, hogy én a szeretője
                  voltam ennek a gonosz, undorító embernek? Nem tudom, Ilona, nem tudom... Szeretsz,
                  György?... Szeretlek... Szenvedtél értem?... Szenvedtem érted...</p>
               <p>Így dongott bizonytalan fantáziával Ilona körül. Nem mert leszállani rája és
                  lerészegedni a csókjaitól, csak szőtte a végtelen párbeszédeket megható
                  banalitással. Még ezekben a maga számára kieszelt jelenetekben is olyan
                  megfontoltan bújt ki a burkából, mint egy öreg, óvatos csiga.</p>
               <p>- Nem kell gyámoltalannak lenni, Pjotruska! Kurtítani a párbeszédeket és
                  hozzálátni a cselekményhez. Az a nő most egészen a tied. A szádat rányomhatod a
                  nyakára. Megcsókolhatod a száját. Magadhoz szoríthatod, ahogy jólesik. Ő vissza
                  fog csókolni. Hozzád fog simulni. Megfogja a kezed és kicsi melléhez fogja
                  szorítani. De nem kell hajszálhasogatni, Pjotruska, nem kell olyan óvatosnak
                  lenni. Legalább most nem, elméletben.</p>
               <p>Nem sokáig tartott ez így, megérkezett újra a szatírája, ez a morgó, nehézkes
                  cerberus és elugatta őt Ilona mellől. A lelke mélyén sajnálkozva szakadt el
                  ezektől az ábrándoktól, hogy visszatérjen a valóságba. Ez a valóság a régi
                  recepthez híven komisz és könyörtelen volt, nem engedte be sorompóin a sok drága,
                  színes kavicsot, amit kórházi lázálmában üveghegyek csúcsán, fellegország rétjein
                  andalgó lelke magával hozott. A sebe gyorsan gyógyult, a kórház parancsnoki
                  irodájában már jelezték, hogy néhány nap múlva kiengedik. Felkötött karral
                  kisétált néhányszor a városba - katonáktól, szekerektől hemzsegő piszkos fészek
                  volt - egy főhadnagy társaságában. A főhadnagy hideg, parancsokhoz és
                  engedelmességhez szokott becsületes automata volt, jó katona, szenvedélyes
                  ellensége minden önálló gondolatnak. Az ideáljait, amiket a katonai akadémia adott
                  neki útravalóul, légmentesen elzárva tartotta; a háború szent dolog volt a
                  szemében, amit becsület kérdése végigverekedni. György egyszer azzal a
                  kijelentéssel döbbentette meg, hogy a háborút a történelem szerint rablási
                  ösztönök idézik elő, s ez alól ezt a háborút sem lehet kivételnek tekinteni. Rég
                  nem szagoltunk vért. Rég nem becstelenítettük meg egymás szüzeit, és rég nem
                  fosztottuk ki egymás hombárjait.</p>
               <p>- Figyelmeztetlek - jegyezte meg a főhadnagy a lelke mélyéig felháborodva -, hogy
                  ilyent nem mondhat hazafias érzületű ember. Ezt a háborút ránk
                  kényszerítették.</p>
               <p>A fejük felett ellenséges repülőgép keringett. A város utcáin riadalom
                  keletkezett. A katonai járművek megmozdultak, zűrzavar támadt, fegyverek ropogtak,
                  fejvesztett parancsok lármája töltötte meg az utcákat. Lassankint aztán minden
                  elcsendesedett. A repülőgép néhány bombát hajított le egy kertbe, aztán anélkül,
                  hogy komolyabb kárt okozott volna, megfordult és sietve távozott.</p>
               <p>György, aki a főhadnagy felhevült megjegyzését válasz nélkül hagyta, most újra
                  megszólalt.</p>
               <p>- Képzeld el, mit fog ez a gép ötven év múlva produkálni. Ez itten gyönge kis
                  teljesítmény volt. De ötven év múlva - az lesz még a szép háború.</p>
               <p>- Tévedsz. Ez volt az utolsó. Ha győzünk, lehetetlenné teszünk a jövőben minden
                  háborút.</p>
               <p>- S ha ők győznek?</p>
               <p>- Nem fognak győzni.</p>
               <p>- Tegyük fel.</p>
               <p>- Nincs jogom feltételezni - felelte a főhadnagy őszinte méltatlankodással. -
                  Megaláznám vele a hősi halottainkat.</p>
               <p>- Makacs katona vagy. És nem is vagy ideális katona; lebecsülöd az ellenséget...
                  Ha elveszítjük a háborút, össze fognak zúzni és meg fognak alázni.
                  Belenyugszol?</p>
               <p>- Soha!</p>
               <p>- Akkor fel kell tételeznünk, hogy ők sem nyugodnának bele abba, hogy legyőzöttek
                  legyenek. Húsz-harminc év múlva tehát újra kezdhetjük... Te akkor már tábornok
                  leszel, és egész hadosztályokat fogsz vezényelni...</p>
               <p>- Egyszóval - foglalta össze a vita tanulságait a főhadnagy - te ellensége vagy
                  ennek a háborúnak. Defetista vagy. Tudod, hogy ezért hadbíróság jár?</p>
               <p>- Tudom - bólintott Baltazár. - És változtat ez valamit a dolgon?</p>
               <p>Ettől a naptól kezdve a főhadnagy, ha csak lehetett, elkerülte Györgyöt. A
                  köszöntését is alig fogadta.</p>
               <p>Egy délután két levelet talált az ágyán. Az egyiket a húga írta. A háborúról szól
                  ez is, amely ott dúl a tűzvonal mögötti messze falvakban és elnéptelenedett
                  városkákban, egy-egy lisztesbolt előtt, vagy a községházán ácsorgó asszonyok
                  lelkében. Hetek telnek el, és a posta semmi hírt nem hoz Györgyről, egy sornyi
                  írást sem, pedig György bizonyára nem felejtkezett meg róluk. Az anyjuk beteg
                  szegény. A múlt héten bevitték a városba a főorvoshoz. A főorvos sok fekvést
                  ajánlott, de nem is igen vizsgálta a beteget, egyre csak György felől
                  kérdezősködött. Olyan furcsák voltak ezek a kérdések! Mihez kezd majd György, ha
                  vége lesz a háborúnak? Ott fogja-e folytatni, ahol elhagyta? A semmittevésen, az
                  emberek bosszantásán és kifigurázásán, csínyeken és sok más hasonlón? Háború után
                  dolgos, tisztességes emberekre lesz szüksége a társadalomnak, a heréket és
                  kerékkötőket irgalmatlanul ki fogja vetni magából. Az anyjuk csak hallgatta,
                  beteg és szomorú volt... Szomorú volt, mert a főorvos valami olyant is mondott,
                  hogy a hírek szerint György a harctéren sem becsüli meg magát... Istenem, hát
                  szabad ilyent mondani? Ilyen gonoszságot, hogy György semmirekellő volna!...
                  Hiszen olyan vitézül, olyan bátran harcol! A katonák mondják, akik hazajönnek a
                  faluba. Olyan szeretettel, olyan szépen beszélnek Györgyről... És ami a kicsi
                  boltocskát illeti, bizony már csak hálni jár belé a portéka. Minden kifogyott,
                  újat már alig lehet beszerezni. Jó, hogy megjön pontosan a György fizetése, mert
                  ebből pótolhatnak valamit a megcsappant jövedelemhez... Az anyja tiszteli, azt
                  kérdi, hogy ugye nem igaz, amit a főorvos mondott? Beteg szegény, az utóbbi
                  hónapokban nagyon fogyásnak indult, a súlya alig van negyvenhárom kiló...</p>
               <p>Elhanyagolta, kétségtelenül nagyon elhanyagolta az anyját. Örökké készült arra,
                  hogy jó legyen hozzá, abban az értelemben, ahogy az anyák titkon sóvárogják:
                  beszéddel, sok otthonüléssel, érzelmeinek őszinte feltárásával, vigaszt várva, jó
                  étvággyal. Ehelyett csak azt tette, hogy amikor nagy ritkán hazatévedt, szófukaron
                  behúzódott a viaszosvászonnal bevont dívány szögletébe és sajnálkozva kapta el
                  tekintetét, amikor anyja zavart készülődéssel, kérdezni és szívét kitárni akarón
                  ide-oda tipegett a homályos szobácskában. Sajgás, türelmetlenség, önvád és
                  tűrhetetlen részvét zaklatta, felpattant és menekülve hagyta el a házat. Mire a
                  húga az üzletből bekukkanthatott, hogy megnézze és néhány percig elbeszélgessen
                  vele, már híre-hamva sem volt... Ha az anyja most meghalna, kietlen, üres szívvel,
                  kielégítetlen gyermeki szomjúsággal vágyódna arra, hogy újra életben lássa,
                  minden visszariadt, elhallgatott kérdésére megfeleljen, és kiöntse elé lelkének
                  színültig telt zavaros medencéjét...</p>
               <p>A főorvos? Nem számít. A főorvosok nem számítanak. Ha ő főorvos lett volna, nem
                  mondott volna annyi ostobaságot egy fiában bizakodó szegény, beteg asszonynak, aki
                  nehéz szíve dacára alig nyom negyvenhárom kilót.</p>
               <p>A Csermely levelének megbomlott, egymásra torlódó sorain, furcsa írásjelein
                  gyakorlott szemmel vágta magát keresztül. A szavai szinte fennhangon pufogtak a
                  nagy feszültségtől, a mondatok végei, mint valami dugattyúk, szinte zajjal lőtték
                  ki a fogalmazó elméjének nyugtalan gőzét. György otthonosan mozgott ebben a
                  zűrzavarban. Zizevszkyvel kezdte: a lovag levetette már a hadvezéri egyenruhát.
                  Tavaly meghalt a felesége, most a szobalánnyal él boldog háztartásban. Moravetz?
                  Olvassa el Pjotruska az ide mellékelt sorokat. Néhányan meghaltak, nem emlékszik
                  rá, kicsodák. Néhányan életben maradtak. Ő maga a páter közbenjárására most
                  történelmi küldetést teljesít a burgonyaközpontnál. A beváltott krumplijegyeket
                  irattározza.</p>
               <p>“Pjotrska!!! Értsítsn pstfrdltával: győzünk-e, vagy sem? És mikr fejezik már be?
                  Én nem érek rá hbrúvl fglalkzni, mert + vagyok nősülve. Van sjtlme? Segédfglma?
                  Hgy micsoda frenézis 1 ilyen nősülés? Hoháháhú. Persze az állam6alom is bedugta az
                  orrát.</p>
               <p>Állam6alom: Csrmly Jns, óhajtja ön az itt jelenlévő Bajusz Róza hajadont (képzlje:
                  Szonjcskm nyársplgári elnevezése!!! Jó, nemde?) flsgül vni?</p>
               <p>Én Csrmly Jns: Én? Mlyen tisztlt állam6almi közeg! Minő tréfás kérdsek ezek.
                  Hiszen azért tettem itt tiszteletemet! Közeg úr! Vagy tlán azt hiszi, ezt a
                  bajuszpedrő illatot jtem ide szagulni?</p>
               <p>Pjtrska, ilyen bölények kezelik nálunk az állam6almat... De tovább... mit is...
                  ahá - - figyeljen! Életem nászéjek - násznapok végtelenje. Wagneri akkordok - -
                  pokoli orgonazúgás - - - Szonjcskám utolérhetetln művésze a halálos csóknak - -
                  Gyönyörbánya - - 50 évi dús készlet garantlva. - - Utána mindig: szavalás - - És
                  nézze Moravetzet, e dzsingetájnak nevezett vadszamarat. Idemelléklm! - - Pjtrska!
                  Sokat beszélünk magrl. Jöjjön már. Mikr vetnek már véget ennek a hábrnak? Aprp - -
                  hallotta? Lázadás vlt itt. Eredmény: megvertek... A krumplijegyek kapcsán...
                  Akkor volt, mikr mga a lovagot lekapta a lábárl...”</p>
               <p>A levélhez összehajtott újságlapot mellékelt. György felnyitotta. A három hasábnyi
                  cikk felett nagy betűkel ez a cím állott: Irodalmunk háborús költészete. Írta:
                  Moravetz Béla főgimn. tanár. Elolvasta a cikket, aztán megérintette a szomszéd
                  ágyban szundikáló bajtársát.</p>
               <p>- Ugye, ön is irodalmat tanított?... Megengedi, hogy felolvassam egyik
                  kollégájának a cikkét?</p>
               <p>Leült a tanár ágya mellé és olvasni kezdett. A tágas szoba megtelt a hangja
                  zengésével, és a sápadt arcok felfigyelve fordultak feléje.</p>
               <p>Moravetz előbb a harci líra néhány gyöngyszemét idézte a múltból, aztán a jelen
                  háború költészetét méltatta, hogy némi zökkenővel azokra az áldásos hatásokra
                  térjen át, amelyek a harci szellem fellángolásával érték az irodalmat. A háború
                  levegője az, vélte Moravetz, amely a nemzet lelkében szunnyadó erényeket
                  kiváltotta. A háború olvasztókemencéje nélkül sötét üregükben szundikálnának,
                  mint a föld méhében rejlő drágakövek.</p>
               <p>- De eljött ez a harc - olvasta György -, életnek és halálnak eposzi küzdelme,
                  amely a lelkünket borító dús salak alól ím kiolvasztotta legszebb, legragyogóbb
                  tulajdonainkat...</p>
               <p>- Hangosabban - szólott valaki a sarokból.</p>
               <p>- A tespedés, a henye kérődzés évei után - folytatta György - bekövetkezett a
                  dicső újjászületés, amely létünket sohasem álmodott magas polcra emelte,
                  költészetünket eddig nem tapasztalt kincsekkel gazdagította, kiterjesztvén áldásos
                  hatását majdan késő utódainkra is...</p>
               <p>- Ki ez a vén szamár? - kérdezte a tanár megvető mosollyal.</p>
               <p>- Hálásak lehetünk a Gondviselésnek - olvasta György emelkedő hangon -, hogy
                  elhozta számunkra ezt a megváltó harcot, s mi, kiktől a kegyetlen sors megtagadta
                  a dicsőséget, hogy a csatatér fújtató paripái tapossák el harci vágytól izzó
                  testünket...</p>
               <p>- Ó, a piszok - nyöszörögte egy fiatal hadapród.</p>
               <p>- ...mi, akik az elárvult otthon falai között végezzük csupán hazafias
                  kötelességünket - szomorkodott a Moravetz cikke -, élesztve, mint a Vesta-szüzek,
                  fiaink lelkesedését, büszke kézzel fonjuk az elismerés koszorúját hős katonáink
                  fejére... akik duzzadó harci vággyal... a hősi halál iránt olthatatlan
                  szomjúsággal vetik rá magukat bérenclelkű elleneinkre...</p>
               <p>- A címét adja ide... a címét ennek az őrült kakadúnak...</p>
               <p>- ...hogy nekik a haladás, a kultúra nevében - trombitálta Moravetz teli tüdővel -
                  a kegyelemdöfést megadják és őket a népek nagy családjából örökre kitöröljék...
                  Fel, hősök, előre, vezéreink, a végső győzelemre...</p>
               <p>- Kész - mondta Baltazár, letévén az újságot.</p>
               <p>- Ó... - sóhajtott az egyik hitetlenkedve -, hát lehetséges ez?</p>
               <p>Sárga, elkínzott arcuk az újságlapra meredt. Csendben voltak, csak a szemük lázas
                  tüze villogott. A fiatal hadapród hörögve emelkedett fel a párnáján, ólmos
                  vigyorral nézett végig a társain, és fájdalmasan lihegte:</p>
               <p>- Duzzadó harci vággyal... ez az, testvérek... duzzadó... harci... vággyal...</p>
               <p>A feje visszahullott a párnájára, és vérző tüdejéből halálosan tört elő a
                  röhögés...</p>
               <p>György lement a kórház kertjébe. Leült a kiszáradt szökőkút kávájára és elővette a
                  harmonikáját. Kezdetleges szájharmonika volt, tavasszal vette... azaz...
                  ejnye...</p>
               <p>Ki sem fizettem az árát - jutott az eszébe...</p>
               <p>Valami lengyel népdalt próbálgatott rajta. Mosolyogva gondolt vissza arra a
                  tavaszi délutánra, amikor erre a lengyel dalra megtanították.</p>
               <p>Négyen-öten voltak, a tűzvonal körül szélcsendes idők jártak, egy napra kimenőt
                  kaptak egy közeli városkába. Ahogy akkor minden ok nélkül nevetgélve végigmentek a
                  szegényes, tisztátlan utcákon, mindenki tudta, hova tartanak. A bő táplálkozás, a
                  semmittevés, kevés mozgás sűrűvé tette vérüket. Napbarnított, szakállas arcukon
                  gyerekes őszinteséggel ült a vágy. Falánkok voltak, mint az éhes szarkafiókák. Az
                  ablakokból, az üzletek küszöbéről kuncogva, de pártfogó mosollyal néztek utánuk a
                  nők. Talán tetszett nekik, hogy ennyi férfi szilaj falkába verődve most szeretni
                  megy, ölelkezni fog, és karjai közt roppanni fog a sikongó női test minden
                  bordája. A járda szélén megállott néhány férfi és szinte helyeslő bólintással
                  nézte őket. Az egyik két-három diszkrét mozdulattal útba is igazította a
                  társaságot.</p>
               <p>György vidáman lépegetett közöttük. Alapjában véve szégyellte ezt a marsolást,
                  kicsit utálta az egész dolgot, de mennie kellett, mert a fiskális keményen fogta a
                  könyökét. A menet vezére egy durva szőke hadnagy volt, pattanásig feszült darabos
                  ember, a polgári életben gazdatiszt, akinek vaskos malacságok süstörögtek ki a
                  száján. Mögötte bandukolt a fóka, egy lógóhasú, fókabajuszú ember, aki szuszogva,
                  boldog röhögéssel szedte lábait. A György sarkában csetlett-botlott a tanító, egy
                  csámpás pater familias, akinek apró lelkiismeretfurdalások zavarták a
                  jókedvét.</p>
               <p>- Előre, taknyosok - vezényelt a gazdatiszt, s egy tekervényes malacságot bókolt
                  oda a bámészkodó hölgyeknek.</p>
               <p>György egy ponyván tarka játékszereket látott. Megállott és lemutatott a
                  szájharmonikára. Mi az ára?... Az ügyvéd gyanútlanul engedte el a könyökét, és
                  továbbhaladt a többivel. Mikor már jókora távolság volt közöttük, György
                  visszahullatta a harmonikát a ponyvára, és menni készült. Azt nézte, hogy merre
                  szökhetne el a társaságtól.</p>
               <p>- Vegye meg - szólalt meg a nő a közelében. György eddig még figyelemre sem
                  méltatta. Most ránézett.</p>
               <p>- Miért vegyem meg, aranyom? Hiszen nem tudok játszani.</p>
               <p>A nő fejéről lassan a hátára csúsztatta sötét kendőjét, amely fejét és felsőtestét
                  eltakarta.</p>
               <p>- Ó, az nem akadály...</p>
               <p>Fiatal, csinos lány állott előtte. A szája szinte gyermekesen kicsi volt és üde
                  feslésű. A harmonika után nyúlt, a szájához emelte, végighúzta az ajkai előtt, és
                  hosszú szempillái mögül Györgyre nevetett.</p>
               <p>- Ha akarja - mondta németül -, megtanítom.</p>
               <p>Az ujjai vékonyak, hosszúak voltak, könnyedén és várakozóan pihentek a harmonikán.
                  Belelehelt a hangszerbe. Egy bécsi keringő érzéki hangjai zenéltek ki belőle.</p>
               <p>- Mást, ha szabad kérnem - indítványozta nevetve György.</p>
               <p>- A Prinz Eugent?</p>
               <p>- Aber...</p>
               <p>- Szereti a szerelmes dalokat?</p>
               <p>Nevetve nézett szempillái mögül Györgyre, és valami lengyel dalocskát kezdett
                  játszani.</p>
               <p>- El vagyok ragadtatva, Fräulein! Nem tanítana meg erre engem is?</p>
               <p>- Miért ne? - mondta a lány... Hirtelen megfordult, valamit intett az ott ácsorgó
                  öregasszonynak, aztán vidáman indult meg Baltazárral. Fecsegve, nevetgélve mentek
                  végig egy téren, és sűrű parkba jutottak. Terhes jázminszag csapta meg őket. A fák
                  között tó vize csillogott. Csónakba szálltak, ringtak a hínártól sűrű vízen, a
                  lány elővette a szájharmonikát, és játszani kezdett. Primitív népballada lehetett,
                  néha lágyan ringott a feje, és csintalan nevetéssel nézett Györgyre. Korhadt híd
                  alatt úsztak tova. György a harmonika után nyúlt.</p>
               <p>- Wie heissen Sie?</p>
               <p>- Ich habe keinen Namen - rázta a fejét a lány élénk jókedvvel.</p>
               <p>A csónak keskeny csatornába futott, és két jázminbokor között zátonyra ért.</p>
               <p>György magához vonta a lányt. Sokáig nézte szótlanul, mosolygó tűnődéssel. (Nem
                  volt gondtalan pillangó lélek, amely sietve dőzsöl és tovaszáll. Két fiatal test -
                  gondolta -, két mámoros bogár, akiket egy futó csókra összesodort a kozmosz
                  szellője, s akiket holnap újra a Csendes-óceán választ majd el egymástól...)
                  Száját rászorította a felhevült ajkakra. A lány fátyolos mosollyal viszonozta a
                  tekintetét, és vágyakozva csukta le a szemét...</p>
               <p>Mikor kiszálltak a csónakból, György sajnálkozva fogta meg a kezét. -
                  Megcsaltalak, kedves - gondolta részvéttel -, megcsaltalak... Amíg az arcocskádat
                  néztem, egy másik nő jutott az eszembe... Olyan szép, mint te, és Veresy Ilonának
                  hívják...</p>
               <p>A lány sokáig szorongatta szótlanul a György fehér, finomfogású kezét. Az idő
                  későre járt, el kellett válniok.</p>
               <p>- Auf Nimmerwiedersehen, mein Liebster - mondta a lány. A viszontnemlátásra,
                  kedvesem. Az arcát felemelte, a szája megremegett, s olyan mozdulatot tett, mintha
                  búcsúzóul még egyszer oda akarná kínálni az ajkait, aztán mégis mást gondolt,
                  megrázta a fejét, és szomorúan nevetve elfutott...</p>
               <p>A harmonikáról megfeledkeztek, az Györgynél maradt.</p>
               <p>...A vízmedence szélén ülve most szórakozottan keresgélte az emlékezetében a
                  lengyel népdal foszlányait. A parancsnoki irodából egy altiszt közeledett feléje.
                  Valami írást tartott a kezében. A menetlevelem - gondolta György.</p>
               <p>- Az a parancs, zászlós úr, hogy a könnyebb sebesülteket a szomszéd hadosztályhoz
                  kell utalni. A kórház pakol, ma este ki kell üríteni a várost.</p>
               <p>...A front megmozdult. Valahol léket kapott, és sok száz kilométernyi vonalon
                  fáradt morajlással, sötéten húzódott vissza a határ felé. György szétmarcangolt
                  mezőkön, feltúrt dombokon, járművektől ellepett és széttaposott utakon, kezében
                  bottal és térképpel, egyik parancsnokságtól a másikig vándorolt és az ezrede felől
                  tudakozódott. Itt lesz valahol Volhyniában, igazították útba, keresse. Halott
                  községeken, romokban heverő házcsoportok között haladt át. A legkócosabb
                  pagonynak, a legsoványabb mezőnek, a leggirhesebb dombnak otthon szebb, lélekkel
                  telibb volt a képe, mint ez a föld itt, ahol csírájába döglött, siváran vergődött
                  a természet. Az elfeketült szalmatetők alól bamba állati arcok meredtek rá. Amikor
                  egyszer konzerváló palackjának lecsavarta a bádogkupakját, hogy szomját
                  csillapítsa, ijedt vonítással menekültek előle.</p>
               <p>Napokig poroszkált keresztül-kasul a vidéken, amíg megtalálta az ezredét.
                  Bevonultatták a kórházból anélkül, hogy hazaengedték volna néhány napra. És most
                  hosszú, céltalan vándorlás kezdődött. Eltolták őket Lengyelországba, onnan tovább,
                  ismeretlen, névtelen vidékeken keresztül, ismeretlen céllal vonatra rakták őket,
                  és napokig dideregtek a nyirkos, piszkos vagonokban. Néhányszor tűzvonalba
                  kerültek, harcoltak, megritkultak, valahol pótlást kaptak, és ez ideig-óráig újra
                  megduzzasztotta elcsigázott, apatikusan lefogyott soraikat. Hosszas kóválygás után
                  végre megállapodtak valahol. A tűzvonal megint megszilárdult, és őket tartalékba
                  küldték, hogy két ország sarát és tetveit eltávolítsák érzéketlenné csigázott
                  testükről.</p>
               <p>György a pihenő alatt tintát és papírt szerzett, és írni kezdett. Hetekig nem
                  háborgatták, friss lendülettel, mohó alkotókedvvel dolgozott. Valami nyugodt
                  biztosság vitte a tollát; a tapasztalt gazda okosságával és higgadtságával
                  szüretelte le agyának és lelkének érett, gazdag termését. Aztán abba kellett
                  hagynia a munkát.</p>
               <p>Egy éjszaka sebesen marhavagonokba gyömöszölték a hadosztályát. Valahol nagy
                  robajjal beszakadt a védőgát, sietve odaöntötték őket, mint élettelen
                  homokzsákokat. A nagy homokszállítmány azonban későn érkezett: a felszakadt résen
                  már gördült és dübörgött befelé az áradat. A Baltazár zászlóalja még le sem
                  szállott mindkét lábával a vonatról, szemhéján még ólmosan csüngött az éjszakai út
                  nehéz álma s már gördítette őket visszafelé a visszavonulók áradata. A riadt és
                  érthetetlen parancsok kavargásában idejük sem volt tájékozódni, elnyelte őket a
                  fejetlenség, a váratlan visszavonulások végzetes zűrzavara. Baltazár
                  elkeseredetten és ordítva kért valami józan parancsot, valami érthető, tájékoztató
                  útmutatást, de elszakították zászlóaljától, s a sürgető kérdésekre csak
                  értelmetlen, vad rikácsolás volt a válasz. Igyekezett összetartani embereit, hogy
                  a bomlott gomolygásból valami szilárd pont felé vezethesse őket, ahonnan jobban
                  áttekinthetik tennivalójukat. S ahogy kiáltozva, lázas odaadással, rekedten és egy
                  kotló féltésével terelte, vitte embereit az idegen pánikból a földrajz, vagy az
                  értelem valamilyen megnyugtató partja felé, egyik altisztje az oldalához kapott,
                  és csendesen felbukott. Baltazár körülnézett. Oldalt, egy szénakazal mellett
                  idegen tisztet látott, aki lovassági karabélyával hidegen, mintha csak menekülő
                  patkányokra vadászna, célbavette az embereit és higgadtan beléjük lőtt. Az altiszt
                  után egy szőke, fiatal diák kapott az oldalához. Baltazár otthagyta embereit. A
                  szénaboglya ott volt a közelben; néhány pillanat múlva már a tiszt előtt állott,
                  aki makacs nyugalommal emelte újra vállához a fegyvert. Baltazár látta, hogy
                  céloz, újra célbavett valakit az emberei közül.</p>
               <p>- Százados úr - hallotta a maga hangját acélhidegen és fenyegetően, de alázattal,
                  ahogyan a szolgálati szabályok előírják. - Ezek az emberek semmit sem
                  vétettek...</p>
               <p>Idegen nyelvű rikácsolást hallott. Nem értette. Aztán németül ezt a két szót:
                  gyáva csürhe. És utána egy másik szót, amely izzón és megvetően emelkedett ki a
                  szitkok tisztátlan lavinájából... Magyar... A karabélyos tiszt a fajtájáról
                  beszélt, amely íme otthagyta a harcteret parancs ellenére, és fut, dezertál...</p>
               <p>- Ön téved, kapitány úr - emeli fel ő is hangját megbántva, tehetetlen
                  keserűséggel. - És kérem, hogy hagyja ezt... Ne lövöldözze az embereimet!</p>
               <p>- Maulheld - hallja újra a kapitány üvöltését. - Szájhős. Vezényelje a tűzvonalba
                  a disznócsordáját...</p>
               <p>- A tűzvonalba? - kérdezi ő, s talán mosolyog, ahogy a kifakadt, keserű epe tud
                  mosolyogni. - Hol a tűzvonal?</p>
               <p>A kapitány nem felel a kérdésre. Fölemeli a karabélyát, és megint célbavesz
                  valakit. Baltazár látja, hogy valaki az övéi közül. Szeme elsötétedik, kinyújtja a
                  karját, hidegen, de vad erővel megfogja a kapitány karabélyának forró csövét, és a
                  magasba emeli. A forró acélcső égeti a markát, fülét kemény szavak horzsolják,
                  közöttük megint néhány idegen szó, amiket nem ért meg. A tiszt elereszti a
                  karabélyt és a revolveréhez nyúl. Ő nem fél. A karabély, amellyel az embereit
                  vadászta ez a fenevad, most az ő kezében van. Nincs vele semmi szándéka. Csak
                  éppen elébe állott. Nem engedte meg, hogy a szakaszát gyáván menekülő
                  patkánycsordának nézzék és lepuffantsák. És áll szótlanul, felindulás nélkül a
                  megdöbbent, sötéten villogó tiszt előtt, nem fél, nem bán semmit, nem törődik a
                  következményekkel. A kapitány kinyújtja hosszú mutatóujját, jól ápolt körmével
                  megérinti a György egyik ezüst érmét, amely hervadt szalagon csüng a mellén, egyet
                  fricskáz rajta, és az arcán kárörvendő mosoly sötétlik.</p>
               <p>- Úgy... Hát így vagyunk... Idáig vetemednek...</p>
               <p>Baltazár hallgat, nem érdekli a felé irányzott revolver, nem hallja többé a
                  kapitány megvadult üvöltését. Csak nézi a szemét. Ezek a főorvos szemei. A
                  Zizevszky szemei. Az emberiség gyarlóbb felének szemei: a könyörtelen szemek. A
                  kapitány szeméből mintha egy higgadtan célzó vadászfegyver csöve meredne rá. És
                  jól ápolt mutatóujja újra a melléhez közeledik, de most a nagyobbik ezüst érmet
                  fricskázza meg, azt, amelyet akkor adtak neki, amikor elfogott szakaszával kivágta
                  magát az ellenséges futóárokból.</p>
               <p>- Maulheld - magyarázta a kapitány a fricska jelentőségét. - Szájhős. Szájhősnek
                  nem jár kitüntetés.</p>
               <p>Neki a szeme sem rebben. Halvány mosoly úszik az arcán. Kezével odanyúl a saját
                  melléhez, lassan marokra fogja az érmeket, mintha óvni akarná őket a kapitány jó
                  ápolt körmétől. Egy láthatatlan szorítással leválasztja mind a hármat a blúzáról,
                  és egyszerű, közömbös mozdulattal a parancsnoka felé nyújtja.</p>
               <p>- Tessék, kapitány úr...</p>
               <p>Másnap, amikor a hadosztályhoz kísérik, nyugodtan mondja megzavarodott
                  kísérőjének:</p>
               <p>- Sose aggódj miattam. Csalánba nem üt a mennykő... Aztán ha becsuknak, legalább
                  folytathatom a munkámat.</p>
               <p>- Tulajdonképpen mit akarsz? - kérdezte tőle később a tiszttársa részvéttel és
                  szemrehányóan.</p>
               <p>- Hogy mit akarok? Mit akarnék? - Derűsen legyintett. - Ne ijedj meg tőlem. Nem
                  vagyok lázadó, sem forradalmár. Nem szeretem a hazugságot. Az élet egy lélegzet.
                  Időben kifejezve: hatvan év. Ha már eljöttünk ide a földre, hadd vegyünk legalább
                  egyszer lélegzetet... Van már százhúszezer éve, hogy lemásztunk a fáról, mégis
                  elfelejtettünk lekopni, szőrösek és otrombák vagyunk. Pedig az út nyitva áll
                  előttünk, barátom... Odanézz... Az a szentjánosbogár ott a sötétben... Látod, mit
                  csinál? Világít, maga világít magának... Saját villanytelep... Mi feltaláltuk a
                  villanyt, de a céljaink, a vágyaink a korlátoltság, az önzés a durva ostobaság
                  sötétjében tévelyegnek... A világosság, amit feltaláltunk, csak hazug
                  kirakatainkban csillog... bennünk még teljes az éjszaka...</p>
               <p>Elhallgatott. Pihenő csapatok szundítottak az út szélén. Este volt. Valahol tücsök
                  röcsögött a fűben. György könnyű léptekkel, könnyű szívvel lépegetett a kísérője
                  mellett. Aztán újra megszólalt.</p>
               <p>- És mégis azt hiszem, nincs messze a hajnal... De kár, hogy mi már nem fogjuk
                  megérni...</p>
            </div>
            <div type="chapter">
               <head>VIII</head>
               <p>Tavasszal hosszabb időre szabadságolták. A háború utolsó éve volt. Ahogy végigment
                  Pest színehagyott utcáin, dermedt házai között, valami megrendülés fogta el. Az
                  üzletek előtt kettős rendekbe préselt, penészes, fakó embersorokat idomított
                  egyenesre pálcájával a rendőr. A lapok kirakatában elnyűtt lelkesedéssel harsogták
                  világgá a pirosra mázolt vezérkari jelentések a foglyul ejtett franciákat és
                  zsákmányolt gépfegyvereket. Néhány járókelő szeme gépiesen megakadt egy pillanatra
                  a zajos betűkön. Gépfegyver... fogoly... a polgári életben ezek már semmit sem
                  jelentettek. A járókelők, akiknek rátévedt a tekintetük ezekre a jelentésekre,
                  közömbösen haladtak tovább.</p>
               <p>Általában: az emberek tovább haladtak. Az ország petyhüdt volt és tökéletesen unta
                  a háborús állapotot. Kurta lélegzetű nacionalizmusa nem bírta ezt a negyedik éve
                  morajló hőskölteményt, amely egyhangú és nyomasztó volt, mint az ólom.</p>
               <p>Délután elindult, hogy egyik elesett ismerősének hozzátartozóit felkeresse. A
                  Filatori gát körül talált rájuk. Úgy hitte, hogy helyénvaló, ha elmondja a halálos
                  roham történetét. A piszkos, rossz szagú szobában gyerekek zsivajogtak, egy
                  belekifolyt díványon kifejezéstelen arcú öreg ember rágcsált valami
                  felismerhetetlen dolgot. Később előkerült az asszony is, az elesett katona
                  felesége. Színtelen, szomorú sírással figyelt az elbeszélésre. Kérdeznivalója nem
                  volt, a halál drámai és szubtilis körülményei nemigen érdekelték. Inkább a
                  gyakorlati vonatkozásokkal akart tisztába jönni. A levélben a parancsnokság azt
                  írta neki, hogy az állam gondoskodni fog a hátramaradottakról. De eddig még semmi
                  sem történt. Még az óráját, holmiját sem küldték haza.</p>
               <p>- Két rendbeli gatyát vitt magával - mondta az öreg, aki apja volt az elesettnek,
                  maga elé bólintva. - Bicskája is volt, én adtam neki, amikor elment. Az óra
                  duplafedelű volt, ezüstből való...</p>
               <p>Megígérte, hogy eljár a dolgukban, néhány bankjegyet helyezett el tapintatos
                  mozdulattal az asztal szélére, aztán visszatért a városba.</p>
               <p>Rangjától és kitüntetéseitől megfosztva az elmúlt ősszel idegen csapattesthez
                  került, amely akkor indult a francia harctérre. Valami szabadságvesztésre szóló
                  büntetést is kimértek rá, de azt csak a háború után kellett kitöltenie. Egy
                  évecske, évődött néha magával, egy csendes kis évecske Olmützben vagy Komáromban,
                  kazamatában, Kiriljovics Pjotr, ha majd beköszönt a várva várt béke. Kazamatában
                  fogsz csücsülni, Pjotruska, amíg mások a békét és a szabadságot éljenzik és zenés
                  takarodóval, lampionokkal, hurrával végigörvendezik a várost...</p>
               <p>Bosszúsak voltak a haditörvényszék bírái, határozottan rossz hangulatban voltak, ő
                  meg ott állott előttük, nézegette őket, egykedvűen és elfogultság nélkül, mintha
                  csak panoptikumban ácsorogna a rémítő viaszfigurák előtt, amelyek elvesztették
                  borzongató varázsukat. Udvarias figyelemmel hallgatta a vádakat, amik
                  függelemsértésről, engedelmesség megtagadásáról és más hasonló bűnökről szólottak.
                  Az ügyész nagy szónoki felkészültséggel fejtegette az elkövetett cselekmények
                  erkölcsi súlyát és hatását. György a poros ablakközegen vastag húslegyet
                  pillantott meg, amely monoton lármával csicsonkázott végig az ablaküvegen.
                  Elfordította tekintetét az ügyész felhevült arcáról, és a vastag legyet
                  figyelte. Az elnök felszólítására aztán röviden és tárgyilagosan előadta a
                  történteket; a hozzá intézett kérdésekre előzékeny felvilágosítással szolgált, s
                  eszébe sem jutott elhallgatni valamit, különösen olyant, amiről feltételezte, hogy
                  érdekelni fogja az emelvényen összegyűlt illusztris hallgatóságot. Semmit sem
                  tagadott, csak az arcán pihenő nyugalom tanúskodott amellett, hogy azok a
                  szikkadt, bádogszerű szavak, amik az életben elő sem fordulnak, mert sehol
                  alkalmazást nem találnak, mint függelemsértés és ehhez hasonlók, amiket a
                  vádbeszédet pattogó ügyészkapitány hol marcona, hol gyászos hangsúllyal
                  ismételgetett, sehogy sem illenek rá azokra a mikroszkopikus jelentőségű
                  eseményekre, aminek ő akaratlan szereplője volt. Egy kis halotti sápadtság az
                  arcon, a pofacsontok tájékán, egy kis görnyedtség és alázat a fesztelen tartás
                  helyett és némi riadt döcögés a szavak egyenletes biztonsága és felhőtlen
                  egyszerűsége helyett bizonyára mérsékelte volna az elnöklő ezredes ingerültségét.
                  Nem volt dacos, de az ezredesnek bizonyára jólesett volna, ha György egy kicsit
                  elnézőbben bánik vele, és mint ilyenkor szokás, régi érdemek emlegetésével,
                  családfenntartói és más enyhítő dolgokkal igyekszik őt kiengesztelni. Aztán mikor
                  vége volt a tárgyalásnak, egy keményarcú, kékszemű őrnagy fagyos mozdulattal
                  intette magához. Megfogta őszülő bajusza végét és rákiáltott; rákiáltott, de a
                  hangja mégis halk maradt és barátságos.</p>
               <p>- Vegye tudomásul... megértette... vegye tudomásul, hogy bevett szokás szerint, ha
                  a békét megkötik... egyszóval érti ugye?</p>
               <p>- Igen...</p>
               <p>- Bizalom, barátom... A király kegyelmére mindig számíthat... Az amnesztia magát
                  is... bizonyára magát is fel fogja oldani a büntetés alól... - A hangja most
                  kemény és recsegő lett. - Megértette? - Aztán egy jó mérgeset ordított még rá. -
                  Lelépni - és dühösen elsietett. György azt várta, hogy visszafordul és még egyet
                  káromkodik, egy borzasztó mérgeset.</p>
               <p>A francia fronton nem sokáig időztek, visszahozták őket, és az olasz harctér egyik
                  rugalmasabb szakaszán helyezték el. A darabját megírta, le is tisztázta, elhozta
                  magával. A Filatori gátról visszatérve, a körúton megtakaríttatta poros cipőjét,
                  és hátán a gömbölyűre tömött hátizsákkal elindult az egyik színházhoz. Az
                  igazgatói szoba ajtaját zárva találta, sokáig ácsorgott a folyosón, aztán elunta a
                  várakozást és benyitott a titkár szobájába. A titkár sokáig váratta, aztán érdes
                  hangon kérdezte meg, hogy mit akar. György előadta jövetele célját. A titkár
                  felderülve nézett rajta végig. Színdarabot hozott? Aztán ki írta?... Úgy? Ő maga
                  írta?... Tragédia? Nem? Akkor hát népszínmű?</p>
               <p>- Egyik sem, titkár úr. Színmű. Mindössze három felvonás.</p>
               <p>- No, hát az igazán nem sok - tréfálkozott a titkár. - Eredeti mű lehet. Hát csak
                  tegye le, Baltazár, aztán úgy két-három hónap múlva majd küldjön a válaszért.
                  Addig az igazgató úr személyesen fogja áttanulmányozni...</p>
               <p>Nem értette ezt a buta hangot. Miért beszél ez az ember úgy vele, mint éretlen
                  tacskóval? Visszatette a kéziratot a hátizsákjába és szépen elköszönt. Amikor a
                  lépcsőn leballagva meglátta magát a szemközti tükörben, megértette a titkár elnéző
                  hangját és felderülő képét. Megviselt legénységi ruha volt rajta, hátán a
                  hátizsák. Belátta, hogy a titkár joggal tartotta őt tragédiagyanúsnak...</p>
               <p>Az eset semmi hatással nem volt rá. E hosszú négy év alatt elmúltak ifjúi
                  robbanásai, az évek elnézővé tették, a lelke rugalmasabb volt és engedékenyebben
                  fogadta be a külvilágot szépségével, gyarlóságaival és az események hatásaként
                  nem villant ki belőle minduntalan az a nagy, színes mosoly, amely szavak nélkül is
                  kifejezte makacs és győzelmes szatíráját. Nem vágyott apró győzelmekre,
                  pillanatnyi felülkerekedésekre, és nem akarta az embereket önmagánál gyöngébbeknek
                  és szánandóbbaknak látni. Valami más lakott most benne; a szeme messzebbre révedt,
                  a szíve nem vert már kis gyönyörökért. Valami készült benne csendben. A nevetés
                  elhalkult, a hangja mélyebb lett. Mire átlépte harmincadik évének küszöbét, a
                  halántéka körül néhány ezüstös hajszál kezdett fényleni, megnőtt homlokán
                  barátságosan hullámzott néhány vízszintes ráncvonal... Egyszer a tükörbe nézve
                  magán felejtette a tekintetét. Még semmit sem csináltam - gondolta leverten, és
                  ujjai lassan, csodálkozva simogatták halántékán a fehér jövevényeket.</p>
               <p>Estefelé valahol a Duna közelében néptelen utcába tévedt, amelyben százesztendős
                  öreg házak, mint szelíd aggastyánok és matrónák sora egy mélabús négyesben,
                  lemondó melankóliával néztek egymásra. Az egyik zöldre olajozott alacsony ház
                  vaskosaras erkélyéről csendes nyikorgással bronzszínűre mázolt hatalmas szőlőfürt
                  csüngött alá. Az utcáról kikopott kőlépcső vezetett le a vendéglőbe. A külső,
                  bolthajtásos helyiségben néhány bőrkötényes szállítómunkás fogyasztotta szótlanul
                  az ebédjét. Az üvegfallal elválasztott belső szobában kellemes tisztaság honolt.
                  Egy kalitkában feketerigó ugrándozott, a falat két aranykeretbe foglalt
                  színnyomásos kép díszítette, amelyek halászbárkákat ábrázoltak. Ha az ablakon át
                  az ember az utcára tekintett, csak néhány tovalépegető nadrágszárat és tovalebegő
                  sötét szoknyát látott. Györgynek később asztaltársa is akadt, egy vékony, de
                  vidámszemű, sárgahajú, foghíjas emberke személyében, aki belépéskor nyájas
                  szavakkal köszöntötte. Mielőtt helyet foglalt volna az asztalnál, a fogasról
                  leakasztotta az újságokat, gondosan az ölébe helyezte őket, aztán sebesen és
                  szórakozottan elfogyasztván két tányér savanyú tüdőből és három darab
                  sültburgonyából álló ebédjét, várakozásra táruló mosolygó arccal, mint akinek
                  nagyszerű élvezetben lesz része, nekilátott az olvasásnak. A szemei mohón
                  pislogtak, vékony arca, amelyet az ajak alatt kicsi szakállcsökevény díszített,
                  megdicsőülten sugárzott. Néha csettintett a nyelvével. És elragadtatva csóválta a
                  fejét.</p>
               <p>- Kitűnő... nagyon kitűnő... hehe... na, de most... (a szemöldökei csúcsívbe
                  futottak, a vékony arc nyúlt még egyet, aztán) puff... ezt bekapta az ipse...</p>
               <p>Hirtelen vizespohara után nyúlt és felhajtotta. Aztán örvendezve, mint egy
                  gyermek, Baltazárra nevetett.</p>
               <p>- Nagyszerű beszély, uram... Szokott uraságod is beszélyeket olvasni?</p>
               <p>Györgynek a fogalmazó jutott eszébe, és kedvtelve, érdeklődéssel nézegette a
                  lelkendező emberkét, aki hamarosan második újságtárcájának is a végére ért, és
                  elégedetten hajtotta fel újra vizespoharát.</p>
               <p>- Hehehe... Huncut emberek ezek az írók... Pardon - felállott és meghajtotta magát
                  -, Kovács Menyhért raktárnok... Nagyon szeretem az olvasmányokat... Uraságod
                  is?... Éppen azon mulatok, kérem, hogy teszem azt példának okáért, ebben a
                  beszélyben egy fiatal egyén három napig bezárkózott a szekrénybe... Előfordul az
                  életben... Na mármost, kérem szépen, felvetem a kérdést... mikor megy ki az ipse -
                  bocsánat - megért engem ugyebár, uraságod... egyszóval mikor megy ki, ha három
                  napig a szekrényben kotol?... Ugye, kérem szépen? A legtöbb író úr figyelmen kívül
                  hagyja ezt a körülményt... Jár kegyed gyakran színházba?</p>
               <p>- Most is onnan jövök - világosította őt fel György barátságosan. - Szereti ön a
                  színházat?</p>
               <p>- Én?... Én?... Én?... - hirtelen felugrott és megbotránkozva tárta fel a külső
                  helyiségbe nyíló üveges ajtót. - Pácsekné kérem, a vitéz úr azt kérdi, hogy
                  szeretem-e a színházat. Hallja ezt, Pácsekné kérem? Már minthogy én szeretem-e a
                  színházat? Nyilatkozzék, Pácsekné kérem. Nyilatkozzék. Hadd hallja a vitéz úr
                  is.</p>
               <p>E szavakra egy hízásnak induló, szendén fésült, pozsgás asszony lépett a szobába,
                  aki nyájasan bólintott Baltazár felé.</p>
               <p>- Kovács úr nagy bolondja a színháznak - tanúskodott az asszony, és látszott
                  rajta, hogy e pillanatban nagyrabecsüli vendégének ezt a bolondságát.</p>
               <p>Györgynek eszébe jutott valami. Fel fogja olvasni ennek az emberkének a darabját.
                  Elővette a kéziratot és kiteregette maga elé.</p>
               <p>- Ez egy színdarab - mondta. - Ha ideje van és szórakoztatja, szívesen
                  felolvasom.</p>
               <p>Az emberkének leírhatatlan meglepetés tükröződött az arcán. Aztán gyermekes
                  örömmel szétnyílt a szája, hogy fogai között valamennyi sötét hézag meglátszott. -
                  Mi a címe? Kérdezte mohó érdeklődéssel. - Nincs címe - hangzott a válasz.</p>
               <p>- Hogy lehet az? - kérdezte a raktárnok csalódottan. Az asszonyra pislogott.
                  Hallott ilyet, Pácsekné kérem?</p>
               <p>György megmagyarázta neki, hogy címet a színház is adhat a darabnak, aztán
                  hozzákezdett az olvasáshoz. A szomszéd asztalnál két értelmesebb arcú, munkás
                  külsejű férfi komoly figyelemmel fordult feléje. A darab egy cselédlánynak és
                  egy hercegnőnek a komédiája volt. Szatíra, derű, könny, álom és valóság.</p>
               <p>- Óriási, kérem szépen - lelkesedett a raktárnok. Pácsekné egy darabig
                  tanácstalanul állott az ajtóban, aztán leült ő is egy székre és csodálkozva nézett
                  az egyszerű katonára. Később beszivárogtak még néhányan a szobába, közöttük egy
                  okkersárga, gyulladtszemű hivatalnokféle, aki olyan hideg szopránban nevetett a
                  darab ötletein, mint egy vadgerlice; egy másik vadásznak látszott, zergeszőr volt
                  a kalapján, rendkívül hosszú pipáját az asztal alá lógatva rokonszenvvel fordult
                  György felé. György néha felnézett a hallgatóságára, aztán folytatta a
                  felolvasást. A tréfás ballada lavinája vidáman, itt-ott csendes szomorúsággal
                  gördült előre. A vendéglősné, aki nem sokat értett a darabból, megbűvölten nézett
                  a sápadtarcú, melegszemű katonára.</p>
               <p>- A fészkes fene... - mondta a második felvonás végén a zergetollas. - De
                  beleizzadtam.</p>
               <p>A munkások némán néztek rá. A raktárnok óriásinak találta a dolgot és zajosan
                  lelkesedett. A tovahömpölygő áradatban értelmük horgán csak néhány fickándozó
                  cigányhal akadt fenn, de ez is tökéletesen kielégítette őket. Nagy volt a siker, a
                  raktárnok nevető szemében könnyek csillogtak, a kezei vad gyorsasággal csattantak
                  össze, és még akkor is tapsolt, amikor György felállva az asztaltól a hátára
                  kerítette vastag hátizsákját. Mikor fizetni akart, a zergetollas eltolta őt a pult
                  mellől.</p>
               <p>- Az én vendégem volt - mondta és parolára nyújtotta túltengő tenyerét. S ahogy
                  tartogatta, dédelgette kezében a György kezét, a szava egyszerre csak elakadt, a
                  tekintete lehullott a György kezére és jóízűt kurjantott. - Hújj, az áldóját,
                  mekkorácska keze van! Evvel a kicsi kézzel firkantotta ezt a micsodát?</p>
               <p>A munkások is a kezüket nyújtották, és némán néztek a György szemébe.</p>
               <p>A raktárnok izgatottan csóválta magát körülötte. Olyan volt, mint egy
                  megsimogatott korcskutya, alázatos és boldog, hogy György elfogadta a meghívását
                  éjszakára.</p>
               <p>Szűk kis emberkalitka volt a raktárnok szobája, kurta ággyal, piszkos tűzfalra
                  bámuló ablakocskával, pöttöm lavór vízzel, amely helyszűke miatt mosdásig a
                  szekrény tetején állott. A raktárnok a padlón vetett magának ágyat és jólelkűen
                  fecsegett. Majd elviszi Györgyöt holnap egy színházhoz, van ott egy ismerőse,
                  színházi szabó, avval majd megbeszélik a dolgot.</p>
               <p>Másnap délelőtt György az özvegyasszony ügyében járt el, aztán déltájban útrakelt
                  a raktárnokkal az egyik körúti színház felé, amely nemrég nyitotta meg kapuit. Az
                  emberke előbb megkefélte szürke keménykalapját és benzinnel kiküszöbölte a
                  pecséteket ódivatú kabátjából. A hátába ünnepélyes rátartiság költözött, testhez
                  feszülő, bokáig lógó felöltőjében olyan fennhéjázva lépegetett, mint a kakas a
                  szemétdombon. György nem állta meg mosolygás nélkül. A színházhoz érve azt
                  javasolta, hogy a színházi szabótól, miután színdarabok elfogadása és előadása
                  amúgy sem tartozik szorosan a hatáskörébe, tekintsenek el, ő majd maga megy föl
                  körülnézni. György a dramaturg rendező szobáját kereste. Az emeleten benyitott egy
                  szobába, leült egy székre, és körülhordozta tekintetét. Szemközt a falon fájdalmas
                  arcú Pierettre-re esett tekintete. Hosszú ideig nézte hullámzó érzésekkel. Aztán
                  letette a kéziratot az asztalra, ceruzát emelt fel, és a kéziratcsomó külső
                  oldalára ezt a néhány sort írta: “Bocsánat, sokáig vártam itt is, máshol is,
                  eredménytelenül. Itt hagyom ezt a darabot. Ha előadják, a kis cseléd szerepét
                  osszák ki annak a nőnek, aki a szemközti falról idetekint.”</p>
            </div>
            <div type="chapter">
               <head>IX</head>
               <p>Leért az utcára és tekintetével szórakozottan kereste a raktárnokot. A szeme
                  kellemes, élénk színű foltra esett, amely könnyed ringással, ismerős ritmusú
                  léptekkel közeledett. Egyszerre ért össze a szemük, egyszerre nyílt ki a szájuk és
                  egyszerre nyomták el ajkukon a viszontlátás örömét. Csak megálltak egymás
                  mellett.</p>
               <p>- Maga az? - mosolygott Ilona.</p>
               <p>- Én vagyok, művésznő.</p>
               <p>A szemükben derű fénylett, nézték egymást és hallgattak.</p>
               <p>- Ugye a nevemet keresi, művésznő?</p>
               <p>- Nem, mon ami... nagyon jól emlékszem a nevére. Magát Baltazár Györgynek
                  hívják.</p>
               <p>György meghajtotta a derekát. Valami feküdt a mellén, valami boldogan fullasztotta
                  a torkát. Olyan szép volt ez a régen szomjazott hang. És az arc, ez a
                  megváltozott, érett arc, amelyen asszonyosan szemlélődve enyhült a régi évek
                  villámló szatírája és gyanakvó harckészsége, milyen szép volt és vonzó ezzel a
                  meleg felfigyeléssel! Könnyed tartással állott előtte, fejét bájosan oldalra
                  hajtotta egy kissé, nézte őt, és puhán hullottak a kérdései, mint virágról leváló
                  sziromlevelek.</p>
               <p>Négy éve, csakugyan négy éve?... Igen, igen, hiszen akkor még nem volt háború...
                  Eszébe jutott még Györgynek?... Hát a lap... a színház... Ó, milyen kedves volt az
                  az utca, az a villa ott a kertek között... És az egész város... a csendes,
                  napsütéses főtér... a dóm... túl a tetőkön a bazaltok... Emlékszik György? Amikor
                  egyszer a kertek között jöttek végig... valami érdekes, furcsa mesét mondott a
                  bazaltokról, a dinosaurusokról és a főjegyzőről... És a főjegyző... meg az az
                  ügyvéd, hogy is hívják csak... Igen, Rodárics... hogy kiment az eszéből minden...
                  megvannak még?... És az a csúnya, sárga ember...</p>
               <p>- Zizevszky...</p>
               <p>- Zizevszky - kapott a szón Ilona, és eltűnődve himbálta kezében színes tavaszi
                  ernyőjét -, hogy haragudtam rá...</p>
               <p>Lassan lépegettek a kellemes tavaszi napsütésben, és önkéntelenül, szinte
                  észrevétlenül tértek le csendesebb mellékutcákba. György keveset beszélt. A
                  Zizevszky nevére felkapta a tekintetét, fellegek szaladtak át a lelke égboltján,
                  de mosolygott. Nem gondol Zizevszkyre, elhatározta, hogy nem gondol arra az őszi
                  éjszakára, nincs joga rágondolni, és különben is, hátha tévedett, hátha nem igaz
                  semmi abból, amit a képzelete hozzáfűzött ahhoz a lépcsőházi találkozáshoz?</p>
               <p>- Négy éve, mon ami - mondta Ilona őszinte megindultsággal. - Hiszen akkor nagyon
                  megöregedtünk mind a ketten...</p>
               <p>Megállott és Györgyre nézett.</p>
               <p>- Megőszült, mon ami... Igen, itt a halántékánál...</p>
               <p>Az elmúlt évek alatt a lelke homályában néhányszor átdöngött a György emléke. Ha
                  rágondolt, fénynek és árnyéknak nyugtalan, sejtelmes játékát látta maga előtt.
                  Néhány szavára emlékezett, a hangjának tiszta pengésére, iróniájának derűjére.
                  Néha, különösen az elválásukat követő években, olyan érzése volt Györggyel
                  kapcsolatban, mint a szomjazónak, aki arra emlékszik, hogy valahol egyszer
                  gyöngyöző, hideg itallal kínálták, és ő könnyelműen elhárította magától...</p>
               <p>- Mon ami - szólalt meg nevetve, amikor a színház elé értek -, nagyon haragudtam
                  ám magára. Ma sem tudom, hogy miért... Ó, hogy haragudtam. És maga olyan
                  udvariatlan volt, észre sem akarta venni, hogy haragszom... - Hirtelen végignézett
                  Györgyön. - Miért nem tiszt maga?</p>
               <p>- Lefokoztak, parancsára - mondta Baltazár.</p>
               <p>- Lefokozták? Magát?... Szent isten, mit művelt?</p>
               <p>Baltazár nevetve vállat vont. Mit? Fellázadt. Megtagadta az engedelmességet. Rossz
                  fiú volt, haszontalan fráter, megpaskolták, elvették a játékszerét, a csillagot, a
                  hosszú kardot, a fényes ezüst tallérokat... És ha majd vége lesz a háborúnak,
                  sarokba állítják. Egy évet kapott.</p>
               <p>Ilona megrökönyödve, részvéttel, hitetlenkedve hallgatta; de a könnyed vidámságot
                  sugárzó hang mégis arra késztette, hogy tréfásan lássa ő is a történteket.</p>
               <p>- Igen, ez magára vall, Baltazár György... Az ember sohasem bizonyos maga
                  felől.</p>
               <p>György derűs arccal nézett maga elé. És mélyről, mintha nagyon mély kútból
                  merítette volna a szavakat, azt mondta:</p>
               <p>- És mégis, azt hiszem, van bennem valami bizonyosság, művésznő...</p>
               <p>Ilona feléje fordította a fejét és rámosolygott. Sokáig várt, aztán azt
                  kérdezte:</p>
               <p>- És ez a bizonyosság?</p>
               <p>- A szerelem - felelte György könnyedén.</p>
               <p>Némán lépkedtek egymás mellett, amíg visszatértek a színház elé.</p>
               <p>- Ez a bizonyosság olyan bizonytalan, mon ami - mondta Ilona nevetve.</p>
               <p>Benn a színházban megszólalt a próbára hívó csengő. A nő a kezét nyújtotta.</p>
               <p>- Meg akar látogatni, Baltazár?... Délután hétig mindig otthon talál... Ha a címet
                  elfelejtené, itt a színháznál megmondják...</p>
               <p>György megállott a járda szélén, és nagyot lélegzett. Egy órával ezelőtt fakónak
                  és vigasztalannak látszott itt minden. És most a fellocsolt körúti por szaga
                  illat volt, a sínek kanyargóin futó kopott villamos kellemes melódiát csikorgott,
                  és az autók sárga és meggyszínű zománca a fickándozó élet örömszínét petyegte bele
                  a körút kellemes összevisszájába. Előtte az élet egészséges lármája zakatolt.</p>
               <p>A raktárnok is előkerült valahonnan. Mindent látott, ismerte a színpadról Veresy
                  Ilonát, és feneketlenül boldog volt. Megdicsőülten vezette be előkelő barátját
                  Pácseknéhoz.</p>
               <p>- Valami extra ebédet, Pácsekné kérem, az író úr tiszteletére. Úgy nézzen rá,
                  Pácsekné kérem, a mi előkelő vendégünkre, hogy egy híres színésznőnek
                  udvarolt...</p>
               <p>Pácsekné hozta az extra ebédet, kolbászt lencsével, amit a háború forgószele régen
                  lesepert már a központi hatalmak minden étlapjáról. A munkások már túl voltak az
                  ebéden, a zergetollas hosszú pipáját tömködte, és a háború esélyeit fejtegette
                  valakinek.</p>
               <p>- A tölténygyárba ma kiszállt a statáriális bíróság - jegyezte meg oda nem
                  tartozóan az egyik munkás.</p>
               <p>- Nem árt a bitangoknak - zörögte a zergetollas.</p>
               <p>- Mit nevez ön bitangságnak?</p>
               <p>- Mit? - Kiemelte az asztal alól hosszú pipáját és a munkás orra alá kormányozva
                  nagyot szippantott belőle. - Azt, hogy maradjanak a bőrükben. Mit akarnak? Mit?
                  He? Hogy elveszítsük a háborút? Ez kéne maguknak? Persze, összepaktáltak az
                  antanttal... Bitangság. Szíveskedjék tudomásul venni, hogy bitangság. Na.</p>
               <p>Az egyik munkás szenvedően forgatta nyakát a szétfeslett, puha gallérjában. A
                  másik, aki egy nagy nyomdának volt a munkavezetője, csendesen mondta:</p>
               <p>- Hagyjuk, kérem. Nem értenek minket az urak.</p>
               <p>- Fészkes fenét - vágott feléjük a zergetollas -, maguktól mi semmit sem tanulunk.
                  Tudja? Mit tanuljon a tanult, művelt polgári elem egy vasesztergályostól, vagy egy
                  bádogostól? Mi? Mi? Algebrát? Latint? Fizikát?... Höhöhö... Egy fröccsöt kérek,
                  Pácsekné.</p>
               <p>A vita nagyon elfajult, a zergetollas dühösen és felháborodva bombázta gyönge,
                  védtelen hadállását. György kis kenyérgalacsinokkal játszott. Meg sem emelte a
                  fejét, jobbra-balra gurítgatta a galacsinokat, és hallgatta a vitát. Egyszer aztán
                  csendesen ő is közbeszólt.</p>
               <p>- Amit ön mond, uram, az értelmetlen. És nagyon szomorú. Nagyon tipikus és nagyon
                  lehangoló.</p>
               <p>- Mi? Hogy tipikus? Amit én mondok, azt ön tipikusnak nevezi?</p>
               <p>- Ne vegye sértésnek. Csak jelezni akartam vele egy általános tünetet. Bérbeadtuk
                  a fejünket tyúkprókátoroknak és generálisoknak. És boldogan nyugszunk bele abba,
                  hogy helyettünk gondolkozzanak.</p>
               <p>A zergetollas mérgesen pengette a talpára a vékony fröccsös poharat. A nézése
                  megváltozottan vizsgálta a Baltazár arcát. Elmenőben jelentősen hümmögött
                  néhányat Pácsekné felé.</p>
               <p>Este, amikor György újra betért a vendéglőbe, az ajtóban katonai őrjárattal
                  találkozott.</p>
               <p>- Katonai rendőrség vagyunk - mondták neki kurtán. - Bejön velünk a
                  parancsnokságra.</p>
               <p>A parancsnokságnál tartották másnapig, aztán jegyzőkönyvet vettek fel. A
                  zergetollas vádjai túlzottnak látszottak, estefelé elbocsátották. Az egyik csendes
                  józsefvárosi utcán haladva felpillantott a mellette lévő ház kapujára, és
                  kíváncsiság nélkül olvasta el a házszám felett az utca nevét.</p>
               <p>Ebben az utcában lakik Ilona... Igen, négy számmal feljebb, abban az új,
                  négyemeletes épületben, amelyet elhagyott.</p>
               <p>Visszafordult. Felment a lépcsőn és becsöngetett a színésznő lakásán. A
                  csengetésre sovány, magas férfi dugta ki a fejét az előszobába. Átható
                  pillantással nézett végig Baltazáron, és száraz hangon kérdezte meg, hogy kit
                  keres.</p>
               <p>- A művésznőt keresem...</p>
               <p>- A feleségem öt perc előtt ment el itthonról...</p>
               <p>- Veresy Ilonát keresem - mondta György, hogy eloszlassa a félreértést.</p>
               <p>- Ismétlem, elment itthonról... Valami üzenetet hozott?</p>
               <p>A szobalány az előszobában akkor gyújtotta fel a villanyt. György hosszú ideig
                  némán nézett az előtte álló ember barátságtalan arcába.</p>
               <p>- Nem, nem hoztam üzenetet - felelte csendesen, tompa hangon. - Magam szerettem
                  volna vele beszélni...</p>
               <p>Megfordult és lassan leballagott a lépcsőn.</p>
               <p>Lenn a körút járdáján újra megállott. Sajogva, terhes szívvel nézte a
                  villamosokat, az alig gördülő rozzant bérkocsikat, a város vonagló, lassuló
                  forgalmát, amely olyan volt, mint a nagybeteg egyre ritkuló, egyre halkuló
                  érverése. Az üres üzletek előtt kettős rendekbe préselt, kopott emberek
                  ácsorogtak. Az éhség, a nyomor volt itt az úr. Erőltette magát, hogy erre
                  gondoljon, hangosan el is mondta ezt a mondatot, de a lélegzetvétele mégis olyan
                  nehéz maradt, a gondolatai olyan részegen tántorogtak.</p>
               <p>- Kiriljovics Pjotruska, mi a véleménye? - kérdezte magától aztán felülkerekedő
                  humorral. - Káprázat... Frenézis... Mi?</p>
               <p>Úgy határozott, hogy mielőtt végleg megtelepszik Pesten, néhány napra még
                  hazautazik az anyjához és a húgához.</p>
            </div>
            <div type="chapter">
               <head>X</head>
               <p>Csermely értesülve a hazaérkezésről, boldogan száguldott ki a fogadására.
                  Valósággal versenyt futott a berobogó vonattal.</p>
               <p>- Kiriljovics Pjotr - lihegte a kocsi ajtajában álló barátja felé. Futott a
                  lassuló vonat mellett és a magasba dobta fakó biciklisapkáját. - Hallotta...
                  hallotta, hogy meg vagyok nősülve?</p>
               <p>György alig tudott kibontakozni a karjaiból. Az úton a fogalmazó Szonjácskáról és
                  arról a borzasztó nagy boldogságról áradozott, amelyben elragadó Szonjácskájának
                  hitvesi oldalán része van. A költészet iránt nem viseltetik Szonjácska ugyan a
                  kijáró tisztelettel, de erős, hatalmas, jóságos asszony, érzékien domború
                  keblekkel, gömbölyű vállakkal, etceterá.</p>
               <p>- Etceterá - ismételte meg jelentős röhejjel, amikor látta, hogy György nem
                  szentel kellő figyelmet az etceterá mögött megfitogtatott diszkrét
                  szépségeknek.</p>
               <p>Gyalog mentek be a városba, és útjuk a Grand Café előtt vezetett el. A
                  kirakatokban emberek ültek, kívül a szálloda kapuja előtt is ismerősök sütkéreztek
                  a langyos májusi napsütésben. A Kesztyűhöz címzett kulturális társaskörből is
                  kiszivárgott néhány alak. Messziről elébe néztek Györgynek, a járomcsontjukon
                  kíváncsi, boncolgató és elégedett vigyor ráncoskodott. Az egyiknek belekoppant a
                  homloka a kávéház kirakatüvegébe, akkorát szagolt utána. Valaki a botját
                  emelgette, és úgy intett megállást nekik. Idősebb ember volt, vastag szemüvege
                  mögött hatalmas lószemek tágultak.</p>
               <p>- Azt mondják ott - és botjával a kávéház felé intett -, hogy maga csinált
                  valamit... - Zavartan emelgette a botját, és vékony, csepegő orrát újra a kávéház
                  felé irányította. - Azt mondják nekem... hehehe... na, Macskásy bácsi... kérdezze
                  meg tőle, hogy miért viseli ilyen szép időben is begombolva a kabátját?... Vagy
                  talán olyan büszke a rangjára, hogy senkinek sem mutatja?</p>
               <p>György mosolygott és szótlanul tárta szét a kabátja szárnyát. Diákkorában sokáig
                  arról álmodozott, hogy katonai pályára lép, s majd egyszer mint lovassági kapitány
                  valami sztrájk, vagy lázadás alkalmával lengőfarkú, fehér arab paripán, porzó
                  csapat élén belovagol a főtérre és átveszi a város parancsnokságát. Eszébe jutott,
                  hogy milyen szépnek képzelte el ezt a bevonulást. A bevonulás másképpen ütött ki,
                  de ő azért könnyedén és nagy belső derűvel lépegetett végig a főtéren. A fogalmazó
                  elképedve kérdezte:</p>
               <p>- Hát igaz volt, Pjotruska?... Igazán lefokozták?</p>
               <p>A helyi lapban Csiszlik Olivér koszorús regényíró és szerkesztő pedzette volt a
                  hírt. De csak óvatosan, név nélkül kerülgette, lúdtalpasan körülkacsázta a nagy
                  szenzációt, hogy egy bizonyos valaki, akit bizonyos szálak fűztek egykor a laphoz,
                  a haza ellen valami gyászos cselekményre vetemedett, amiért méltó büntetés
                  érte...</p>
               <p>- Jöjjön, galambocskám - kapta őt karon a fogalmazó -, Szonjácskám már nagyon
                  kíváncsi magára... Ma fogjuk felszentelni a szamovárunkat... Valódi tea várja...
                  felvette a selyemruháját a maga tiszteletére... egy kis pénzt is szerzett... ide
                  figyeljen, Pjotruska... a maga tiszteletére kiváltotta a nyakláncát és a
                  karkötőjét... Mit szól hozzá, Kiriljovics Pjotruska? Mi a véleménye?...</p>
               <p>- Szonja asszony - nevetett Baltazár - igazán nagyon kedves, hogy miattam
                  kiváltotta...</p>
               <p>- Ugyebár? - kapott a szón boldogan a fogalmazó.</p>
               <p>György kíváncsian nézett a barátja lesoványodott arcába. A nagy boldogság kicsit
                  megkopasztotta szegényt. A gallérja foszlott volt és végleg kigombolódott. Az
                  ádámcsutkája alatt vékony zsinór, amelyet női ruhák szegéséhez használnak, apró
                  bogra kötözve a nyakkendőt jelképezte. Menthetetlenül elparlagiasodott a szegény
                  fiú, nem volt nehéz megjósolni, hogy ebben az életben már nemigen lesz belőle
                  elegáns angol gentleman.</p>
               <p>- Üdvözlöm Szonja asszonyt - mondta György sajnálkozva -, és kérje meg a nevemben,
                  hogy érdeklődését és teáját tartsa fenn számomra más alkalomra.</p>
               <p>A fogalmazó sápadtan meredt Györgyre. Hangosan tikácsolt.</p>
               <p>- Hogy lehet ez, Pjotruska?... Maga nem jön el hozzám?</p>
               <p>- Előbb hazamegyek az anyámhoz, Csermely...</p>
               <p>- Az anyjához, Pjotruska? Azt mondja, hogy az anyjához?</p>
               <p>György nevetve bólintott. A fogalmazó nagyot fújt.</p>
               <p>- Phű, Pjotruska, egy kis baj van - mondotta és sebesen megvakarta a fejét. - Egy
                  kis akadály van, Pjotruska... Nevezetesen az édesanyja... meghalt. Nem tudta,
                  Pjotruska? Két hét előtt temették...</p>
               <p>Györgynek még az arcán volt a nevetés. Megállt és a levegőbe bámult. Aztán
                  megfordult és körülnézett. Az egyik ház kapujában gömbölyű sarokkövet látott. A
                  kapuhoz vánszorgott és leült a sarokkőre. A keze bizonytalanul emelkedett fel az
                  öléből és a homlokát kereste. Aztán levette a sapkáját. Istenem, gondolta
                  elgyöngülve. Az úton törékeny, suta bivalyborjakat hajtottak. Talán háromnaposak
                  sem voltak, farukat, amely egyenesen állott ki, oldalra csapta a szél. György
                  mereven nézte őket. Emberek jártak arra és rápillantottak... Úristen, gondolta ő
                  minden porcikájában sajgást érezve... Gépiesen kigombolta a blúzát, aztán az
                  ingét. A szétnyíló ing résén átfújt a szél, rátűzött a májusi nap fehér, csupasz
                  mellére. A kezefejére könnyek hullottak.</p>
               <p>- És a húgom, Csermely? - kérdezte halkan.</p>
               <p>- Otthon van, Pjotruska. Otthon van.</p>
               <p>György elindult hazafelé. A fogalmazó hadarva kullogott mellette. Nem látta és nem
                  hallotta. Kiértek a városból és György nem vette észre az útszéli gesztenyefák
                  fehér havazását, a magas jegenyék suhogó köszöntését, a téglavető közelében a
                  vadkacsa-tó borzongó ultramarinját, a leborotvált hegyoldalt, melynek gerincén
                  kemény sörte módjára sötét szálfasor húzódott. Ott járt közöttük, valóvá
                  teljesedett a hazafelé kanyargó út, amelyet annyiszor kirajzolt maga elé és most
                  lehajtott fejjel, némán lépegetett előre. A fogalmazó megállította a hegytetőn,
                  hogy kifújják magukat.</p>
               <p>- Az én anyám is meghalt a télen - mondta valami veresrépán rágódva. - Szonjácskám
                  nagyon neheztelt rá, mert nem jött el az esküvőnkre... Női pletykák, Pjotruska...
                  Sose adjon rájuk semmit...</p>
               <p>A György makacs némasága őt is elhallgattatta. Csak a falu alatt jutott még valami
                  eszébe.</p>
               <p>- Mondja, Pjotruska, igaz, hogy a franciák, mikor jajgatnak, azt mondják:
                  hollálá?</p>
               <p>A faluban, közel a házukhoz egy kutya ült a hátsó lábaira ereszkedve és
                  csokoládébarna homlokát összeráncolva, mozdulatlanul figyelte a közeledőket.</p>
               <p>- Nézze, Pjotruska, Pagát is kijött maga elé.</p>
               <p>György megállott, és szemét ráemelte a kutyára. Pagát előrenyújtotta a fejét,
                  aztán lassan közelebb lépett. Györgyre nézett. A szemében hirtelen eszeveszett
                  láng lobogott föl, vonítva, sírva, mámorosan rávetette magát a gazdájára. Valahogy
                  olyan bolondul, bánatosan hatott ez a féktelen öröm. György lehajolt, gyöngéden a
                  kezébe vette a kutya bársonyos fülét és megsimogatta a fejét.</p>
               <p>- Hát elment szegény? - kérdezte elfulladva.</p>
               <p>A düledező, korhadt kapu előtt a húga állott hervadtan, könnyes szemekkel.
                  Megölelték egymást, és kéz a kézben, csendes zokogással betértek a házba...</p>
            </div>
            <div type="chapter">
               <head>XI</head>
               <p>A napok bánatosan múltak, aztán lassan megjött az enyhülés is. A húga tovább
                  vezette a kicsi boltot, bár áru már alig volt benne, dohány, petróleum, cukor,
                  fűszer, minden kifogyott, és a városból semmi pótlás nem érkezett. Aggodalomra
                  mégsem volt ok, mert pénzzel hosszú időre el voltak látva. A pénzt, amelyet György
                  hazaküldött, az anyjuk egy dobozban gondosan félrerakta, a temetés után a
                  biztosítóból is befolyt néhány ezer korona, szerény beosztás mellett sötét gondok
                  nélkül várhatták be a háború végét és sorsuk jobbrafordulását. Valami történt
                  közben, ami megszilárdította György önbizalmát. A francia harctéren egy fagyos
                  téli éjszakán egy meleg istállóban megosztotta fekhelyét valami idegennel, aki az
                  éjszakában eltévedve és agyonfázva, hálásan fogadta a György meghívását. Másnap
                  elváltak egymástól, az idegen, aki félig civilnek, félig katonának volt öltözve,
                  átadta Györgynek a névjegyét, és őszinte szeretetreméltósággal vett tőle
                  búcsút.</p>
               <p>- Ha szüksége lesz valamire - mondta -, forduljon hozzám habozás nélkül. Mindent
                  megteszek az érdekében, amit megtehetek.</p>
               <p>Egy pesti napilap szerkesztője és tulajdonosa volt. Györgynek itthon a kezébe
                  akadt a névjegye. Egy poros ládából, amelyben írásait és egyéb holmiját tartotta,
                  elővette néhány novelláját, és kétsoros levél kíséretében felküldte Pestre a
                  szerkesztőnek. Két hét sem telt bele és Csermely csuromvizesre izzadva, zabolátlan
                  lelkesedéssel lobogtatott be hozzájuk egy újsággal. Benne volt a novella.</p>
               <p>György kiemelt még néhány írást a poros ládából és postára adta őket. Nemsokára
                  azok is napvilágot láttak. Csermely egyre gyakrabban gyalogolt ki hozzá, és
                  sugárzó örömmel számolt be a novellák szokatlan hatásáról. A Kesztyűben az a
                  vélemény alakult ki, hogy György megvesztegette a pesti szerkesztőt. Csiszlik
                  Olivér a Grand Café előtt kijelentette, hogy jelentéktelen kis tákolmányokról van
                  szó, a pesti lapok, különösen most, amikor minden figyelem a háborúra és a
                  külpolitikára összpontosul, nem nagyigényűek az irodalmi töltelékek
                  kiválogatásánál. Az egyik trafikban a lapot kiszögezték az ajtó elé és kék
                  ceruzával aláhúzták a György nevét. Györgynek be kell jönnie a városba,
                  körülpillantani egy kicsit az irigyek és jóakarók soraiban. Szonjácska... Ó,
                  Szonjácska is várja már...</p>
               <p>György pipára gyújtott (kurta angol pipa volt, még Starssburgban vásárolta), és
                  mosolyogva rázta a fejét. Regényen dolgozott, jókora regényen, nem kívánkozott a
                  városba. Legkevésbé azért, hogy learassa írásainak sikerét. Csak kis
                  gyaluforgácsok, nincs is tőlük elragadtatva.</p>
               <p>Az udvar végén, jázminbokrok előtt állott az asztala, és széllámpa mellett sokszor
                  késő éjjelig dolgozott. Ha elgondolkozott, ujjai szórakozottan játszottak a
                  ribizkebokrok színesedő bogyóival, amik odanyúltak az asztala fölé. A húga sokszor
                  ült mellette, és szótlanul, néma csodálkozással nézte a bátyja derűs, férfias
                  homlokát, amely mögött most ezrek számára születtek gondolatok. Alig ismerte a
                  bátyját eddig, alig látta másként, mint testi megjelenésében, bukdácsolva, mint a
                  többi szegényembert, a gondok és balsikerek torlaszai között. Ritkán járt haza és
                  szűkszavú volt, sem jövedelemmel, sem erkölcsi sikerekkel nem büszkélkedhetett,
                  sajgó mosolya reménytelen jövendőt takart. Most, hogy termékeny zápor öntözte,
                  kihajtott és beszédes lett. A húga csodálkozva hallgatta. És ha a néma figyelésben
                  elálmosodott, nesztelenül kelt fel az asztaltól és lábujjhegyen tért vissza a
                  szobájába, nehogy Györgyöt munkájában megzavarja.</p>
               <p>Egy napon a húga fiatal, piruló hölgyet vezetett az asztalához. György, aki
                  ingujjban dolgozott, bocsánatkérően borította magára a kabátját, és kíváncsian
                  kutatott az ismerős arcvonások között.</p>
               <p>- Annyira megváltoztam volna, György? - kérdezte a nő mosolyogva.</p>
               <p>- Molnár Anna - mondta a húga.</p>
               <p>György hitetlenkedve nézte. Lehetséges? Molnár Anna volna? Akit ő még nemrég az
                  ölében vitt haza?</p>
               <p>- A keze után nyúlt és leültette maga mellé.</p>
               <p>- Férjhez ment talán?</p>
               <p>Molnár Anna behunyta a szemét és megrázta a fejét. Aztán újra kinyitotta a szemét,
                  összeszedte minden bátorságát és a György szemébe nézett.</p>
               <p>- Nem - mondta csendesen. - Nem.</p>
               <p>Aztán másról beszélgettek. A városról, a háborúról, Györgyről, az újságokról. A
                  lány olvasta a György elbeszéléseit. Olyan büszke volt rá, hogy ismeri Györgyöt,
                  hogy együtt játszottak a patakmederben... Nagyon szereti a könyveket, de olyan
                  keveset olvasott és annyi idegen szó fordul elő bennük, amiknek nem ismeri az
                  értelmét! György besietett a szobába, és néhány könyvvel tért vissza.</p>
               <p>- Ezeken kell kezdenie. Aztán írja ki, amit nem ért, szívesen elmagyarázom. És
                  majd elmondja nekem, hogy milyennek találta őket.</p>
               <p>Mikor a húga eltávozott, és ők magukra maradtak, Molnár Anna csendesen mondta:</p>
               <p>- Azért jöttem, György, mert tanulni akarok magától... Olyan tudatlan vagyok...
                  Úgy szeretnék sokat tudni... Látja, még Pesten sem voltam soha... Maga most Bécset
                  is megjárta...</p>
               <p>Sokáig beszélgettek. A lány aztán menni készült. Megfogta a György kezét, és
                  kézfogása simogatásnak is beillett volna, és a fejét félrefordítva, csendesen
                  kérdezte:</p>
               <p>- Maga nem tudja, György? Nem mondták még meg magának?</p>
               <p>- Mit, Anna?</p>
               <p>A lány György felé fordította sápadt arcát. A szempilláján könny remegett:</p>
               <p>- Gyermekem van...</p>
               <p>- Fiú? Lány? - Kérdezte György bátorító könnyedséggel.</p>
               <p>- Fiú. Istvánnak hívják... Mint az apját.</p>
               <p>- Az apját tehát Istvánnak hívják? No és még hogyan?</p>
               <p>- Majthényi Istvánnak - mondta a lány, és a szája fagyosan lezáródott.</p>
               <p>Györgynek villám cikkant meg a szemében. Sokáig nézte hallgatva a lány elkínzott
                  arcát. Aztán meggyújtotta a pipáját. És újra megszorította a lány kezét.</p>
               <p>- Hát csak jöjjön el hozzánk bátran, Anna. Akár mindennap is eljöhet. Majd a
                  regényemet is felolvasom magának. Vitatkozni fogunk. Maga majd megmondja, hogy mi
                  tetszik benne, én meg, hogy mi nem tetszik...</p>
               <p>Anna e naptól fogva mindennapos vendég volt Györgyéknél. A városból, ahol
                  gyermekével a téli hónapokat töltötte, visszatért a faluba az anyjához. György
                  olvasgatva, heverve töltötte a délutáni órákat. Ezt az időt most Annának
                  szentelte. Nem volt ez valami iskolás műveltségi óra, hanem csevegés, játék,
                  utazás a szellem tarka panorámájában. Anna csillogó szemekkel figyelt.
                  Olvasmányaiból kis noteszbe jegyezte ki az ismeretlen szavakat, saját
                  gondolatait, kételyeit és mindama kérdéseket, amik benne egy-egy könyv kapcsán
                  felvetődtek. Olykor a György húga is jelen volt ezeknél a megbeszéléseknél, némán
                  figyelte őket, aztán gyöngéd pillantást vetve bátyjára, úgy, ahogy jött,
                  nesztelenül távozott. Majthényiről nem esett szó közöttük. György nem lett volna
                  jó pszichológus, ha nem olvasott volna a lány lelkében. Ennek a szellemi
                  szomjúságnak is olyan megható és világos volt az oka! De úgy tett, mintha semmit
                  sem látott volna. Mély rokonérzés fűzte a lányhoz, nem akarta a sebét bántani.
                  Elhitte neki, hogy valami állást szeretne vállalni, vagy gyermekek mellé menni
                  jobb családhoz, és ezek az órák olyan továbbképző tanfolyamfélét jelentenének a
                  számára. György egy napon a gyermekre terelte a beszélgetést. Kifejezte a
                  kívánságát, hogy látni szeretné a fiúcskát. Anna elpirult, és hosszan nézett a
                  György jóindulatú, derűs arcába.</p>
               <p>- Azt hittem - vallotta be -, hogy nem kívánja látni.</p>
               <p>- Miért hitte ezt? - kérdezte György megütközve.</p>
               <p>- Az apja miatt... Tudom, nagyon haragszik rá...</p>
               <p>- Én senkire sem haragszom, Anna...</p>
               <p>A lány megemelte a szoknyáját, és futva ment a gyermekért. György az ölébe vette a
                  fiúcskát. Még sohasem tartott gyermeket a karjai között. Csodálkozva nézegette a
                  fiúcska tiszta, gömbölyű arcocskáját, lehetetlenül apró orrát, csodásrajzú,
                  gyűszűnyi száját, élénken forgolódó, nefelejcskék szemeit, és az az érzése volt,
                  hogy egy elbájoló, tehetetlen kis állatkát tart a karjai között. A húga a
                  küszöbről nézte őket, és csendesen mondta:</p>
               <p>- Meg kéne nősülnöd, György.</p>
               <p>Megnősülni? Roppant mulatságos ötletnek találta. Ez még sohasem jutott az
                  eszébe.</p>
               <p>Este pipára gyújtott és belenézett a széllámpa lobogó lángjába. Pagát közben
                  lassan előmászott az asztal alól, fejét rátette az asztalra és belenézett a
                  gazdája arcába. Így adott kifejezést annak a kívánságának, hogy társalogni
                  szeretne. György most észre sem vette. A színésznőre gondolt. Ha az ő felesége
                  lett volna? Eszébe jutott az első találkozásuk.</p>
               <p>- Makacs fiú vagyok - mondta magának kesernyésen -, ideje volna már
                  elfelejteni.</p>
               <p>Nyár közepére elkészült a regényével. Felküldte Pestre, és a lap néhány hét múlva
                  közölni kezdte.</p>
               <p>Csermely verítékezve, de megdicsőülten viharzott be a kapun. Minden héten
                  kirándult egyszer hozzájuk, az utóbbi időben már elcsitultan, kevesebb zajjal,
                  mintha valaki hangfogót rakott volna a torkára; de a regény megjelenése olyan
                  nagyszabású esemény volt, hogy ettől újra visszanyerte bugyborékoló frissességét
                  és csapongó lendületét.</p>
               <p>- Hoháháhú, Kiriljovics Petár - nevetett torkaszakadtából, megállva a kapuban.
                  Egyik kezével felbokrétázott szalmakalapját nyújtotta az ég felé, a másikkal egy
                  tintával mázolt, kéregpapírra ragasztott, hatalmas plakátot szorongatott. - Hazám
                  nagy alkotója, Isten hozott e szegény hon számára... Íme az emléktábla...</p>
               <p>Az emléktáblán jókora betűkkel ez a szöveg állott:</p>
               <p>PSZT! EGY SZÓRA, VÁNDOR!</p>
               <p> Vedd tudomásul, hogy itt született, élt,</p>
               <p> repdesett, fütyörészett</p>
               <p> BALTAZÁR GYÖRGY,</p>
               <p> Csermely barátja,</p>
               <p> amíg megunván, hogy oly kevés félisten</p>
               <p> jár e földön, faron rúgott valamennyiünket,</p>
               <p> és a Parnasszusra költözött.</p>
               <p> A táblát kiakasztotta a kapu fölé, aztán megragadta a György kezét.</p>
               <p>Az én szaglószervem nem csalt meg, Pjotruska!... Én tudtam... tudtam...
                  megálmodtam...</p>
               <p>Az arca sápadt volt, de a torkából lelkes zaj tört elő.</p>
               <p>- Mit csinál Szonja asszony? - kérdezte György eltűnődve.</p>
               <p>Szonjácska?... Ah... Áldott, abszolút teremtés... Csupa vér, csupa életerő...
                  Micsoda boldogság!... Igen... Nagyon, elszavalhatatlanul boldogok... Csak György
                  jönne már egyszer hozzájuk... Miért nem jön?... Szonjácska kissé rosszalja ezt a
                  barátságot... Igen, igen... Gyakran kérdi: ki ez a te Baltazárnak nevezett
                  barátod? He? Kicsoda?... Mit vagy olyan nagyra vele?... Ha nem volnál olyan
                  marh... helyesebben szólva... ha nem volnál... azt mondja... ha nem volnál olyan
                  rövidlátó... nos, igen... akkor láthatnád, hogy ez a te híres Baltazár barátod...
                  igen... ide se köp mifelénk... Errefelé se pökik... így mondja: pökik... Jó,
                  nemde?... Tájszólás. Provincializmus... A nyelve kissé népies... nem mozog egészen
                  irodalmi színvonalon... Ó, de azért áldott, abszolút nő...</p>
               <p>A tornácon foglaltak helyet, és György a Páter Izidor látogatásáról számolt be
                  barátjának. Azok a gyerekes, megindító szemrehányások: barátocskám, annyi időn át
                  egy szó írásra sem méltatta öreg barátját! És most hónapok óta itthon van, be sem
                  kocogtat a szegény páter magányos ajtaján... A háború... ó, igen... olvasta: a
                  gépfegyverek, az aknavetők, a gáztámadások... György is megszenvedett, ugye?...
                  És mégis, hogy bántak vele... Betegen, majdnem megrokkanva került haza a szegény
                  lélek, és még majd be is börtönzik... Miért szereti úgy őt ez a páter?... Künn a
                  harctéren, ott a Frost kihűlt teste mellett valami érzelgős orációt tartott...
                  Hogy őt senki sem szereti. Túlzott badarságokat hordott össze. Íme: a pap, a húga,
                  Csermely... ha az embert már hárman is szeretik, ne panaszkodjék...</p>
               <p>Amíg beszélt, észrevette, hogy a fogalmazó tekintete az udvar hátsó része felé
                  téved. A kis téglakemencéből a szolgálólány most húzott ki egy barnára pirult,
                  gömbölyűhátú kenyeret. Meglocsolta vízzel, aztán hűlni tette a tornác
                  könyöklőjére.</p>
               <p>- Pjotruska - szólalt meg később a fogalmazó halkan, és zavartan lesütötte a
                  szemeit -, volna egy indítványom... Igen... figyeljen... Adjon egy darab
                  kenyeret... Elfelejtettem ugyanis magammal hozni...</p>
               <p>György a sápadt, gyerekes arcot nézte. A homloka körül almazöldbe játszó foltokat
                  látott, a fülén véres nyomok sötétlettek. A pofacsontok alatt homorúra süppedt a
                  bőre. Hogy megváltozott! És milyen rendetlen volt a ruhája, milyen gondatlan az
                  egész külseje! A nadrágja siralom, a cipője rongy.</p>
               <p>- Mi lelte magát, Csermely? - kérdezte megütődve.</p>
               <p>A fogalmazó ijedten legyintett. Semmi, Pjotruska. Semmi. Egy kis fűtőanyaghiány.
                  Alaposabb elemzés után azt is mondhatná, hogy tulajdonképpen nem is éhes. Csak a
                  megszokás dolgozik benne.</p>
               <p>György bevezette a szobába, és ebédet adott neki. A fogalmazónak szertelenül,
                  felvidámodva ugrándozott az ádámcsutkája. Mohón, sebesen evett, de fél szemmel
                  félénken pislogott az ajtó felé, mintha attól tartana, hogy valaki váratlanul
                  betoppan a szobába és tettenéri, amikor eszik. Ebéd után György egy nadrágot és
                  egy pár cipőt hozott elő.</p>
               <p>- Vegye fel, Csermely. Így mégsem járhat.</p>
               <p>A fogalmazó nagyot bámult. Mezei liliomnak nézi őt Pjotruska? Mi?... És mi baja az
                  ő ruhájának, ha szabadna kérdezni? He?</p>
               <p>- Aztán biztos benne, hogy lyukas a talpam? - kérdezte önérzetesen.</p>
               <p>Mikor este távozni akart, György pénzt adott neki. A fogalmazónak ez ellen megint
                  kifogásai voltak. Nem helyesli ezt a krőzusi bőkezűséget. Mi értelme, mi célja
                  van? Pénz! Mi a pénz tulajdonképpen?... És mindentől eltekintve, közölnie kell
                  Györggyel, hogy akárhogy erőlködik, rajta már úgysem segíthet... Neki már
                  befellegzett...</p>
               <p>- Mit mond?</p>
               <p>- Alászolgája, Pjotruska... Semmit sem mondtam... Kipottyant belőlem...
                  Alászolgája... Szonjácskának egy szót se... Megígéri?</p>
               <p>György eltűnődve nézett utána. Mi van ezzel a szegény fiúval?... És Szonjácska!...
                  Emlékezett rá: valaki igen közönséges dolgot mondott Szonjácskáról... Igaza van a
                  fogalmazónak, nem szép, hogy nem látogatta meg őket.</p>
               <p>A hét végén Molnár Anna is eljött. A városban töltött néhány napot. Csendesebb
                  volt, mint máskor, a tekintete fáradtan függött a jegenyék tetején.</p>
               <p>György gyöngéd volt hozzá, megsimogatta a kezét.</p>
               <p>- Hazajött?</p>
               <p>- Kicsoda? - riadt fel a lány.</p>
               <p>- Hogy kicsoda? Ki más, mint akire maga gondol, Anna. Majthényi.</p>
               <p>Molnár Anna a suhogó, hajladozó jegenyéket nézte.</p>
               <p>- Hazajött, György - felelte nagy későre. - Két hete elmúlt, hogy itthon van.</p>
               <p>Elhallgatott, s könnyes szemét Györgyre emelte.</p>
               <p>Györgyöt szerette valamikor. Évekig álmodozott róla, pirkadó érzései, virradó
                  vágyai az ő vidám alakja köré fontak szivárványos glóriát. Úgy érezte most, hogy
                  árulást követett el ellene. Hűtlen lett hozzá, cserbenhagyta.</p>
               <p>- Nagyon szereti még? - kérdezte György.</p>
               <p>- Ne haragudjon, György, olyan nehezemre esik beszélni erről.</p>
               <p>- Nem tudtam. Elárulná, hogy miért?</p>
               <p>Anna elfordította a fejét. A zsebkendőjével megtörölte az orrát, és az élősövényen
                  át kibámult a tarlóra. György unszolni kezdte.</p>
               <p>- Mert én, György... én szerettem... én szerettem magát.</p>
               <p>György magasra tolta a szemöldökét. Kidüllesztette a mellkasát, és mutatóujjával
                  nagyot bökött a mellére.</p>
               <p>- Engem?</p>
               <p>Anna zavartan sütötte le a szemét. A cipője orrával egy barackmagot lökdösött
                  ide-oda.</p>
               <p>- Igen.</p>
               <p>- Ezt az embert itt, Anna? Baltazár Györgyöt?... Nem forog itt fenn valami
                  tévedés?</p>
               <p>- Nem.</p>
               <p>György jókedvűen füttyentett.</p>
               <p>- Ezt nem tudtam... De hát csak most mondja meg nekem, amikor már múlt időben
                  beszél róla?</p>
               <p>Kiléptek a kapun, bevárták, amíg elhalad előttük a legelőről hazatérő juhnyáj,
                  aztán elindultak a falu utcáján a templom felé. A kastély borostyánnal befuttatott
                  erkélyéről Csornainé élénk kíváncsisággal pillantott le rájuk.</p>
               <p>- Ugye, György, magát nagyon megbántotta? - kérdezte a lány váratlanul visszatérve
                  Majthényire.</p>
               <p>A mezei úton állottak, a mély, zsírosfényű keréknyomok között. György nem felelt.
                  Annát nézte. Úgy találta, hogy az arca lélekkel telibb és melegebb, mint amilyen
                  évekkel előbb volt, amikor utoljára megnézte.</p>
               <p>- Hogy történt, Anna? - kérdezte, kitérve a kérdés elől.</p>
               <p>Anna küszködve, szégyenkezve, lassan bontogatni kezdte kis motyóját, amelyben
                  bánatát tartogatta. Elmondta az első találkozást, szívének ijedt, félrevert
                  harangzúgását, vadul, nyesetlenül nőtt vadrózsa álmait, hosszú idő után a második
                  találkozást és ijedelmét, amikor megtudta a Majthényi igazi nevét. Aztán jöttek a
                  tehetetlen vergődések... Istenem, mit is tudhat, mit is gondolhat ebben a forró
                  zűrzavarban egy tapasztalatlan, semmit sem tudó falusi lány? Egy kavicsos úton
                  sétáltak, és ő csak ment, ment, merően előreszegezett, elhomályosult szemmel a
                  férfi mellett... Napokon, heteken, hónapokon át egyre magán érezte a Majthényi
                  ismeretlen szépségeket tükröző, verőfényes tekintetét. Aztán az uradalmi kertész
                  házáról beszélt, ahová Majthényi elvitte egy májusi délután. A szoba ablakát
                  vadszőlő függönyözte el... Ebben a szobában ismerte meg a boldogságot, itt érezte
                  meg a kis lény első, bátortalan kocogtatását... A gyermeket, amikor a világra
                  jött, a kertész feleségénél hagyták, aki vállalta a tartását és táplálását... Még
                  néhány levél, közömbös, semmitmondó sorok... egy drágaköves gyűrű... az ő levelei,
                  amiket Majthényi válaszolatlanul hagyott... És aztán vége volt mindennek. A
                  küldetését befejezte... Majthényi elunta a hosszú játékot...</p>
               <p>- És most, hogy hazajött - mondta elmerülve a fájdalomban -, mindennap vártam
                  rá... A kertész kétszer is elment hozzá... Majthényi előbb azt sem tudta, hogy
                  kiről van szó... “Ah, Molnár Anna?... Majd... majd lejövök.”</p>
               <p>- És a gyermek? - kérdezte György. - A gyermeke sem érdekelte?</p>
               <p>- Nem, György, nem érdekelte... Mikor háromhónapos volt, a kertészné egyszer
                  magával vitte a Majthényi-házba és úgy ügyeskedett, hogy Majthényi is meglátta...
                  Istvánka akkor már szép volt, nevetgélt, vidáman kapkodott a levegőbe... Majthényi
                  alig pillantott rá, elfintorította a száját és elfordult...</p>
               <p>Sokáig haladtak szótlanul egymás mellett. Este volt már, a koromsötét utcán
                  egymáshoz súrlódtak néhányszor. György érezte az Anna hajának, fiatal, viruló
                  testének illatát; egy emlék neszelt fel benne, és a múltból hirtelen eléje suhant
                  a Veresy Ilona előkelő, finom alakja.</p>
               <p>- Holnap bemegyek a városba - mondta később, és megszorította az Anna kezét. -
                  Felülvizsgálatra kell jelentkeznem... Még beszélni fogunk, Anna...</p>
               <p>A Majthényi nevét nem említette. De a kézszorítása határozott volt, a hangja komor
                  eltökéltséget árult el.</p>
            </div>
            <div type="chapter">
               <head>XII</head>
               <p>György másnap szekérre ült és bezörgött a városba. Az orvosi vizsgálaton
                  egészségesnek találták; a határozat úgy szólt, hogy be kell vonulnia.</p>
               <p>A Grand Café előtt tisztek sütkéreztek a napon. A fodrászüzlet ajtajában egy
                  fehérkötényes, katonaruhás alak zajosan üdvözölte.</p>
               <p>- Hű, tekintetes szerkesztőség... A legörvendetesebb szolgája... Milyen kiváló
                  meglepetés.</p>
               <p>Hatalmas lendülettel borította Györgyre a rozsdabarna borotváló kendőt... Hű,
                  milyen nagyszerű meglepetés, zászlós úr... Hát igaz, amit a fáma fecseg? Híres
                  emberek lettünk? És lábának egy kedélyes mozdulatával, amely enyhe rúgásnak is
                  beillett volna, eltávolította maga mellől az agárképű borbélysegédet, aki
                  borotvájával munkára készen már a hátuk mögött lábatlankodott... Ellépni, segéd
                  úr, avval a maga szerszámmal. Baltazár zászlós úrt én fogok részesíteni egy
                  elsőosztályú borotvágásban...</p>
               <p>Két év előtt a harctéren találkoztak. György akkor az ezredéhez tért vissza,
                  valahol az útszélen katonákat látott, akik szalonnát pirítottak, álmos volt,
                  beburkolózott a köpenyébe és ledűlt a katonák közé. Szendergéséből Strombolinszky
                  nyájas hangja zavarta fel.</p>
               <p>- Gestatten Sie, meine hochgeschätzte Herrschaften, hogy megpirítok itten eztet a
                  libát?</p>
               <p>A György feje fölött görbe nyárson félig megkopasztott libát tolt a parázs fölé. A
                  sovány állat tolla pörkölődni kezdett és orrfacsaró szagot árasztott. György
                  kiszólt a köpeny keskeny nyílásán.</p>
               <p>- Maga mint fodrász jobban is megborotválhatta volna ezt a dögöt. Mint
                  tűzoltóparancsnok, pedig tudhatná, hogy ezen a gyenge parázson sohasem lesz belőle
                  pecsenye. - A feljebbvalói hangra a borbély meghökkenve eresztette félárbocra
                  döglött zsákmányát. De nagy volt aztán az öröme, amikor a szigorú hang gazdájában
                  felismerte egykori abonensét.</p>
               <p>- Ez a liba lopva van, Strombolinszky - nevetett Baltazár.</p>
               <p>Mi tagadás, lopva volt. Valami óbégató paraszttól csente. Nagy kár nem érte a
                  parasztot, úgysem ette volna meg. Ha a paraszt libát eszik, érvelt a fodrász, vagy
                  a paraszt, vagy a liba beteg. S minthogy úgy a paraszt, mint a liba egészségesek
                  voltak, nem kellett attól tartania, hogy a lengyel szája elől veszi el a
                  falatot... A hajnalig tartó beszélgetés során a fogalmazó házassága is
                  szóbakerült... Ojjé... Az nagyon sikerült mutatvány volt, mesélte Strombolinszky.
                  A fogalmazó kölcsönkért szalonruhában, a menyasszony, aki azelőtt olcsóbb
                  vendéglőkben teljesített tündéri szolgálatot, fehér ruhában, mirtuszkoszorúval...
                  Ojjé... Karonfogva lejtettek végig a főtéren, a társadalom derűs pillantásai
                  között...</p>
               <p>György délután elment Majthényiékhez. Majthényit nem találta a szobájában, az inas
                  átvezette a szalonba, egy rózsaszínnel kárpitozott, teremnek is beillő tágas
                  szobába, amelyet eltolható üvegfal osztott két részre. A szalonban nagy társaságot
                  talált. Néhány asztal körül kártyajáték folyt, az üvegfalon túl valaki
                  zongorázott, és három-négy fiatalabb nő és férfi élénk társalgást folytatott.
                  György javarészt ismerte őket, de csak úgy, mint ahogy a jámbor gyalogjáró a
                  magasban kattogó repülőgépet: alulról és csak röptükben. Az egyik asztalnál a
                  bárónő kártyázott néhány magasabbrangú tiszttel. Robosztus, erőteljes nő volt,
                  vastag szivart pöfékelt, és olyan hangon dorgálta az ellenfeleit, mintha lóhátról
                  egy zászlóaljat vezényelne. Néha átsandított a lányaira, aki, mint két fiatal
                  elefánt, hatalmasan, ügyetlenül és lomhán ácsorogtak egy élénk taglejtésű kopasz
                  emberke körül és olyan száraz és tárgyilagos érdeklődéssel pillantottak le rá,
                  mintha egy, a lábuk elé tévedt állatocskát néznének. Azt mesélték, hogy otthon
                  nadrágban járnak és a béresekkel birkóznak. Az egyik sarokban egzotikus külsejű
                  fiatal nőt pillantott meg. Elvált asszony volt, akiről azt beszélték, hogy gyakori
                  pesti útjáról sohasem szokott egyedül visszatérni. Senki sem tudta, honnan
                  halászta ki hamar múló, olykor egészen bizarr szeretőit. A város hölgyei, akik e
                  szédítő erkölcstelenséggel szemben, amely a helyi arányokat messze túlragyogta,
                  elvesztették egészséges előítéleteiket, boldogtalan vágyakozással sóhajtoztak
                  erkölcsei, ruhái és szeretői láttán. Gyorsan váltogatta őket. Egy szeszélyes napon
                  csak szélesre tárult a régi kúria vastag tölgyfakapuja, és a csukott batár
                  kidübörgött idegen utasával a pályaudvarra. És az asszony a legközelebbi
                  kártyaestén vidáman állított be a Majthényi-szalonba, nagy szenvedéllyel merült el
                  a kártyajátékba, és soha még csak a nevét sem említette annak a férfinek, akitől
                  talán hidegre hűlt szájjal, talán vad könnyek között - ugyanabban az órában -
                  örökre búcsút vett. A társaságot lebilincselte ez a fölény, és megfeledkezett
                  erkölcsi aggályairól.</p>
               <p>- Úgy fest, mint egy nemi probléma - gondolta György. Habozva állott az ajtónál, a
                  tekintete Majthényit kereste.</p>
               <p>Egy kéz érintette a karját.</p>
               <p>- Olyan inkvizítor szemekkel kutat valakit... Majthényi még nem jött haza...</p>
               <p>Csornainé állott előtte. A zöldes szemekből kíváncsi, igéző mosoly röppent
                  feléje.</p>
               <p>Majthényiné érdeklődő pillantással közeledett feléje. György nem ismerte még,
                  bemutatkozott.</p>
               <p>- Baltazár?... A fiam már beszélt magáról - fogadta Majthényiné rokonszenves
                  figyelemmel. - Tudom, haragudott rá, néhányszor meg is támadta...</p>
               <p>- Igen - felelte György mosolyogva -, foglalkoztam a személyével. Különös gonddal
                  szoktam megválogatni az ellenfeleimet.</p>
               <p>- Örvendek, hogy eljött. Remélem, ezután barátja lesz a családnak.</p>
               <p>- Nem egészen bizonyos - mentegetőzött György udvarias sajnálkozással.</p>
               <p>Majthényiné gyerekes, kék szemeit riadtan emelte Baltazárra, és idegen, lágy
                  akcentusán engesztelően mondta:</p>
               <p>- Ó, tudom, a férjem más nézeteket vall, mint ön... De a fiam, higgye el,
                  nagyrabecsüli magát... Mindennap felküldi nekem a lapot, amelyben a regénye
                  megjelenik...</p>
               <p>A György megjelenése meglehetős érdeklődést váltott ki a jelenlévőkből. Kíváncsi
                  pillantások szegeződtek rá. A fiatal bárónők szótlanul, őszinte figyelemmel
                  állották körül. Várták, hogy megszólaljon és felhajítsa egyikét azoknak a szikrázó
                  rakétáknak, amelyekkel az írók szokták személyes ismerőseiket mulattatni. Györgyöt
                  ez a figyelmes várakozás nem hozta kísértésbe. Semmi kedve nem volt pirotechnikai
                  mutatványokra és a fiatal hölgyek nagy csalódására, követte Csornainét, aki egy
                  sarokban mutatott helyet neki maga mellett.</p>
               <p>- Látja ezt a német lányt? - kérdezte Csornainé egy sovány, kellemetlen alakú,
                  szigorú arcú lányra mutatva. - Újságíró és hajadon. Bár, ami az utóbbit illeti,
                  azt hiszem, történtek ellentétes kísérletek is a részéről... Osztrák lapokban
                  cikkezik a nőkérdésről... Mi a véleménye a nőírókról?</p>
               <p>Általában rossz véleménnyel van róluk, volt a György válasza. Óvakodnak attól,
                  hogy bármit is mondjanak...</p>
               <p>- És a nőkről? Róluk is ez a véleménye?</p>
               <p>György mosolygott.</p>
               <p>- Nem ismerem őket. Azt hiszem, elérhetetlenek a számomra.</p>
               <p>Csornainé érdeklődve fordította feléje az arcát.</p>
               <p>Aztán cigarettára gyújtott, és a cigaretta füstjével játszadozva váratlanul azt
                  kérdezte:</p>
               <p>- Milyen viszonyban van maga Molnár Annával?</p>
               <p>Györgyöt meglepte a kérdés.</p>
               <p>- Néhányszor együtt láttam magukat - hangzott a magyarázat. - Azt hiszem, maga is
                  észrevette, hogy a lány nagyon megszépült...</p>
               <p>- Azt akarja mondani, hogy az anyaság használt neki?</p>
               <p>- Az anyaság? Nem tudom... Talán a szerelem...</p>
               <p>A beszélgetést a Majthényi érkezése szakította meg, aki csodálkozó pillantást
                  vetett György felé. György felemelkedett.</p>
               <p>- Ráér, Majthényi úr?</p>
               <p>- Kérem - bólintott Majthényi.</p>
               <p>Bocsánatot kértek Csornainétól és átsétáltak a szalon másik felébe, ahol senki sem
                  zavarta őket.</p>
               <p>- Régen nem láttuk egymást, Baltazár - kezdte a társalgást Majthényi, széket
                  mutatva Györgynek. - Örömmel látom, hogy jó színben van.</p>
               <p>- Nagyon szeretetreméltó... A sérülése, azt mondják, súlyos volt. Örvendek, hogy
                  ilyen szépen megúszta...</p>
               <p>- Magát lefokozták?</p>
               <p>- Igen, Majthényi úr, lefokoztak...</p>
               <p>- Hallottam az esetéről... nagyon eredeti dolog... Különben arról értesültem, hogy
                  vissza fogja kapni a rangját.</p>
               <p>György vállat vont. Nem tud róla. Aztán lefolytotta a cigarettáját.</p>
               <p>- És most, Majthényi úr - szólalt meg közömbös hangon -, miután a diplomáciai
                  szokásokhoz híven illedelmesen kiörvendeztük magunkat, hadd nevezzük nevén a
                  gyereket.</p>
               <p>- Parancsoljon - intett Majthényi udvariasan.</p>
               <p>- Annak a gyermeknek a neve: István... Molnár István.</p>
               <p>Majthényi gondolkozva nézett maga elé. Aztán hanyag mozdulattal leakasztott a
                  falról egy mandolint, és az ölébe vette.</p>
               <p>- Molnár Anna küldte?</p>
               <p>György összevonta a szemöldökét. Néhány másodpercig vizsgálódva nézett a másik
                  arcába.</p>
               <p>- Ön jól tudja, Majthényi úr - jegyezte meg csendesen, de igazán határozottan -,
                  hogy küldöncszolgálatra nem vállalkozom. A kérdése fölösleges volt. Engem nem
                  küldtek, magamtól jöttem.</p>
               <p>Majthényi megpengette a gitárját.</p>
               <p>- Akkor hát hogyan határozná meg az okot, amely arra késztette, hogy eljöjjön?</p>
               <p>György mosolygott.</p>
               <p>- Mondhatnám azt is, Majthényi úr, hogy a kegyelet hozott ide. Az első kedves
                  kegyelete. Az, hogy Molnár Anna engem szeretett akkor, amikor maga érdemesnek
                  ítélte őt arra, hogy a szeretőjévé avassa. De ez a maga számára úgy rémlik, túl
                  romantikusan hangzik. Maradjunk hát a realitások mellett. Engem a kíváncsiság
                  hozott ide. Mik a szándékai azzal a gyermekkel?</p>
               <p>- És ha nem felelnék a kérdésére?</p>
               <p>- Nem lesz olyan könnyelmű, Majthényi úr.</p>
               <p>- Mint vádlottnak jogom van hozzá. - Egészséges, hófehér fogsora ragyogva nevetett
                  ki gúnyos ajkai közül. Jogom van megtagadni a feleletet. Nemde?</p>
               <p>György bólintott. Kétségtelenül.</p>
               <p>- Akkor hát még egy kérdést, Majthényi úr. Szabad?</p>
               <p>Majthényi a szék alatt udvariasan összepengette a sarkantyúját. Tessék.</p>
               <p>- A becsület mezején magát igen szépen dekorálták, Majthényi úr. A véleménye
                  szerint hol végződik ez a mező, hol van az a határ, amelyen túl már megváltoznak
                  az erkölcs hadászati szabályai, és sem becsületesnek, sem férfinak lenni már nem
                  kötelező?</p>
               <p>Majthényinak egy pillanatra elmerevedett a tekintete. Aztán újra megpengette a
                  mandolint... A Barcarolát kezdte játszani.</p>
               <p>- Milyen hangszeren játszik? - kérdezte udvariasan.</p>
               <p>Györgynek megvonaglott a szája. Felhő suhant el fölötte. Aztán újra derűssé simult
                  az arca.</p>
               <p>Nem játszik, felelte közömbösen. De a füle jó, és nagy érzékenységekkel reagál a
                  hamis hangokra. Akármilyen hangszeren követik is el, Majthényi úr.</p>
               <p>Úgy látta, hogy nincs már mit keresnie. Fölállott, begombolta a kabátját és
                  megbiccentette a fejét.</p>
               <p>- Megy már, Baltazár? - kérdezte Majthényi szeretetreméltóan. - Sajnálom, olyan
                  élénken elcsevegtünk itten...</p>
               <p>György megfordult.</p>
               <p>- Azt hiszem, Majthényi úr - mondta könnyedén - a rovarokat az állattan azért
                  nevezi alsóbbrendű lényeknek, mert petéiket - lepkekorukban - gondtalanul rakják
                  le az útjokba eső falevélre, aztán továbbröpülnek egy házzal, anélkül, hogy
                  elfogná őket valaha a kíváncsiság, hogy megtudják, mi lett a sorsa annak az
                  életnek, amelyet a vidám és gondtalan sétarepülésük közben produkáltak... Volt
                  idő, Majthényi úr, amikor vágytam a barátságára. Kisfiú voltam akkor... Volt idő,
                  amikor azt hittem, hogy barátok lehetünk. Most látom, Majthényi, hogy a mi útjaink
                  legfeljebb csak akkor fognak találkozni, amikor keresztezik egymást... Jó
                  estét...</p>
               <p>Majthényi felkelt a helyéről, és Baltazár elé állott.</p>
               <p>- Megálljon - mondta elkomolyodva. Üljön vissza a helyére...</p>
               <p>- Nem sok mondanivalónk van már egymásnak - szabadkozott György.</p>
               <p>- Maga alapjában véve nagyon kellemetlen ember, Baltazár. Tudja?... Kérem, üljön
                  vissza a helyére... Üljön már le, ha mondom... Úgy... Azonkívül illetlen ember
                  is... Igen. Miért nem gyújt rá az én cigarettáimból?... Tessék, gyújtson rá...
                  Arra kértem, hogy gyújtson rá... Úgy... Ez a beszéd, amit itt elmondott nekem,
                  nagyon hatásos volt... Meg akart sérteni? Meg akart szégyeníteni? Fel akart
                  háborítani?... Pardon... most én beszélek. Nem azért kérdeztem, hogy feleljen
                  rá... Mondom, maga nagyon kellemetlen ember, Baltazár. Egyenesen rokonszenves,
                  annyira kellemetlen. Mióta harcolunk mi már egymással? Mióta haragszik rám? Amióta
                  - majdnem két évtized telt el azóta - mint gőgös, buta kölyök azon vadászaton
                  megbántottam... Ideje volna már, ha fegyverszünetet kötnénk egymással...</p>
               <p>- Nem rólam van szó, Majthényi úr - figyelmeztette György szárazon.</p>
               <p>Majthényi széles mozdulatot tett a kezével, mintha minden akadályt el akarna
                  söpörni a barátságuk útjából.</p>
               <p>- Mi a teendőm?... Mit csináljak azzal a poronttyal?</p>
               <p>- Nem kell sokáig gondolkoznia, és bizonyos, hogy nélkülem is ki fogja
                  találni.</p>
               <p>A másik szolgálatkészen pengette össze a sarkantyúját. Aztán gondterhelt, tréfás
                  arccal nézett Baltazárra. Hogy is hívják azokat a micsodákat... igen...
                  pelenkák... Tehát egy tucat pelenka... Egy bölcső, gumikerékkel... Nos... Mi van
                  még?</p>
               <p>György elmosolyodott.</p>
               <p>- Legalább megnézte egyszer? Azt hiszem a pelenkákat illetően egy kis tévedésben
                  van.</p>
               <p>- Egyszer megnézte a gyermeket, felelte Majthényi. Valami ökölnagyságú vörös
                  hústömeg mozgott egy csomó vászon és színes szalag között. Állítólag ez volt a
                  feje az inkriminált magzatnak. Középütt egy sötét üreg látszott, amiből olyan
                  éktelen hangok törtek elő, mint fiatal vizslakölyökből, ha a farkára hágnak.
                  Egyenesen sértő volt a látvány apai önérzetére. Hogy ő egy ilyen balul sikerült
                  vállalkozáshoz adta volna hozzájárulását? Lehetetlen. Az esztétikai
                  követelményekről nem is beszélve. Nagy a gyanúja, mondta, hogy a Baltazár
                  tovaröpködő lepkéje is egy ilyen látvány miatt határozta el magát a gondtalan
                  csapongásra...</p>
               <p>Nevetve nézett Györgyre.</p>
               <p>- Ne aggódjon, Baltazár, megadom magam... Rendelkezzék apai szívemmel... Holnap
                  tiszteletemet teszem a fiamnál. Remélem, még nincsenek kártyaadósságai... Nem
                  tartana velem?</p>
               <p>- Kiről beszélgetnek? - kérdezte Csornainé hozzájuk lépve.</p>
               <p>György átengedte a szót Majthényinek, aki udvarias közömbösséggel kezdett beszélni
                  valamiről. Hallgatva nézte őket. A Csornainé szemében és mozdulataiban nem látta
                  már azt a perzselő tüzet, hódítani és hódolni vágyó szenvedélyes nyugtalanságot,
                  amely ott ragyogott és sötétlett az asszony arcán, amikor először állottak itt
                  együtt, hármasban a Majthényi dolgozószobájában. Ezek likvidáltak már, állapította
                  meg György. Közömbösen, majdnem jóllakottan tévedt olykor egymásba a pillantásuk.
                  Csak a tehetetlenség törvénye tartott fenn még közöttük valami laza
                  kapcsolatot.</p>
               <p>Otthagyta őket, mert Majthényiné szólította. Megmutatta neki néhány románcát, és
                  arra kérte, hogy fordítsa őket magyarra.</p>
               <p>Az ajtón ebben a pillanatban lépett be a főorvos. A meglepetés, hogy ott látja
                  Baltazárt, egészen megbillentette.</p>
               <p>- Valami műkedvelő előadás készül? - hallotta György a kérdését. Úgy képzelte el,
                  hogy az újságírót azzal a feladattal rendelték ide, hogy a hölgyeknek segítségére
                  legyen valami jótékonycélú kócevésben és élőképrendezésben. Györgynek eszébe
                  jutott, hogy egy orvosi vizsgálat erejéig négy év előtt beadósodott Klébernél.
                  Holnap valami szép levél kíséretében elküldi neki a pénzt.</p>
               <p>Mikor menni készült, Csornainé csatlakozott hozzá. Majthényi lekísérte őket. A
                  lépcsőházban az öreg Majthényivel találkoztak.</p>
               <p>- Apám... Baltazár - mutatta be őket egymásnak Majthényi.</p>
               <p>Az öreg egy villanylámpa alá vezette Györgyöt. Belenézett az arcába. Aztán
                  megfogta a kezét. Megszorította.</p>
               <p>- Szeretem, hogy ide merészkedett. Sokáig vártam, hogy felkeres. Egy kis vitám
                  volna még magával, mielőtt végképp búcsút mond nekünk.</p>
               <p>- A malomárok? - kockáztatta meg a kérdést György, régi harcaikra célozva.</p>
               <p>- Az is, más is... Szívesen látom...</p>
               <p>Lenn a kapu előtt Csornainé kocsiba szállott. Aztán maga mellé intette
                  Györgyöt.</p>
               <p>- Remélem, hazakísér?</p>
               <p>Majthényi egy hirtelen mozdulattal megállította őket.</p>
               <p>- Tudja, Baltazár, az apám egész bolondja magának. Abban a kellemetlen
                  szerencsében részesülök, hogy magát hánytorgatja elém példának... Mintha egy
                  regényíró jó példa lehetne... Aztán már öreg is vagyok ahhoz, hogy példákkal
                  javítgassanak...</p>
               <p>- Nem tudom, lehet-e jó példa egy regényíró, de maga még hasznos lehet egy
                  regényíró számára... Ha egy megtérő bűnösről kell majd írnom, magáról fogom
                  mintázni.</p>
               <p>- Köszönöm - nevetett Majthényi -, óriási fantáziára vall.</p>
               <p>A kocsiban, amint az erőd fasorán végigrobogtak, Csornainé váratlanul ezzel a
                  megjegyzéssel fordult feléje:</p>
               <p>- Tulajdonképpen úgy illett volna, Baltazár, hogy eljöjjön egyszer hozzám.</p>
               <p>György megígérte, hogy legközelebb elmegy. A főtéren eszébe jutott, hogy a
                  fogalmazót akarta meglátogatni. Megállította a kocsit, és elnézést kérve az
                  asszonytól, leszállott. Csornainé élénk sajnálkozással nyújtotta a kezét.</p>
               <p>- A viszontlátásra, Baltazár... Ne feledkezzék meg az ígéretéről...</p>
               <p>A szemük vizsgálódva kereste egymást a sercegő utcai lámpák alatt. György
                  szertartásosan csókot lehelt a nő kezére. De a mozdulat, amellyel a kezét a
                  szájához emelte, lassú és jelentős volt.</p>
               <p>- Megfeledkezni?... Lebecsüli magát asszonyom.</p>
               <p>Mi volt ez? Elsütött egy lapos bókot. És csodálkozva látta, hogy Csornainé szája
                  körül meghatványozódik a mosoly, elterebélyesedik az öröm, hogy rögtön szerénykedő
                  kétségnek adjon helyet. Hát ilyen varázsuk van ezeknek az olcsó szavaknak?</p>
               <p>- Nono! - fenyegette meg Csornainé pajkos mozdulattal.</p>
               <p>Néhány pillanatig az elrobogó kocsi után nézett. Nem volt magától túlságosan
                  elragadtatva. A kézcsók mintha bőbeszédű lett volna. Nem fecsegett-e vele többet,
                  mint amennyit akart? Nem hangsúlyozott-e súlytalan érzéseket, melyeket a következő
                  perc fuvalma pehelyként sodort a múlandóságba? Nem szerette ezt a felelőtlen
                  szalonstílust: odacsempészni röpke mozdulattal, nyájas csomagolásban nagy érzések,
                  ünnepélyes vágyak köznapi használatra szánt miniatűr kiadását. Közölni, elhullatni
                  miheztartás és gyors elintézés céljából: maga tetszik nekem, asszonyom. Ő, aki a
                  lét mocsaras problémái felett vidám ugrásoknak, gondtalan repülésnek volt a híve,
                  idegenkedett az erotika könnyed játékaitól és a szerelem tékozló szavaitól...</p>
               <p>Sietve indult el az alváros fellé, hogy a fogalmazót felkeresse. Könnyedén, egy
                  szórakozott imaginárius mozdulattal mérlegre dobta a mai délutánját. Hogy
                  ficánkolt volna négy-öt év előtt az ilyen kisded siker mámorában, ezektől az üres,
                  semmitmondó külsőségektől...</p>
               <p>A malomhídon túl megmutatták neki a házat, amelyben a fogalmazó lakott. Valaki
                  elvezette a sötét udvar végébe, egy alacsony, üveges ajtó elé, és vihogva mutatott
                  be a kivilágított ablakon.</p>
               <p>- Rosszkor jött uraságod, Csermely urat éppen most agyusztálják.</p>
               <p>Megütődve állott meg az ajtóban. A sárgára meszelt helyiségből, amelynek nagyobbik
                  felét agyagosra mázolt búboskemence foglalta el, papagájhangú szitkok, cifrára
                  pödört trágárságok özönlöttek ki az udvarra. Dühödt asszonyi rikoltás volt,
                  amelybe bátortalan szűkölések és panaszos vinnyogások vegyültek.</p>
               <p>György kinyitotta az ajtót, és ámulva állott meg a küszöbön. Csermely egy sarokba
                  kuporodva lekushadt fejjel, fájdalmasan nyöszörgött. Mellette kigombolt blúzú,
                  zilált hajú, meztelen lábszárú termetes asszonyság állott. Hosszú fakanál volt a
                  kezében, azzal kegyetlenül rápaskolt néhányszor a fogalmazó fejére.</p>
               <p>- Ó, te büdös - kiáltotta sötét vigyorgással -, te büdös ingyenélő... te koszos
                  állat, bepofázod az én túrómat?... Elcsenni a stelázsiról az én túrómat?</p>
               <p>A szoba ajtajában egy rútképű öregasszony kéjes élvezettel csipogta:</p>
               <p>- Dobd ki lányom, a szemtelent... Penderítsd ki az utcára...</p>
               <p>Csermely a sarokba zsugorodva, szerencsétlenül, dideregve tűrte a szívtelen
                  sorscsapásokat.</p>
               <p>- Szonjácskám, drága - vonította és suttogta félelemmel és alázatosan -, még ez
                  egyszer könyörülj rajtam... Szonjácskám... Szonjácskám... ne bánts...
                  Szonjácskám...</p>
               <p>- Szonjácskám? - vihogott az asszony. - Nesze.</p>
               <p>Belerúgott a Csermely hátába. A rúgás hevétől a rongyos papucsból napvilágra
                  lyukadt bütykös lábujja. György belépett a konyhába és megragadta az asszony
                  csuklóját.</p>
               <p>- Ebből elég volt, tisztelt asszonyság...</p>
               <p>Szonja megfordult. Kiálló arccsontja fölött a sötét szemgödrökben durva gúny
                  villogott. Az ismeretlen férfi látása egy pillanatra kizökkentette. Végignézett
                  rajta.</p>
               <p>- Magát pedig ki kérdezte?... Kicsoda maga? - A farával erőteljesen ellökte
                  Györgyöt. - Szedje innen a lábait...</p>
               <p>A fogalmazó felemelte dagadt, zúgó fejét. Meglátta Györgyöt, és torkán az örömnek
                  és boldogtalanságnak artikulálatlan hangjai csuklottak ki.</p>
               <p>- Pjotruska... drága Pjotruska - lihegte széttárt karokkal. - Pjotruska...</p>
               <p>Szonjácska csípőre rakta a kezeit, és ellenséges vigyorral még egyszer végigmérte
                  Györgyöt. - Hát maga az a híres Pjotruska?... Ennek a félkótyának a barátja?...
                  Na, jól néz ki maga is, mondhatom. - Hátat fordított neki. - Ki - intett az ajtó
                  felé a fogalmazónak -, kifelé innen... Tolvajoknak és naplopóknak én nem adok
                  szállást.</p>
               <p>A fogalmazó fakó arcán könnyek gördültek végig. Györgyben sajgó részvét vérzett,
                  ahogy elesett, szerencsétlen, megalázott barátja megtört szemébe nézett. Sohasem
                  látta még sírni, nem is tartotta képesnek rá. Átfogta a vállát, gyöngéden magához
                  szorította.</p>
               <p>- Jöjjön, barátom... Ha jól értettem, magát innen kidobták. Kitették a szűrét...
                  Gyerünk hát...</p>
               <p>A fogalmazó karjai fohászkodva emelkedtek a magasba.</p>
               <p>- Ne küldj el, Szonjácska - mondta kérlelően, halkan, nagy szomorúsággal -, ne
                  kergess el... Bocsáss meg nekem...</p>
               <p>A válasz egy jól irányzott köpés volt, amely a nadrágja szárát érte.</p>
               <p>- Ezt ni... - becsapta Csermely mögött az ajtót. De hirtelen újra feltépte. -
                  Megállj... - Egy szögről leakasztotta a bolhaszín felöltőt. Utána röpítette. -
                  Nesze, vidd a garderobodat... Szolgája... Tiszteltetem az öregapádat...</p>
               <p>György visszanézett rá. Hát így festett a gyakorlatban Szonjácska! Az
                  utolérhetetlen, tündéri teremtés. A gyönyörbánya!... (Gyönyörbánya, ötven évi dús
                  készlet garantálva...) Miket fuvolázott ez a szegény fiú erről az alantas
                  teremtésről, milyen bomlott tirádákat hadart róla!... És milyen lélekszakadva
                  nyargalt a befutó vonat mellett, amikor ő megérkezett, hogy egy pillanatot se
                  késsen a káprázatos hírrel: “Pjotruska... hallotta?... Meg vagyok nősülve... Van
                  fogalma? Sejtelme? Hogy micsoda frenézis?...” Kétségtelen, alaposan meg van
                  szegény nősülve... És az a díjbirkózó, vagy micsoda ott a küszöbön, azokkal a
                  fenyegető, vaskos kontúrokkal most kerubot játszik, aki éppen most lakoltatja ki a
                  hiszékeny, szerencsétlen Ádámot a paradicsomból. Vagy nem inkább olyan volt-e,
                  mint egy Kirkévé avanzsált mosogatólány, aki síró sertéssé változtatja a
                  léprecsalt férfit?</p>
               <p>Csermely a sötét utcán lecsuklott fejjel támolygott a barátja mellett.</p>
               <p>- Pjotruska - mondta nagyon elcsendesedve -, consummatum est...
                  Befejeztetett...</p>
               <p>- Fészkes fenét - mérgeskedett György, és mély részvéttel nyúlt a Csermely sovány
                  karja alá. - Legfőbb ideje volt kimászni ebből a paradicsomból. Hogy lehet olyan
                  óriási szavakat használni az ilyen nevetséges eseményekhez... Azt mondja meg
                  inkább, hogy minő túrót emlegetett ez a madonna?</p>
               <p>A fogalmazó nagyot sóhajtott. Egy hét előtt kitették a hivatalából. Szonjácska
                  nagyon felbőszült, elkergette otthonról. Két napig kóborolt étlen, szomjan, az
                  éjszakát egy szénaboglyában töltötte. Mikor harmadnap hazament, az ágyában egy
                  idegen férfit talált. Egy pincért, Pjotruska. Rajta volt még a fehér
                  pincérplasztron. Szonjácska szerelmi téren nagyon szabadelvű... Ma délután a
                  konyhában egy kis túrómaradékot talált, Szonjácska nem volt otthon, unatkozott
                  egyedül, egy kicsit éhes is volt, hát elfogyasztotta a túrót... Szonjácska rajong
                  a túróért... Kedvenc eledele... Hazajött, kereste... És erre bekövetkezett...</p>
               <p>Megállott és megfogta a György kezét.</p>
               <p>- Ó, hogy szégyenlem magam drága barátom... Az embert elpüfölik egy fakanállal...
                  egy kis túró kapcsán... Hát ez is dráma?... Ilyent érdemeltem én?... Ilyen drámai
                  megoldást?... Én, aki nagy dolgokra, nagy tragédiákra áhítoztam?... Ha tudná,
                  atyuskám, hogy szerettem ezt a nőt... És hogy vártam magára... Egy szamovárt
                  vettem, Pjotruska... Egy szamovárt... valódi orosz teát... Eltettem... ha majd
                  egyszer ellátogat hozzánk... A kályhában tűz... maga egy karosszékben...
                  petróleumlámpa, meghitt világosság... Szonjácska a teát melegíti... zúúúúú... a
                  szamovárban zümmög a víz... az istállóban tehénbőgés, künn hó... Orosz éjszakák...
                  Szonjácska aranyosan mosolyog: a tea, uraim... Cukor, rum, illat, szürcsölés...
                  Három ember... mi hárman: Kiriljovics Pjotruska, Szonjácska és én, Csermely
                  János... Irodalom, társadalmi problémák... A lelkünkben béke és szeretet... nagy
                  béke, Pjotruska, és nagy szeretet... Nahát, most itt van... Látta, hogy köpött?...
                  Célzott, barátom... célbavett engem... El is talált... Tudja? Gyakorolta magát
                  célbaköpésben... Azt mondja, egyszer valami ezüstkészlet miatt bedugták a
                  fogházba... voltak ott még néhányan, jobb hölgyek... Unatkoztak... mit
                  csináljanak... nem igaz? Versenyt köptek a rácson keresztül... Később
                  tisztázódott... Szonjácska ártatlan volt... Bocsánatot kértek tőle, kiengedték...
                  Hallja, Pjotruska? A társadalom a tyúkszemünkre hág, nyomorékká morzsol... és erre
                  azt mondja: pardon, entschuldige, tárgytalan a dolog... - Megállott, megtapogatta
                  dagadt fejebúbját. - Ó, Pjotruska, hogy befellegzett nekem... Az élet?... Fujj,
                  atyuskám, de hányingerem van tőle... És sehol egy vészkijárat, ahol meg lehetne
                  szökni... Végig kell gusztálni ezt a silány előadást... Ah, galambocskám... Nekem
                  fukarul mérték a földi örömöket... A gyermekkorom?... Beteg voltam, képeskönyvet
                  kértem... Az apám elment egy varrónőhöz és elkérte az ócska divatlapokat... Jó,
                  ugye? Aztán az anyám cipőjében jártam... Maga nem ismeri ezt, Pjotruska... Gombok,
                  magas sarok, visszahajló orr... Csibészkollégáimból mindig röhejt csaltam ki
                  ezekkel a cipőkkel... az én gyermekkorom!... Nem ismertem... Hallgassa csak.
                  Vizsgára mentem... a szél lefújta fejemről a szalmakalapot... Aznap vették... az
                  utcán disznók legeltek... megették a szalmakalapomat, Pjotruska... nem
                  vizsgáztam... Na... Más: akkor avatták fel a vicinális vonatot... Mindenki
                  felszállhatott rá... Kicsi voltam... a karjaimon semmi izom... Hasba rúgtak...
                  Legurultam a lépcsőn... A vicinális megindult... Én fogtam a hasamat... Néztem,
                  néztem, néztem, Pjotruska, a tovarobogó vonatot, amely a faképnél hagyott... Egy
                  világ dőlt össze... Szimbolikus, nemde?... Ah, mit is akartam?... igen...
                  Figyeljen. Figyel, galambocskám?... Miért olyan hallgatag? Meg lehetne engem írni,
                  mi?... Milyen címet adna nekem? A csatorna hajótöröttje... Na... mindegy... mit
                  is... igen... leltározom az életemet... Csődnél is így szokták... Ugye? Csőd,
                  Pjotruska. Csőd. Na... Ha bemásztam egy kerítésen almát lopni: biztos, hogy
                  fülönragadtak és elnadrágoltak... Egyszer megfogtak és egy fához kötöttek...
                  Tudja, ki volt? Zizevszky... “Estig itt márádsz, áztán ágyonlőlek...” Nyolc óráig
                  tartott ott... Akkor jött egy flóberrel... rám emelte... Elájultam... Idegláz... A
                  fejemben akkor nagyon összezavarodtak a dolgok... Hónapokig feküdtem...
                  Gyermekkor?... Hoháháhú... Hallgassa csak... A szomszéd fazekasnak két akkora
                  leánya volt, mint én... Ikrek... tizenkét évesek... Egyszer meginvitáltak a
                  padlásra... Hogy mutatnak valamit... Utánuk másztam... Őrület, Pjotruska... Hogy
                  micsoda fajtalanságokat tudtak ezek a taknyosok!... Leírhatatlan... A vége az
                  lett, hogy beteg lettem... Igen... a leányok meg voltak fertőzve... Egy
                  fazekassegéd megfertőzte őket... Ez volt az én gyermekkorom... Függöny... Második
                  felvonás: ifjúság! Ifjúság?... Néhány könyv... néhány cselédlány... Aztán a
                  hivatal... Kidobnak, galambocskám... A Rend... az Erkölcs rendetlennek és
                  erkölcstelennek talált... Ah, drága barátom!</p>
               <p>A dóm tornyában a kontrabasszus harang kilencet kongatott. Fölértek a főtérre, és
                  elhaladtak a Grand Café előtt. György megállott. Nem pislognának be a
                  függönynyíláson?... Néné, Moravetznek angolosra nyírták a bajuszát! És a
                  rendőrkapitány! Csak nem lócsiszárokkal feketézik?... És kik ezek a dagadt alakok,
                  nagy szivarral, zsebregyúrt kézzel? Hadiszállítók? No, nem kukucskálna be egy
                  kicsit, Csermely?... Nézze, milyen kopottak a plüssdíványok... Mennyi idegen
                  arc... És a törzsasztal hogy összeaszott... Lötyög a nyakuk az ócska gallérban...
                  No, barátom, nem kíváncsi rájuk?</p>
               <p>A fogalmazó bánatosan intett a fejével. Fakó arcáról elillant minden életkedv.
                  Összedűlt a gyenge alkotmány.</p>
               <p>- Azt mondják, félkegyelmű vagyok - mondta csendesen, míg körüljárták a főteret. -
                  Rám fogták... Igen, mert nem tiszteltem a farzsábájukat... Nem estem hasra a
                  butaságaik előtt... Nem az ő törvényeik szerint kötöttem meg a nyakkendőmet...
                  Olykor pedig teljesen mellőztem a nyakkendőviseletet... Ah... de buta dolog...
                  Ami kis szellemi öröm ért... azt magának köszönhetem... A maga élete... a
                  gondolatai... a mosolya nyílvesszők voltak... mutatták az utat: arra, Csermely...
                  arra fölfelé... Ó, maga nagyon derék ember, Kiriljovics Pjotr... Az élete is
                  olyan, mint az írásai... Jó... igaz... becsületes... Könnyű az: papíron
                  költősködni... igazságokat hazudni... mindig olyan jámbor pofát vágni, mintha most
                  vette volna fel az utolsó kenetet... És otthon, a magánéletben komisznak lenni...
                  aki maga sem él a saját igazságai szerint... Eszembe jut, Pjotruska... egyszer
                  maga egy cikket olvasott... Olyan hangos, emberszerető áradozás volt,
                  zenekísérettel... Valaki nagyon meghatódott tőle... Maga azt mondta rá: ismerem a
                  cikk szerzőjét... egyszer meglátogattam... az íróasztala előtt ült és az orrát
                  piszkálta. Hoháháhú...</p>
               <p>Györgyről kezdett beszélni. Hogy hányszor éhenhalt volna, ha György nem segít.
                  György egy mozdulattal félbe akarta szakítani, de a fogalmazó konokul
                  folytatta:</p>
               <p>- Hagyja, Kiriljovics Pjotr. Maga mindig úgy tesz, mintha süket volna... de
                  tudom... meghallgatja az én szívzörejeimet... Tudja... Ide figyeljen... A
                  krumplihivatalban, ahonnan most kiebrudaltak... valami krumplirothadás miatt, azt
                  mondja nekem a főszamár: ...Csermely... maga ne kukorékoljon... maga egy erkölcsi
                  hulla... Hallja, galambocskám?... Eszembe jutott a maga tanítása... Aznap... mikor
                  kidobtak... fölmásztam a tűzoltótoronyba... lenéztem... Figyeljen... Arra halad a
                  főszamár... kesztyű a kezében... mozgatja a zsíros combjait... Olyan, mint egy
                  ganajtúró bogár... Nevetek... Lekiáltok neki: Quo vadis, atyuskám?... Nem
                  hallja... Ó, gondolom magamban... te földszintes ember... te piszok... hát
                  kidobtál a hivatalból?</p>
               <p>- Magasabbra kellett volna mennie, barátom - mondta György mosolyogva.</p>
               <p>- Igen... Igaza van... Magasabbra... Fel a dóm tornyába... A hegytetőre... A
                  felhők közé... Akkor talán meg tudjuk bocsátani felebarátaink szeretetét... Fel a
                  magasba... lenézni erre a nagy tehénpalacsintára... és megbocsátani
                  mindenkinek... A főnöknek... Zizevszkynek... Szonjácskának... - Megállott. -
                  Pjotruska... Kiriljovics Pjotr... Álljunk meg egy kicsit... Mondok valamit... Egy
                  kérdést előbb... Mi van itt a maga mellénye alatt?... Nem azt... ezt gondolom, ami
                  rajtam van... Igen, mi van alatta?... Egy ing... A maga inge, Pjotruska... És az
                  ing alatt?... Egy szív... A saját szívem, Pjotruska... Tudja, mi történik benne e
                  pillanatban?... Szonjácska veri a szívbillentyűket... egészen tisztán ki lehet
                  venni... Gyászindulót kalimpál rajta... Igen... de hát ez csak költészet... A
                  valóság? A valóság... ide figyeljen... figyel?... - Nagyot sóhajtott, lehunyta a
                  szemét, és majdnem suttogva mondta: - Fáj a szívem, galambocskám.</p>
               <p>György könnyet látott a szeme sarkában. Vigasztalni próbálta.</p>
               <p>- Minden hiába... Próbálom Szonjácskát tájbonctanilag felfogni... Az a nagy
                  tömeg... amely ott feküdt az ingplasztronos pincérrel az ágyban... tulajdonképpen
                  nem egyéb, mint vese... máj... lép... tüdő... petefészek... izom... gerincagy...
                  csontok egyesülése egy csipkés hálóing alatt... Hogy ezeknek az anatómiai
                  kellékeknek örömet okoz a pincérrel való dévajkodás... hát mit fájhat az? Nincs
                  igazam? És mégis... Mégis, Kiriljovics Péter...</p>
               <p>Későre járt már. György megfogta a karját.</p>
               <p>- Jöjjön - mondta -, el fogom szállásolni a páternél. A többiről majd csevegünk
                  még.</p>
               <p>Langyos nyári éjszaka vette őket körül. Csendesen baktattak a káptalansor
                  irányában a páter lakása felé, és a csillagok távolságáról, fényévekről és
                  évmilliókról beszélgettek. Csermely méla pillantást vetett az égre, megigazította
                  a szemüvegét és leverten mondta.</p>
               <p>- Könnyű magának, Pjotruska... ha magának itt nem tetszik valami... egyszerűen a
                  csillagokhoz fellebbez... De mit csináljak én? Rövidlátó vagyok, Pjotruska... én
                  még a csillagokat sem látom...</p>
            </div>
            <div type="chapter">
               <head>XIII</head>
               <p>A nagy tornádó kilehelte nemtelen páráját. De a négy év alatt, amíg végigsepert
                  Európán, leverte a civilizáció minden csinált virágát. Mennyi őrültség, mennyi
                  szégyen és mennyi özvegy! - kiáltott fel György rezignáltan a béke fonnyadt
                  olajágacskáját nézegetve. - Mennyi föld alá vezényelt hős, mennyi frivolság, a
                  hazugságoknak milyen roppant zenekara! Hogy elpuskázták ezt a szerencsétlen
                  világot… Párizsban és Londonban bongtak a győzelmi harangok és fülsiketítően
                  orgonáztak a hálaadó istentiszteletek. Európa térképén fák, magtárak,
                  embergenerációk, erkölcsök, hitek és tradíciók félreismerhetetlenül széttépett
                  hullái hevertek szanaszét. Az angol képesújságokban egy bulldog arcképét lehetett
                  látni, amelynek mellét és hátát a harctéren szerzett kiváló érdemek elismeréséül a
                  szövetséges hadseregek kitüntetései díszítettek...</p>
               <p>Októberi köd ereszkedett le az utcákra. A betört kirakatokban a haditechnika
                  vívmánya: pókhálós űr és szívfacsaró papírszövet gyönyörködtette a nézőt. A
                  főteret furcsa rikoltás verte fel, lámpák csörömpöltek, lövések pukkantak, a
                  takarékpénztár vasredőnyét riadtan húzták le, aztán dermedt csend következett.
                  Csermely, akit György magához vett, hervadt, nehézmozgású álmodozásából
                  felneszelve, kisietett Pagáttal a főtérre, hogy szemtanúja legyen az eseményeknek.
                  Csalódva állapította meg, hogy az eléje táruló látvány egy cseppet sem hasonlít
                  azokhoz a színpadi jelenetekhez, amelyek olyan lelkesítően ábrázolták a
                  forradalmat. Egy suhanc, hátán keresztbe akasztott karabéllyal, benyomult a Grand
                  Caféba, és röhögve reccsentette a törzsasztal felé: tessék oszolni. Tréfás
                  legénykedés volt, de a Grand Café behúzott nyakkal, hanyatt-homlok farolt
                  hazafelé. A fogalmazóból, aki Pagáttal a sarkon élvezte a forradalmat, a suhanci
                  ordréra hazatakarodó polgári társadalom kárörvendő, szomorkás hoháháhúkat csalt
                  elő. - Tudja, Pjotruska - mesélte otthon -, hogy menekültek haza, mikor egy
                  gyengeelméjű nyergessegéd közéjük sercintett?... Elöl Czuczor megyebizottsági
                  pékmester remegő gerincvelővel... Alig bírta hazatolni a hasát ijedtében... Aztán
                  Kléber főorvos és kórházparancsnok... Úgy tett, mintha haldokló beteghez hívták
                  volna... És Zizevszky, feltűrt gallérral... a falhoz lapulva... Elsorolta őket, az
                  egész társaságot, amely feladva biliárdjátékát, feketekávéját és hazafias
                  erényeit, behúzott nyakkal, riadt egércsapattá torlódva, sebesen hazafelé talpalt.
                  A jelenetet szemléltetően be is mutatta Györgynek, behúzta a nyakát, láthatatlanná
                  zsugorodott és nagyokat szuszogva kétségbeesett menekülést mímelt. - Hátul,
                  Pjotruska... a “haladó társadalom” legvégén, csepegő orral, nagy lószemekkel
                  Macskássy házügynök bukdácsolt... Egy kicsit süket az öreg... nem értette, miről
                  van szó... rendőrért kezdett kiabálni... Rendőrkapitány!... Hadd lássuk... most
                  mutassa meg, mit tud... Hosszú, göröngyös bőrszivar a szájában... galambszürke...
                  nagyfenekű lovaglónadrág... na, miért nem inti le hát a forradalmat?... Igen...
                  közhírré tétetik, hogy itt mindennemű forradalom rendőrileg be van tiltva... Hé,
                  Kovács bácsi... két embert maga mellé... forverc... elővezetni a fogdába az
                  ipséket!... Sebesen... Majd adok én nekik... Kihágási jegyzőkönyvet ellenük,
                  forradalom és trónfosztás miatt!... Micsoda szemtelenség az... elszakadni
                  Ausztriától? He?... Kovács bácsi, előre velük... A fogdába a disznyókkal...
                  Sebesen...</p>
               <p>A fogalmazó szomorkásan nevetett. A nagy lendülete lelohadt, lelkében az izzó
                  zsarátnok hamvadozni kezdett. Nem vágtatott már, az események viharzása nem
                  lobogtatta meg a tettvágyát. Nézelődve járkált az utcákon, duzzadó szóbősége is
                  elapadt. Ami mondanivalója volt, azt már csak Györgynek és Pagátnak mondta el.</p>
               <p>Györgyöt a nagy delírium nem ragadta magával. Barátságtalan víziók úszkáltak
                  szemei előtt. Levetette az egyenruháját és úgy határozott, hogy a házat eladja,
                  aztán húgával és Csermellyel Pestre költözik. A karavánt Pagát zárná be. Most már
                  megkeres annyit, hogy eltartsa őket. Október első napjaiban a regénye könyvalakban
                  is megjelent. A szerkesztő kérdést intézett hozzá, hogy volna-e kedve belépni a
                  lap rendes munkatársai közé. A várost, a kopott, megrokkant, vergődő várost,
                  most, hogy nyitva állott az útja rózsásabb horizontok felé, egy kissé mintha
                  sajnálta volna. Falairól, amelyek egykor hetykén, cicomásan néztek le rá, most
                  megtörten hullott a vakolat. Szegényen, félénken hunyta le a szemét. Szenvedett.
                  György részvéttel, bágyadt mosollyal állott fölötte.</p>
               <p>- Pjotruska - javasolta a fogalmazó az utcán megkapaszkodva barátja karjában -,
                  emelje föl a köpenye szárnyát, nehogy leseperje vele a templom tornyát.</p>
               <p>Úti készülődései közben nyitott be hozzá a páter. Megfogta a kezét és mélyen a
                  szemébe nézett.</p>
               <p>- Itt tudna most hagyni minket? - kérdezte felhős arccal. - Ez a város mostoha
                  volt magához, tudom. De Baltazár György mégsem fogja bajában cserbenhagyni!</p>
               <p>- Baltazár György?... Mit tehet itt Baltazár György? - kérdezte ő
                  lekicsinylően.</p>
               <p>A pap rosszallóan ingatta a fejét. Hogy mit tehet? Sokat. Igen sokat. A tömeg
                  előtt, amely ura e pillanatban a helyzetnek, rokonszenves a neve. Közöttük élt,
                  mulattatta őket, harcolt és nélkülözött értük. A főtéren valaki elkiáltotta a
                  nevét, és a tömeg lelkes éljennel ismételgeti...</p>
               <p>Az ajtaja előtt a félhomályban feltűrt galléros alakok ácsorogtak. Igen
                  türelmetleneknek látszottak.</p>
               <p>- Kik ezek? - kérdezte a pátertől.</p>
               <p>- Az egyik a polgármester - mondta a pap pártfogó hangon, védencei felé pillantva.
                  - A másik a rendőrkapitány... Ők is eljöttek...</p>
               <p>- Fáradjanak be - szólott ki hozzájuk György.</p>
               <p>Leültette őket. Nem nézett rájuk, úgy tett, mintha természetes dolognak találná,
                  hogy eljöttek hozzá. A két zavart ember megkönnyebbülten foglalt helyet. Nem
                  számítottak rá, hogy ilyen zökkenő nélkül megússzák ezt a kínosnak ígérkező
                  találkozást. György cigarettával kínálta őket, aztán figyelmesen a pap felé
                  fordult. Páter Izidor a városban észlelhető zavarokról számolt be. A
                  rendőrkapitányt megszalasztotta a tömeg. A Majthényi-majorban porrá égett minden
                  épület. A városházát megszállta néhány leszerelt katona. A külvárosból rablások
                  híre érkezik. Súlyosabb zavargások vannak keletkezőben, a polgármester háza előtt
                  fegyveres alakok ólálkodnak...</p>
               <p>A polgármester, az egykori főjegyző sápadt arccal, rosszul megjátszott nyugalommal
                  vizsgálgatta remegő ujjainak körmét, és tárgyilagos hangon igyekezett a
                  helyzetképet elkészíteni.</p>
               <p>- Kész ánárchia. A rendőrkapitány úrra rá akarták gyújtani a házat.</p>
               <p>A rendőrkapitányból most napvilágra kívánkozott az elnyomott félelem. A
                  polgármester szavaira keserűen felnyögött. De aztán szégyenkezve elretusírozta a
                  nyögését, úgyhogy a jelenlevők egy kis jóakarattal egyszerűen sóhajtásnak is
                  minősíthették.</p>
               <p>- Ön ismer engem, Baltazár úr... Megmondhatja, nem voltam-e világéletemben
                  demokratikus érzületű ember?</p>
               <p>György idegesen vonta össze a szemöldökét. A demokratikus érzületű emberre vetett
                  egy kihűlt, kurta pillantást. Aztán az ablak felé fordította a fejét... Úristen...
                  Ez a nagy has, két kurta comb, trapézalakú mészáros fej... Ez volt a Rend, a
                  Hatalom... És most milyen sietve, milyen alázatosan ereszkedik itt négykézlábra...
                  - Ne mondjon ilyent, fölösleges és ostobaság most védekeznie - akarta neki mondani
                  megbántottan és helyette is szégyenkezve -, lám, a polgármester úr megőrzi férfias
                  méltóságát... Ő nem mosakszik.</p>
               <p>- Ami azt illeti - szólalt meg a polgármester -, mi valamennyien a népért
                  dolgoztunk... Nem hiszem, hogy akadna valaki, aki ezt kétségbevonná... Ön
                  emlékszik, Baltazár úr, az én vezércikkeimre... Egész pályafutásom alatt a
                  demokráciát hangoztattam... A haladásnak vagyok a híve. Szeretném, ha ezt
                  tolmácsolná illetékes helyen.</p>
               <p>- Hol? - szaladt ki a száján Györgynek türelmetlenül. - Hol van az az illetékes
                  hely?</p>
               <p>A rendőrkapitány nyugtalanul sandított feléje. Ez a tolmácsolás, lám, ez nem
                  jutott hamarjában az eszébe. Izgalmában nem is hallotta a Baltazár kérdését,
                  sietve csatlakozott ő is a polgármester óhajához.</p>
               <p>- Lesz szíves, Baltazár úr, helyettem is tolmácsolni...</p>
               <p>György elszótlanodva nézte őket. Ez a két ember büntetendő rombolást vitt véghez
                  az illúzióin. Milyen ügyetlen nyájaskodással fogja a rendőrkapitány körbejáratni
                  valami piszkoskörmű társaságban a cigarettatárcáját és politikai hitvallását:
                  “egy csempészcigarettát parancsoljanak uraim, úgy nézzenek rám, hogy én is
                  demokrata vagyok. Abbizony. Ízig-vérig demokrata, vagy minek is híjják...” És a
                  polgármester: “Le a kalappal uraim, a demokrácia zászlaja előtt!”</p>
               <p>Épületes látvány volt, hogyan bolhászott a két ember a múltjában, hogy
                  nyakoncsípjen valami bizonyítékot a maga haladó gondolkodásának az igazolására. A
                  páter csitítóan simogatta meg György idegesen zongorázó ujjait. Megértette a
                  barátja lelkében végbemenő dolgokat, és a tekintete elnézést kért a két
                  méltóságából kibillent ember számára... Az utcákon, a főtéren irányt és jelszót
                  váró gazdátlan tömeg forrong. Miért habozik hát György?... Miért nem segít
                  rajtuk?</p>
               <p>- De hát hogyan segíthetek én? - kérdezte György meginogva.</p>
               <p>- Egyszerűen - mosolygott a pap -, legyen okos és álljon az élükre.</p>
               <p>Engedett a rábeszélésnek, és felment a városházára. A tömeg, amelyben várakozása
                  ellenére, megragadt valami emléke annak a csetepaténak, amelyet ő a polgári önzés,
                  bürokratikus butaság és az iskolázott korlátoltság ellen folytatott, arra várt,
                  hogy a duzzadásig feszült mámor szelepeit valaki megnyissa benne. A városháza
                  korhadt erkélyéről György végignézett rajtuk. Beszélni kezdett. A háborúról, a
                  forradalmak tanulságairól, a népek jövőjéről. Hangja öblösen verődött vissza a tér
                  szemközti házsorán, amelynek ablakait lassankint női fejek kezdték benépesíteni.
                  A szavai józanul és megfontolt előrelátással intették mérsékletre a tömeget, de a
                  hangja betöltötte a teret, a várost, amely ijedt ámulattal nézte az egykori
                  tréfacsinálónak, a mellőzött és félrelépett lapszerkesztőnek fellángoló
                  diadalát.</p>
               <p>A vállukon vitték le a térre. Aznap kétszer kellett még beszélnie. Bejárta a
                  katonai laktanyákat, kíséretével végigszáguldott a külvárosokon, és
                  kérlelhetetlen kézzel elnyomta a zavargásokat. Éjszaka egy gyanús csoport
                  megszállta a városházát. György a tanácsterembe sietett. Sűrű dohányfüstben,
                  asztalokon, székeken vitatkozó, népes társaság fogadta. Egy fiatal altiszt
                  előzékenységgel nyitott neki utat. György néhány kurta, de határozott szóval
                  bejelentette, hogy átveszi a rendcsinálás és intézkedés jogát. A hangja keményen
                  pengett. Körülnézett. Van-e valakinek kifogása ellene? Van - válaszolta néhány
                  hetyke hang. Intett nekik, hogy lépjenek elő. Végignézett rajtuk. Idegenek
                  voltak.</p>
               <p>- Egy órán belül eltakarodtok a városból. A pályaudvarig kíséretet adok mellétek.
                  Mehettek.</p>
               <p>Napokig nem hunyta le a szemét. A rend, a város élelmezése, a fosztogatók leverése
                  rengeteg munkát adtak. A hetek lázasan hömpölyögtek, a kiborult ár nem akart
                  visszaszivárogni a medrébe. A forradalom végigsöpört mindenen. (...)</p>
               <p>György nem ért rá magával foglalkozni. Az utazás gondja és vágya, tervek, álmok
                  mintha sohasem izgatták volna. Nagy hullámveréssel jöttek az események. Ő
                  személytelenül és önmaga iránt is érzéketlenül, fáradhatatlanul kormányozta a
                  tömegeket a zavaros áradatban. Gép volt, amely nem ismert fáradtságot. De a
                  gépezet kitüzesedett kerekei között olykor homokszem csikorgott: a félelem, hogy
                  lesz-e célja, értelme ennek a nagy iramnak?... Egyszer egy tétova, meleg kéz
                  simult a kezébe: a Kléber Ilona keze. Mire észrevette, mire odafigyelhetett
                  volna, a leány beleolvadt az utca ködébe. Vajon mit akart?... Utána indult. Valaki
                  sírva állta el az útját. Elhajtották a tehenét. György tegyen igazságot. Intett az
                  embernek, hogy kövesse, és a főorvos lányáról megfeledkezett.</p>
               <p>Majthényi az első napokban tettrekész hévvel jelentkezett szolgálattételre. Az
                  uradalom földjeit birtokba vette a parasztság, a vagyon nagy része elúszott.
                  Majthényi nevetve vont vállat. C’est la guerre! Az öreg most gyűjtheti a
                  páncélszekrényében a tojásokat. Lesz hely bőven a szekrényében. A részvényei már
                  úgysem sokat érnek. Vidáman nézett Györgyre: tehetne-e valamit? György megkérte,
                  hogy vegye át a rendfenntartó osztag fölött a parancsnokságot.</p>
               <p>A páter is eljött néhányszor, hogy megdicsérje Györgyöt.</p>
               <p>- Még nincs vége - legyintett György fáradt mosollyal.</p>
               <p>Aztán eljött a karácsony, idegen csapatok jelentek meg a városban, és Györgyöt
                  Majthényivel egy határszéli városkába szállították, ahol egy elhagyott, komor
                  kórházépületbe internálták őket.</p>
            </div>
            <div type="chapter">
               <head>XIV</head>
               <p>A Györgyék udvarán ültek a jázminbokrok alatt. György egy karosszék karfájáról
                  lóbálta a lábát és szórakozottan játszott egy fűzfavesszővel.</p>
               <p>- Mire gondol, Baltazár? - kérdezte Csornainé.</p>
               <p>- Amiként az egyes ember életében is előfordulnak butaságok - mondta György -, úgy
                  előfordulnak a népek életében is. De a népek nem szeretik, ha a butaságaikat nem
                  nevezzük hősiességnek. S a győzelmük ezért mindig hősies győzelmek, a bukásuk
                  mindig hősies elbukás...</p>
               <p>Csornainé a cigarettája füstjén át leplezetlen érdeklődéssel nézte.</p>
               <p>- Ez a szakáll túlságos tiszteletet ébreszt bennem maga iránt - jegyezte meg
                  mosolyogva. A György állát gyér, puha szakáll keretezte. Az arca megnyúlt,
                  megsoványodott. Az internáló táborból Majthényivel együtt nemrég engedték haza, de
                  megtiltották neki, hogy a városban tartózkodjék. Haza kellett jönnie. Csornainé
                  gyakrabban kereste a vele való együttlétet. Olykor Majthényi is kijött hozzá a
                  városból. A közös sors egymáshoz kötötte őket.</p>
               <p>Az ország, mint egy epileptikus, összetörte magát. (...) A nagy szenvedés, a
                  végtelen négy év, a Dolomitok, a Piáve, a volhyniai mocsarak, az ágyúkká
                  olvasztott harangok, minden, minden, a roppant áldozati máglya, minden, minden
                  hiábavaló volt!</p>
               <p>- És ez nem minden - mondta egy félkarú fiatalember. - Olvassák el Franciaország
                  új hadügyi költségvetését... Nincs vége. Nem akarják, hogy vége legyen.</p>
               <p>Fiatal bányamérnök volt. György az internáló táborban ismerkedett meg vele. A
                  táborban vérmérgezést kapott, amputálni kellett a karját. Kiengedték, György
                  magával hozta. A húga ápolta nagy gyöngédséggel és részvéttel.</p>
               <p>Később Majthényi is eljött. A zsebéből pesti újságot vett elő. London dőzsölve
                  lakmározott a győzelmi toron.</p>
               <p>- Kannibálok - mondta Majthényi.</p>
               <p>- Európa disznómód megveszett - hallotta a mérnök dühödt kifakadását. - Megvertek?
                  Jó, előfordul az ilyesmi. Fát aprítanak a hátunkon? Tegyék. Győztek. Kifizettetik
                  velünk a számlát? Fizetünk. De ne rúgjanak rajtunk, mint a rühös macskán.</p>
               <p>- Sajnálom az öreg Angliát - szólalt meg Majthényi -, ez a paroxizmus ártalmára
                  lesz elmeszesedő ütőerének.</p>
               <p>- Mit akar, kérem, hisz még csak most kezdenek igazán fegyverkezni.</p>
               <p>Csornainé Györgyhöz lépett és tüzet kért tőle. A tekintete éppúgy felparázslott
                  György közelében, mint a cigarettája.</p>
               <p>- Láttam, dolgozott a délelőtt - mondta halkan. - A hálószobám ablakából éppen ide
                  látni...</p>
               <p>- ...távcsővel - egészítette ki Majthényi nevetve.</p>
               <p>- Igen - felelte György -, egy diplomáciai aktán dolgoztam. Jegyzeteket intéztem
                  egy leendő francia fiúcskához.</p>
               <p>Az asztalon néhány teleírt papírlap hevert. Csornainé beléjük pillantott.
                  Olvasgatta a sorokat, aztán hirtelen kíváncsisággal Györgyre nézett. - Mi ez?</p>
               <p>- Elolvassam? - mosolygott György.</p>
               <p>A kezébe vette a lapokat, és olvasni kezdett:</p>
               <p>Kis piu-piu, gyanús dologról értesülök. Azt olvasom az újságban, kis piu-piu, hogy
                  lépések történtek az érdekedben, hogy francia hazád, a hazák leghazábbika 300
                  frank ösztöndíjjal kecsegteti mamádat arra az esetre, ha világra hoz téged.
                  Nemzetgyarapítási hadműveletről lévén szó, nem kételkedem abban, hogy te habozás
                  nélkül, az említett előnyös ajánlat nélkül is legsürgősebb feladatodnak tekinted,
                  hogy azonnal, mihelyt időd megengedi, megszülessél. Mert bő öröme és szép értelme
                  van annak: Franciaországban és Franciaországért megszületni, ínyenc passzió az,
                  egy üde és gloáros reggelen a világra jönni és édes bömböléssel beköszönteni abba
                  az auvergne-i vagy provance-i tavaszba, amelynél szebbet halandó orr nem szagolt.
                  Ott vagytok mindjárt a forrásnál, ahol a kultúra bő bájitala bugyog, csak le kell
                  hajolnotok, és alumínium zsebpoharatok megtelik a kultúra habzó folyadékával,
                  amiből szellemet, eleganciát, szenvedélyt, lírát és technikai vívmányt hörpinttek
                  magatokba. Ó, én tudom, milyen jó ott nálatok, kis piu-piu, csak úgy átkarikáztok
                  naponként a Diadal Íve alatt, amíg mi itt csak a Pathé Frères filmjein keresztül
                  nyaljuk a párizsi élet mézét. Hányszor irigyeltem tőletek azt a nagy előnyt, amit
                  a “francia” szócska sűrít magába, hányszor elcseréltem volna azt a nagy debella
                  kenyérdagasztó fateknőt, amelyben mit csecsemő visítottam, a te bölcsőddel, kis
                  piu-piu, talán nem is a bölcsőd eleganciája okán, mint inkább azért, hogy francia
                  anya törölje meg nedves orromat, és hogy első gügyögésemet azon az abszolút
                  liliomos nyelven eszközöljem, melyen egykor Descartes, Goncourt, Rodin és Blériot
                  gügyögött. És mégis, kis piu-piu, e pillanatban súlyos aggályok vannak bennem
                  keletkezőben irigyelt sorsod kapcsán. Az, hogy a népgyarapítási főgondnok úr 300
                  franknyi ösztöndíjat készül letenni a mamád részére, ha világra hoz téged, rendben
                  van, sőt én még úgy találom, hogy ez elég fukar tarifa egy újszülött franciáért.
                  Nem is ez a 300 frank ütött szöget a fejembe. Van a sunyi újságban egy
                  jelentéktelen kis mondatocska, amely arról szól, kis piu-piu, hogy a kormányt erre
                  a nagylelkű lépésre az a megfontolás vezérelte, hogy a nemzetben beállott
                  nagymérvű emberhiány kérdésessé teheti az állam és a nemzet jövő biztonságát. Meg
                  kell születned, kis piu-piu, mert a távolmaradásod hazafiatlan cselekedet. Sok-sok
                  kis piu-piu fogyott el az elmúlt években, üresek a raktárak, a többtermelés csak
                  jámbor óhaj, a termelés pang. Nagy volt a kivitel, de mégis, kis piu-piu, nem megy
                  a fejembe, hogyan lehetett a dús készletet annyira elfogyasztani, hogyan engedte
                  meg a népgyarapítási főgondnok úr, hogy ide jusson a dolog?</p>
               <p>Ne teketóriázzunk, kis barátom, nekem az a gyanúm, hogy nem mennek rendjén a
                  dolgok. Az a gyanúm, szegény piu-piu, hogy a hadügyminiszter szép katonás fejében
                  született meg az a gondolat, hogy neked minél gyorsabban és minél nagyobb
                  példányban kell megszületned. Mert a sorsharag ropja még fejünk felett a táncot,
                  van még a derült égben a fejünk számára néhány lecsapni készülő villám. Meg sem
                  születtél, kis barátom, és már készül számodra a kedves kelengye, varrják már
                  neked nyájas hadseregszállító bácsik a földszínű nadrágot, szabják, patkolják már
                  a kecses bakancsot, öntik neked a Creuzot-játékgyárban a bájos kis gyorstüzelőket,
                  és nekem itt, túl az óperencián és még azon is túl, belefájdul a szívembe annak a
                  300 franknak a csengése, amellyel téged a világra fognak csalni, és a fiamnak
                  sürgősen megtiltom...</p>
               <p>- Ha majd lesz - vetette közbe Csornainé. </p>
               <p>- ...ha majd lesz - folytatta György mosolyogva -, hogy boldog francia csecsemő
                  akarjon lenni a Touraine fuvalmas lankáin vagy a normandiai hegyek jószagú
                  árnyékában. Mert azok, akik bőkezűen eltékozolták azt a néhány százezer tonna
                  piu-piut, amelynek hiánya oly sötét gondokat okoz, azok téged is el fognak
                  javíthatatlanul tékozolni, ha nem is vallják be előre, ha nemzetgyarapítási
                  akcióról beszélnek is katonai létszámemelés helyett.</p>
               <p>Hideg koponyák eszelték ki a 300 frankot, kancsalul néző fejekben és nem
                  emberbarátok szívében támadt az a szükségérzet, hogy nektek minél nagyobb számban
                  és mentől sebesebben létre kell jönnötök. Nem tehetek róla, de e pillanatban úgy
                  érzem, hogy a diplomácia kaján szatírjai fogalmazták - és ezúttal nagyon rosszul -
                  azt az újsághírt, nem tehetek róla, nagyon rossz érzésem van, kis piu-piu, ezzel a
                  dologgal kapcsolatban, ahelyett, hogy örvendenék annak, hogy megint egy csomó,
                  okosságra és a kultúra megnemesítésére predesztinált bájos francia fog
                  megszületni. Az újsághír mögött megint egy alaposan kigondolt és nagy stratégiai
                  ügyességgel végrehajtott csapatmozdulat körvonalait sejtem, a születésed
                  szükségességét megint defenzívákkal fogja indokolni a javaslat parlamenti
                  előadója. Lehet, hogy a csömör hagymáza beszél belőlem, de amióta a hagymázas
                  látomásokat is megszégyenítő látomások vonultak át szétlapító vaskerekeikkel a
                  szívünkön, azóta fél szemmel mindig hiszek e látomásoknak. Mert ennyi minden után
                  sem jött senki, aki azt mondta volna, hogy de most már elég, örökre és
                  visszavonhatatlanul elég. Nem jött senki, csak néhány fájó szívű ember suttog
                  halkan elméleteket arról, hogyan lehetne az eleget a gyakorlatba átültetni, csak
                  néhány szózatbuborék szállt fel a fáradt semmibe. Ezért féltelek, kis piu-piu,
                  ezért adom át most a szót a lázas félrebeszélésnek, mert ő jobban tudja, mint én,
                  ő többször eltalálta az igazat, mint én, aki emberi ígéretek és ünnepélyes
                  miniszteri nyilatkozatok nyomán rendeztem be az erkölcsi felfogásomat és
                  hitemet.</p>
               <p>Féltelek, kis piu-piu, arra az esetre, ha megszületnél, mert te leszel az, aki
                  előreveti az árnyékát, akiről azt fogják mondani, hogy üres kombináció és légből
                  kapott koholmány. Te vagy az, akiből fenyegető statisztikai tétel lesz, te vagy
                  az, akire a külügyminiszteri jegyzék gondol, amikor erélyesen az asztalra üt, te
                  vagy a megszálló fővezér magyarázata, a magas és alacsony valuta indoka, te vagy
                  az, aki megtöltöd a kultúra tartályait: a gyalog- és tüzérlaktanyákat, te vagy
                  az, aki a kultúrából csak a gránátbiztos fedezéket és a rögtönölő gázokat fogod
                  ismerni, miközben a szappant végleg elfelejted. Te leszel az, akinek szuronyain a
                  diplomácia győzelmes agyréme és a vezérkar babéros rögeszméje fog pihenni, te vagy
                  a kedves kis piu-piu, akiről megható dolgokat fognak énekelni, aki mámorosan ki
                  fogsz még egyszer vonulni az Ardennes-ekbe, hogy ott megvédd az európai és
                  tazmániai civilizáció eddigi vívmányait egy légből kapott támadás ellen, te vagy
                  az, akit - miközben Párizs körútjain a bőség, szellem és hazafiság kacérul fogja
                  illegetni a derekát, mint egy hisztériás fajdkakas - át fognak csoportosítani,
                  akit kivonnak és beledobnak, te vagy az, akit fel fognak göngyölíteni, aki
                  lendülsz, aki eltűnsz, te vagy az, akinek hamuszürke szája folyton a miért-re fog
                  tépelődni, aki élni szeretnél, élni, akárhogy, és aki meg fogsz halni.</p>
               <p>Te vagy az, akiért a polgármester gyászfátyolos cilinderben és fekete ruhában
                  megható beszédet fog tartani, hogy szem nem marad szárazon, te vagy az, aki túl
                  hosszú, vagy túl rövid falábon fogsz a Rue de la Paix-n végigcsikorogni, te vagy
                  az, aki veszélyeztetett kultúrád nógatására leölöd az ellenség nevű emberfiát,
                  mint karácsonyi sertést, aki aztán, mint a húsipari és rokonszakmák felvonuló
                  szakszervezete elvonulsz a tribünökön tapsoló plörőzös, dekoltált haza és
                  lakkcipőjétől, meg a te győzelmedtől sugárzó Franciaország előtt. Te vagy az,
                  akinek tiszteletére harangok fognak zúgni, ünnepélyeket fognak rendezni és akinek
                  a haza hálával és rokkantsági pótdíjjal fog tartozni. Te vagy a hazaszeretet
                  gyümölcse és az emberi szeretet elvetéltje. Te vagy a szegény kis piu-piu, akit
                  300 júdásfrankkal kicsalnak anyád reszkető méhéből, nehogy problematikus legyen a
                  nemzet jövő biztonsága. Megérted ugye, kis piu-piu? És én, aki az emberi erkölcsök
                  büntetőtörvénykönyvbe ütköző csalárd bukása után nem tudok hinni hitben,
                  szeretetben és jóságban, nem tudok már hinni a 300 frank nemes szándékában sem,
                  akárhogy csűrjék-csavarják a dolgot. (...) Nem tudom, mit szól hozzá a mamád, kis
                  piu-piu, de én már most is féltelek, mielőtt megszülettél volna. És bevallom
                  neked, félek is tőled egy keveset. Ó, mert a fülembe nyöszörög még Európa csontos,
                  emberzsíros földje alól tízmillió elkapart piu-piu, francia, orosz, magyar,
                  török, román, belga, német, lengyel, cseh, bolgár, görög, szerb, angol, hindu kis
                  katona, és a szívembe fájdul a gyanú, hogy nem cipőt talpalni, földet szántani,
                  cégtáblát pingálni, nem verset írni és asszonyt szeretni hívnak e világra.
                  Bevallom neked, eljövendő kis francia honpolgár, féltem tőled békés kávéházi
                  feketémet, a felhúzott sorompókat, amiken újra átszáguld a gyorsvonat, békés
                  utcáinkat, amelyeken nem bokrétás gépfegyverosztagok, hanem rogyásig telt
                  káposztásszekerek dübörögnek tova, félek a záróráktól és az újságok győzelmes
                  különkiadásaitól, félek a krumplijegytől és acélhálós karkötőóráktól, a szalagos
                  lobogóktól és a tartós papírspárgától, a Lipót-rendtől és a táperős
                  kenyérpótléktól, a háborús kupléktól és háborús haláltól. Egy nagy félelem vagyok,
                  ha rád gondolok, és nem szégyenlem neked azt tanácsolni, ne siess, kis piu-piu,
                  ráérsz még, hiszen olyan jó az úgy háború nélkül. Sötét van még ezen a világon,
                  nem kelt még fel a nap, kis barátom, maradj még, ne hallgass a hívó szóra. Mert
                  nem tehetek róla, én háborút szagolok ott, ahol a nemzet és állam jövő
                  biztonságáért cselekszenek. A Quai d’Orsayn, Foreign Officeban még érdekszféráról,
                  orientációról és a béke biztosításáról beszélnek, és amíg a békét nem szívek,
                  hanem diplomaták és jogászok biztosítják, amíg az érdekszféra annyit jelent, hogy
                  valamely idegen lében kanál akarok lenni, amíg a külügyi hivatalok és nem a népek
                  milliói felé fogunk tájékozódni - addig kockázatos lépés lesz megszületni.</p>
               <p>Kérd meg a mamád, kis piu-piu, ne pályázza meg egyelőre a 300 frankot.</p>
               <p>György befejezte a felolvasást, és szomorkás derűvel nézett végig a hallgatóin. A
                  Majthényi szeme csodálkozással függött rajta.</p>
               <p>Miközben a kis piu-piunak szóló üzenetet hallgatta, a figyelmét nem kerülte el a
                  Csornainé szomjas pillantása, amely érzéki fellobbanással ölelte magához az író
                  alakját. Az asszony nézte Györgyöt, nézte az ingét, nyakkendőjét, orrát, száját,
                  látszott rajta, hogy csak most tudja igazán élvezni a képet, miután a címét és
                  szövegét a katalógusból kiolvasta. Majthényi diszkréten elfordult, hogy szabaddá
                  tegye az utat az asszony vágyai előtt. Györgynek talán inkább ízlésére lesz ez az
                  illatos vihar - gondolta lemondó nagylelkűséggel -, ezek a szüntelen működő, meg
                  nem nyugvó zöldes szemek, ez a vágy, ez a folyton csapongó rapszódia. Régen
                  szakítottak már (a kapcsolat már sokkal előbb megszakadt közöttük), de
                  Majthényiben volt annyi gavallér készség, hogy egykori szeretőjének nagyszerű
                  asszonyi arzenálját illő megbecsülésben részesítse, habár el is vesztette számára
                  minden értékét és varázsát. S noha nem szerette túlságosan (nem, efféléről nem is
                  igen esett szó közöttük, mert mindketten jól érezték, hogy csak a hely, idő,
                  környezet és illendőség hozta úgy magával, hogy viszonyuk legyen), erre az
                  átszellemült érdeklődésre minden bizonnyal féltékeny lett volna, ha nem Györgyről
                  van szó, akinek lelki fölényét vonzóbbnak látta sok kipróbált fizikai
                  értékénél.</p>
               <p>Elfordult és magukra hagyta őket.</p>
               <p>A kapun ekkor lépett be a fogalmazó. Egyik kezével egy szőkehajú fiúcska apró
                  kezecskéjét fogta, a másik kezével a Pagát csokoládébarna fülét szorongatta. A
                  kisded karaván öreges lassúsággal totyogott be az udvarra. A tornác előtt Csermely
                  megállította a menetet és üdvözölte a társaságot.</p>
               <p>- Köszönjetek ti is - mondta nyájasan pártfogoltjai felé fordulva.</p>
               <p>A fiúcska felemelte a karját és ujjait mozgatva engedelmesen köszöntötte az
                  udvaron levőket. Pagát is vakkantott egyet - kicsikét, gépieset -, a farkát
                  néhányszor ide-oda legyintette, aztán meleg, szerető pillantással pihentette meg
                  barna szemét a György arcán.</p>
               <p>Csermely elégedetten simogatta meg őket. Ő volt a dadájuk, ez maradt meg földi
                  küldetésének gazdag műsorából. Egy kis emberbimbó - a Molnár Anna gyermeke - és
                  egy öregedő kutya. A gyermek hároméveske volt. Aranyhaj, tejszag, roppant bájos
                  körmöcskék, üde, kék szemek, rizskása fogacskák. (Micsoda szenzációs találmány egy
                  ilyen kurta kis poronty, Pjotruska! Meg kell nősülnie... én majd felügyelek a
                  pelenkákra... Egy másik alkalommal szemrehányóan a sors felé: Én nem is voltam
                  gyermek, Pjotruska... engem csak kiebrudaltak a nemlétből erre a világra... Ilyen
                  csámpásan, negyvennégyes cipővel szottyantottak ebbe az életbe!)... Istvánkának
                  hívják. A nadrágja - hoháháhú galambocskám - alig menne fel a két ujjára. Hogy
                  bontakozik, hogy nyitja a kelyhét: “Miért visel bajuszt a Pagát bácsi? Miért van
                  farka a tehénnek? És ezzel szemben miért nincs farka Csermely bácsinak? Miért nem
                  ad a bivaly fekete tejet? Igen... És miért vannak a házak bekerítve? Miért van
                  csillag? És miért hegyes a katona puskája?... Miért?” Miért? Miért? Nem hangzik-e,
                  mintha azt kérdezné: miért oly értelmetlen ez a micsoda, amit ti világnak és
                  életnek neveztek?</p>
               <p>A kutya bölcs, rezignált, ő is ráunt egy kicsit a sok hókuszpókuszra. Nem csoda, a
                  kenyere javát már megette. Amikor ő Istvánkának a tehén alkatrészeit magyarázza,
                  vagy a fecskék repülési technikáját fejtegeti, Pagát a hátsó felére ereszkedik és
                  andante ásít kettőt-hármat: túl van már ezeken a látványosságokon, az életet ő is
                  körülbelül így határozza meg: tehénhulladék.</p>
               <p>Szonjácska végképp megugrott valami női szabóval. Isten legyen irgalmas szegény
                  szabónak. Ő már nem bánja, Szonjácska alaposan belerúgott, laposra rúgta az egész
                  mindenséget, amit magában hordott... Na, mindegy... mit is... igen... Ami
                  Pjotruskát illeti... Hogy dolgozott... Mint egy gőzkalapács... és hogyan állott a
                  fergetegben! Mint egy bazaltcsúcs! Száz meg száz honpolgár mekegte a nevét
                  reménykedve... bömbölték elébe és utána a rengeteg sok éljent... Hiszen azért
                  vitték el, azért csukták le Majthényival együtt... egy kicsit veszélytelenné
                  akarták tenni... Két napig tartott az út szekéren, amíg Annával, meg Pagáttal
                  odaértek... Szalonnát vittek Pjotrnak és Majthényinek... sonkát... három nagy
                  kenyeret. Kölnivizet... rovarport... üdvözletet Kléber Ilonától, Csornainétól,
                  Strombolinszkytől... ojjé... egy egész mázsa üdvözletet. Egy hétig ácsorogtak
                  hármasban egy ócska ház ajtaja előtt, amíg bejutottak... Ott vigyáztak rájuk,
                  Pjotrra és Majthényire... Hát mire való az, így bekasztlizni az embert? Nem igaz?
                  Kalitkába rakni!... Szégyen, gyalázat... Mi a véleménye, Kiriljovics Pjotr? De
                  most mindegy... György csak valami írásokra vár még a parancsnokságtól... Aztán
                  megy... Annyit készülődött rá... de most végre igazán elmegy... Ő is vele
                  mehetne... ó, hogy menne az ő Kiriljovics Pjotrjával... felügyelne, hogy senki se
                  háborgassa, ha alszik... kikefélné a nadrágját... odakészítené a hajkefét... és
                  Pjotruska éjszaka, ha hazajön a klubból... társaságból... elbeszélgetne vele a
                  sikereiről... a régi-régi sétákról... Közös csintalanságaikról... (Mi az, nedves
                  az orrom?... Könny... Hoháháhú...) De nem megy... Györgynek szabadon kell
                  szárnyalnia... Az övé lesz Pest... a világ... nem vihet magával egy ilyen
                  félkótyát. Minek? Házibolhának?... Nevermore!... Nem, nem megy, akárhogy fogja
                  hívni őt Pjotruska... Majthényiék fogják... izé... alkalmazni... Lakás, fűtés,
                  világítás, ellátás... Ruhát is kap... Ez a nyakkendő... egy kicsit felmászott
                  hátul a nyakára, igaz, de tisztaselyem... lám ez is Majthényitől van... Két
                  divatmellény... hosszú... térdigérő harisnyák... olyanok, mint a női harisnyák...
                  szintén Majthényitől!... Igen... hát ez az... Addig is sétálgat egyet-kettőt a
                  kis poronttyal és a kutyával... Oktatja őket... Séta után a gyermeket átviszi az
                  anyjához... hacsak Majthényi ki nem jön a városból... Ni, már jön is
                  Majthényi...</p>
               <p>Sebesen megigazítja a nyakkendőjét (milyen hiábavaló találmány) és beszámol
                  Majthényinek az Istvánkával folytatott eszmecseréről. Aztán átadja a gyermeket az
                  apának, aki nevetve emeli a karjára... Összeszoktak már. Igen... És nini... No, de
                  itt meg kell igazítani a szemüveget. (És jó precízen rányergeli a cvikkert az
                  orrára.) Csornainé és Pjotruska... Ah, itt nagy szenvedélyek vannak jelen... Az
                  ám. De csak egyik részről... Pjotr nagyon makacs legény... Nem lobog olyan
                  hübele!... De semmi kétség, udvarias fickó... Az ajándékot nem fogja
                  visszautasítani...</p>
               <p>A konyha felől a Baltazár húga barnára mázolt tányéron nagy darab vajas kenyeret
                  hoz, mellette egy findzsa bivalytejes kávé. A tányéron szalvéta fehérlik.</p>
               <p>- Jöjjön, Csermelyke... itt az ozsonnája...</p>
               <p>És jóságos hangon még utána mondja:</p>
               <p>- A cukrot már belétettem...</p>
               <p>És a fogalmazó letelepszik a findzsa mellé, meghatottan pislog, mondani akar
                  valamit, de csak azt mondja: hoháháhú... - és gyermekesen beleharap a vajas
                  kenyérbe.</p>
            </div>
            <div type="chapter">
               <head>XV</head>
               <p>Később gyakran eszébe jutottak még elindulásának és pesti inaséveinek balsikerei.
                  Úgy mosolygott vissza ezekre az évekre, mint gyermekkorának kezdetleges
                  mozgóképeire. Látta magát a szakadozott, ugráló filmen, a nagy kalappal,
                  ünnepélyes gallérral, arcán az első sziszifuszi nekigyűrkőzés elszántságával.
                  Milyen nagy hittel, milyen bizakodva indult neki az érvényesülés meredekjének! A
                  Csermely lázálmai őt is átfűtötték. Úgy képzelte, hogy csak néhány tucat alapos
                  cikket kell írnia és felfigyelnek rá, kitárulnak előtte a siker szárnyas
                  ajtajai.</p>
               <p>Megérkezése után hónapokig lézengett munkátlanul. Kis novellákat írt, egyik
                  folyóirat el is fogadta őket, de közlésükre csak félév múlva került sor. Régi
                  kapcsolatai révén végre bekerült annak a lapnak a szerkesztőségébe, amely regényét
                  közölte. Nyikorgó, tintafoltos asztalt kapott a mosdófülke közelében. Éppen olyan
                  rozoga és tintafoltos volt, mint a Kárpáti Figyelő nyirkos nyomdájában. A lap
                  fiatal munkatársai leereszkedően kezelték a tájékozatlan vidéki jövevényt. Az
                  egyik, aki a nyomdai szerkesztést végezte, egyszer megveregette a vállát és
                  figyelmeztette, hogy máskor ne nyújtsa el az írásművet, mint az almásbélest.</p>
               <p>- A strudlijából lemetéltem egy rőfnyit - adta tudtára Baltazárnak barátságosan. -
                  Rövidebb tésztát, bátyuskám.</p>
               <p>Az idősebbek nem törődtek vele. A homályos bolyban élte mindenki a maga gépies
                  életét. Néha tüzet kértek tőle, máskor megkérdezték, hogy a rapszodikus szót
                  pével, vagy bével kell‑e írni, de más kapcsolat nemigen volt közöttük. Az “alapos
                  cikkek” szép számmal láttak már napvilágot, de a csermelyi szárnyas ajtók nem
                  akartak megnyílni. Szenvedélyesen, makacs szorgalommal dolgozott. Semmiről nem
                  vett tudomást, semmi sem zavarta. A mosdófülkében egy rögeszmés riporter
                  félóránkint a torkát öblögette, a segédszerkesztő a Traviatát fütyörészte, vagy a
                  szerkesztőségi szolgával veszekedett, a víz folyton szörcsögött és pötyögött a
                  megkopott csapból - s ő írt, írt, szívósan és süketen minden ostoba és gátló
                  lármával szemben, mint az asztal másik végén az öreg közgazdász, aki szinte
                  végképp elmerült a boldog süketségben. Egy éve volt már Pesten, és úgy érezte,
                  hogy még mindig csak ott tart, ahol megérkezésének pillanatában.</p>
               <p>- Csak annyit haladtam - állapította meg kissé hitehagyottan -, mint kalitkájában
                  a mókus, aki azt hiszi, hogy sebesen száguld a mozgó keréken, holott csak a kerék
                  forog futó lábai alatt.</p>
               <p>Nem figyeltek fel rá, nyakon öntötték közömbösségük kijózanító vödrével, csak úgy
                  csorgott róla a jéghideg víz. Vidéken csapong az ember képzelete és önhitten
                  felemeli a kabátja szárnyát, nehogy leseperje vele a templomtornyot. Úgy járt az
                  otthoniak között, mint Gulliver a törpék között.</p>
               <p>- Hogy hittem benned, Gulliver - rágódott magán savanykás gúnnyal. - Milyen nagyra
                  tartottalak, amíg a törpék között óriás voltál. Most aztán te vagy a törpe.
                  Gulliver az óriások országában...</p>
               <p>Kiderült, hogy senki sem emlékezett a regényre, amelyet a lap folytatásokban
                  közölt. Hamarosan megtudta, hogy cikkeit és tárcáit sem olvassa el senki a
                  szerkesztőn kívül. Sok időbe telt, amíg megértette, hogy nem voltak rossz emberek
                  a társai, semmivel sem rosszabbak, mint ő, csak elhasználtabbak. A kisvárosi
                  emberben nagy adag kíváncsiság él embertársi iránt. Van benne valami a vademberek
                  gyerekes érdeklődéséből. A nagyvárosi embert nem érdeklik embertársai. Gyűjteménye
                  túlságosan bő ahhoz, hogy kedve volna szaporítani.</p>
               <p>A fizetése gyönge volt, s amikor elsején kifizette a lakása bérét, szégyenkezve
                  gondolt azokra a hangos ígéreteke, amelyekkel otthon húgát biztatta: a lakbér
                  mindig felére apasztotta földi javait, nemigen futotta nagylelkű adakozásokra. Egy
                  sötét bérház földszintjén lakott, egy világtalan lyukban, amelyet üvegfal
                  választott el az előszobától. Csak olyan embermagasságú üvegfal volt, mint a
                  postahivatalokban. Nappal az előszoba ajtaján beszűrődött hozzá egy kis puha
                  félhomály, amelyet kuckójának elválasztó üvegfala jó gondosan másodszor is
                  átszűrt, mint ahogy a pépet szűrik át hasfájós gyereknek. A kis előszobasikátort,
                  amelyben mindössze egy ágy, egy pléhmosdó és egy asztalka számára volt hely,
                  valamelyik előző bérlő az előszobából kerítette el cselédszobának. A viszonyok
                  megromlottak, az előszobasarkocska “csinosan bútorozott különbejáratú szobává”
                  lépett elő, kizárólag csak “jobb igényű és pontosan fizető magányos úriemberek
                  részére.” Külön villanyvilágítása nem volt, de ez, amint a vékony, madárfejű
                  háziasszony felvilágosításaiból kiderült, fölöslegesnek is bizonyult.</p>
               <p>- Az udvarról este tízig besüt a lámpa - jelezte az elviselt nő ellenségesen. - Ha
                  szolid ember, akkor tízre itthon van, s az udvari villany elég ahhoz, hogy
                  levetkőzhessék.</p>
               <p>Azt mondta, hogy lámpára van szüksége. Meg kellett ígérnie, hogy tartós bérlő
                  lesz, s így elérte, hogy valami petróleumlámpát kerítettek neki. A lámpa
                  elfoglalta az asztal felét, amikor éjszaka az írása fölé hajolt, a rossz petróleum
                  gőzei - ezt a fizikai tulajdonságot sokáig csodálta - egyenesen az orrába
                  kanyarodtak; a lámpa tartálya valahol léket kapott, egyre szivárgott belőle az
                  olajos nedv. A lakás többi helyiségeit lompos, kávéházbajáró nők és
                  kereskedősegédek lakták. Ha kiléptek, vagy beléptek az előszoba ajtaján, eltömték
                  egyedüli fényforrását és sötétbe borult a kuckója. A szobája egy fényképezőgép
                  sötétkamrája volt, az előszoba ajtaja a lencse, a lompos nők és kereskedősegédek
                  a lencse fedőkupakja. Éjszaka az előszoba vándorai hangos vitával vonultak el az
                  üvegfal mellett, meg-megálltak és a homályos üvegen át próbálták kilesni, hogy mit
                  mível éjszakánkint a lámpa mellett az az elmerült, mozdulatlanul kuporgó férfi.
                  Néha futó toll percegését, papírlapok zizzenését hallották. Kívülről olyannak
                  látszhatott, mint egy középkori barát, aki szívósan, szinte kámzsás hittel írta
                  végtelen kutyanyelveit.</p>
               <p>Egyszer távoli külvárosi utcákon ődöngött. Csípős szagú, kellemetlen épület előtt
                  haladt el. A szennyes ház szárított állatok bőréül szolgált. A rácson át
                  kilátszottak az egymásra rakott bőrök.</p>
               <p>- Olyanok, mint az elmúlt évek - gondolta. - Az élet elszállt már belőlük, csak
                  merev irhájuk pihen a sarokban, egyik a másikon.</p>
               <p>Ilyen elszáradt állati bőrök voltak az ő évei is, amiket lenyúzott róla az elmúlás
                  budlibicskája. Második éve volt már Pesten és nem voltak ismerősei, nem akadtak
                  barátai. A szerkesztőségnek volt egy titkárnője, fiatal, komoly nő, színtelen,
                  mit a legtöbb nő, aki az ilyen nyugtalan levegőjű, magas feszültségű szellemi
                  műhelyek légkörében él. Néha elbeszélgettek. A lány hangja közömbös és nyugodt
                  volt; annak, amit Baltazár mondott neki, látszólag semmi jelentősége, semmi
                  tartalma nem volt a számára. Néha bólintott, néha ő maga is mondott valamit, aztán
                  ugyanúgy, ahogy belépett a szobába, közömbösen és tárgyilagosan távozott.</p>
               <p>- Kérem - szólalt meg egyszer, amikor a mosdókagyló mellett állva mindketten
                  ugyanabba a törülközőbe törölték nedves kezüket -, elolvastam a novelláját...</p>
               <p>Baltazár megkérdezte, hogy untatta-e a novella.</p>
               <p>- Nem - adta tudtára a lány, szürke szemét a Baltazár ironikus tekintetének
                  szegezve. - Miért ír maga napilapba ilyen novellát?</p>
               <p>Baltazár nem értette.</p>
               <p>- Miért nem viszi ezeket a novellákat valami folyóirathoz? Maga komoly irodalmat
                  akar adni egy napilap előfizetőinek?</p>
               <p>Ez volt az első dicséret, amelyet kapott, ezt is kissé kerülő úton. Megköszönte a
                  figyelmeztetést.</p>
               <p>- Kérem, értesítsen, ha máshol majd megjelenik valami írása - mondta a lány könnyű
                  fejbiccentéssel búcsúzva. Ettől kezdve gyakrabban beszélgettek. Egyszer
                  megkérdezte tőle a lány, hogy min dolgozik. Az emlékiratait írja, mondta
                  mosolyogva.</p>
               <p>- Az emlékiratait?</p>
               <p>Miért ne? Mindenki mindig az emlékiratait írja. Minden csak körülöttünk forog. A
                  legszegényebb elárusító lány is úgy képzeli, hogy az ő emlékei remekművek
                  lennének, ha papírra vetné őket. Az emberek - mondta nevetve - roppant büszkék a
                  maguk szenvedéseire, lebilincselő irodalmi anyagot látnak kisded, krajcáros
                  élményeikben. Neki is van néhány ilyen kisded krajcárja, miért ne hozná őket
                  forgalomba.</p>
               <p>A lány, aki eddig szigorúan, szinte összehunyorított szemekkel nézett Baltazárra,
                  most lassan felemelte a szemhéját. Tágan, szürke szivárványhártyájának teljes
                  figyelmével nézett a mosolygó, kesernyés arcba.</p>
               <p>- Megmutatná nekem? - kérdezte barátságosan.</p>
               <p>- Ha érdekli - vonta a vállát Baltazár -, megmutathatom...</p>
               <p>Néhány nap múlva elvitte a készülő regény kéziratát a titkárnőnek, aki másnapra
                  már el is olvasta. Közömbösnek látszott, a hangja is inkább tárgyilagos volt, mint
                  meleg, amikor értésére adta Baltazárnak:</p>
               <p>- Azt hiszem, maga nagyon tehetséges ember, Baltazár...</p>
               <p>A szerkesztőségi órák után a lány a lépcsőházban meglassította lépteit.</p>
               <p>- Az újságírót ugye önmagáról mintázta? - kérdezte hirtelen a háta mögött közeledő
                  Baltazárhoz fordulva.</p>
               <p>- Nagyjában...</p>
               <p>- És a színésznő? Élő alak?</p>
               <p>De mennyire élő, nevetett ő, milyen könyörtelenül élő. Ha belenéz abba a színházi
                  lapba, amelyet például ott a sarkon árulnak, biztosan megtalálja benne a
                  képét...</p>
               <p>Betértek egy közeli tejcsarnokba. A lány komolyan és tanakodva keverte a kávéját.
                  (Habot nem kért hozzá, nem szerette a nyalánkságokat, nem szerette a könnyű
                  színdarabokat, a súlytalan embereket, flörtöket, a keze vékony volt, finom és
                  értelmes, a szája is, nem torzult el, nem vált egy egészséges evőgép mozgó
                  nyílásává.) Figyelmesen, szivárványhártyájának 360 fokos teljes korongjával nézte
                  Baltazárt, anélkül, hogy ebből a 360 fokból bármit is következtetni lehetett
                  volna. Érdekelték a regény alakjai, a bolhaszín felöltős elcsapott fogalmazó, a
                  kövér páter, de legfőképpen a színésznő.</p>
               <p>- Találkoztak?</p>
               <p>Baltazár rázta a fejét. Nem, nem találkoztak. Színpadon sem látta még, amióta
                  Pesten van.</p>
               <p>Igaz volt, nem találkoztak, de a mélyebb igazság az volt, hogy néhányszor látta
                  Ilonát. Egyszer egy kis sportkocsin suhant el mellette. Egyszer meg egy belvárosi
                  utcában bukkant elé. A tekintete sólyomsebességgel halászta ki az ismerős alakot a
                  prémek és tollak kavargó sokaságából. Nem kerültek szembe egymással, a színésznő
                  betért egy látszerész üzletébe. Nagy, ijedt lökések jelezték a torkában, hogy nem
                  múlt el a varázs. Vannak ilyen makacs, romantikus fertőzések, amiket évekig cipel
                  az ember, elpihennek és betokosodnak, mint alattomos baktériumok, aztán egyszerre
                  érzed, hogy cserepes az ajkad, itt a láz, szedheted a kinint... Megállott a
                  lámpaoszlop mellett és várt. Rövidlátó lenne? - kérdezte magától. Távolról
                  bepillantott az üzletbe. A színésznő egy lornyont emelt a szeméhez. Az idő múlik -
                  kapcsolta be a látványba a maga szolgálatkész allegóriáját -, a szemek
                  megromlanak, Panta rhei, így a görög bölcs. (Ki is volt csak?) feltalálták már a
                  rádiót is, csak az ő szívpitvarában zörög a régi muzsika...</p>
               <p>A színésznő kilépett az üzletből. Ránézett. Aztán karcsún, előkelően, idegenül
                  továbbment. Nem ismerte meg, alaposan elfelejtette. Aztán ő is megfordult és
                  elindult az ellenkező irányba. Az ember ne kullogjon csüngő orral a múltja
                  után.</p>
               <p>Zavaros vágyak zakatoltak benne. Valami nagyot alkotni! Kimászni ebből a
                  patkányoknak való félhomályból! Lenni valaki!</p>
               <p>(És odaállni eléje, mi? Az orra alá dörgölni magad, ugyebár, Kiriljovics Pjotr?
                  Igen, igen, ezek azok a pillanatok, amikor vézna szabólegények oroszlánvadászok
                  vagy banditavezérek, vagy híres írók szeretnének lenni! Álmodozó, öreg
                  galambocskám. Hát ilyen szamárságok, ilyen idejétmúlt ifjúi csacsiságok
                  sisteregnek öreg tepsidben? Te szent, te utolsó bölénye a romantikának, őszül a
                  halántékod!)</p>
               <p>Hazament, és hajnalig dolgozott a regényen. Néhányszor látta még a színésznőt. S
                  ilyenkor szívpitvarában mindig zörögni kezdett az ócska muzsika. Minden
                  találkozásnál eljátszani valami fakó menüettet. S utána megint minden
                  elcsendesedett.</p>
               <p>A regényét egy nap letette a szerkesztő asztalára. A szerkesztő lapozgatta,
                  nézegette, helyeslően bólintott. Igen, igen. Nem kételkedik benne, mondotta, hogy
                  Baltazár kitűnő regényt írt. A titkárnő beszélt róla, tehetséges munkának tartja.
                  A lap azonban, tette hozzá sajnálkozva, bizonyos anyagi súrlódások miatt elsejétől
                  kezdődőleg csökkent terjedelemben fog megjelenni. Természetesen csak átmenetileg.
                  Erre az átmeneti időre kénytelenek beszüntetni a szépirodalmat.</p>
               <p>Felállt, megfogta a Baltazár könyökét.</p>
               <p>- Sajnálom, Baltazár. Én magát igen nagyrabecsülöm. Kovász, élesztő van az
                  írásaiban. Humor, Baltazár. Jó, időszerű, keserű humor. Gondoltam már rá, csinálni
                  kéne magával valamit. Ne beszéljek valamelyik kiadóval?</p>
               <p>- Köszönöm - hárította el Baltazár. - Majd magam próbálkozom.</p>
               <p>Elment az egyik kiadóhoz. Nagy gyárüzem volt ez a kiadóvállalat, tonnaszámra
                  okádta a piacra a könyveket meg a reklámokat. A legsutább művecske megjelenését is
                  merész reklám-tarackok és vastag ágyúk dörgése kísérte, mint hercegek születését.
                  Akárhová ment az ember, mindenütt a fülébe durrogtak a kiadó fáradhatatlan ütegei.
                  Együgyű szerelmi történetekről a legbecsesebb irodalmi alkotásoknak kijáró jelző
                  bombákat hajigáltak szét a vállalat jelzőszóró osztagai. S ha történetesen nem egy
                  szerelmet-feltaláló fiatal irólángész, hanem az irodalom valamelyik öreg
                  hercegének könyvéről volt szó, vége-hossza nem volt a születésnapi ágyúzásnak.
                  Érdemes volt ennek a vállalatnak a kiadásában megjelenni: a reklámosztály olyan
                  meggyőző erővel és tékozlással vetette rá magát a könyv dicséretére, hogy maga a
                  szerző is hinni kezdett a saját nagyságában. Csak az elszámolásnál derültek aztán
                  ki kellemetlen dolgok...</p>
               <p>A titkár szobájában testes, kitűnően borotvált férfi szivarozott. Kitárta a
                  karjait, hogy magához ölelje Baltazárt.</p>
               <p>- Isten hozott, édes barátom - lelkesedett harsogva, és percekig szorongatta a
                  Baltazár kezét. - Mi járatban vagy itt?</p>
               <p>Baltazár a remekül öltözött emberben alig ismerte fel egykori katonatársát, akivel
                  egy vidéki kórházban találkozott a háború alatt. Átizzadt hátú katonablúzban,
                  amelyet nem ő izzadott át, rongyos bakancsban, amelyet nem ő rongyolt el, mindig a
                  kórház folyosóján lebzselt, hogy a rendszerint váratlanul érkező vizsgáló
                  bizottság elől kellő időben megugorhasson és a félreeső hely áthatolhatatlan
                  légkörében biztonságba helyezhesse veszélyeztetett bőrét. Hajából mindig
                  szalmaszálak csüngtek. Valami régi tüdőhurutját reaktiválta, hogy ne kelljen a
                  háborúba keverednie. Vállalta a szalmaszálakat, rovarokat, az elhanyagolt
                  illemhely vastag atmoszféráját, csakhogy ne kelljen valóra váltania
                  novellahőseinek harsány bátorságát. Verítékes, rossz szagú szalmazsákokon
                  kuporodott hónapokig, amíg egy törzsorvos e hősies kitartástól megilletődve
                  szélnek eresztette. Baltazár később gyakran hallotta emlegetni. Munkatársa volt
                  egy lapnak és könyveket írt, amelyekben a férfias bátorságnak emelt tömör
                  obeliszkeket. Szivarjai egyre illatosabbak, nadrágjai egyre vasaltabbak és
                  novellahősei egyre bátrabbak lettek. Most ott állt előtte délcegen, és hideg szeme
                  sarkából kutató pillantást lövellt a Baltazár hóna alatt szorongó kéziratra.</p>
               <p>- No, nézd csak, te írsz? - kérdezte nyájas megütközéssel.</p>
               <p>Baltazár biccentett.</p>
               <p>Hideg, bizalmatlan tekintet matatott végig rajta, mint gyanakvó vámtisztviselő
                  motozó pillantása.</p>
               <p>- Nagyon érdekes. Szóval, te írsz, barátom... Ma mindenki ír - tette hozzá és
                  mosolygott. Nyersen, ahogy egy félkiló frissen leszeletelt marhahús tud
                  mosolyogni. - No, hadd kukkantok bele.</p>
               <p>Kivette a Baltazár hóna alól az iratcsomót, belenézett. Csóválta a fejét. Aztán
                  kivette szájából a szivarját, és elolvasta a regény első mondatát, amely Csermely
                  Jánosról és a bolhaszín felöltőjéről szólott. Hirtelen letette a kéziratot.</p>
               <p>- Bolhaszínű felöltő? - kérdezte megborzongva. - Nagyon eredeti...</p>
               <p>A titkár átvette a kéziratot és azt mondta, jelentkezzék néhány hét múlva, akkor
                  közlik vele az eredményt.</p>
               <p>- Isten veled, drága barátom - lelkesedett még egyszer régi bajtársa és a kezét
                  nyújtotta. Hidegen, mély megvetéssel.</p>
               <p>Négy hét múlva értesítették, hogy a regényt nem adják ki. Megdöbbenve bámult a
                  visszaérkezett kéziratra. Kábult émelygés fogta el. Tizenkét hónapi dacos, keserű
                  munkája ott feküdt előtte, mint ijedt, elgörbültszájú gyermek előtt a kipukkadt
                  hólyag. Hogyan? - dadogott át agyán a kérdés. - Hogyan?</p>
               <p>Kinyitotta, kihűlt ujjakkal lapozgatni kezdte, megrökönyödött szeme halkan olvasni
                  kezdte az eléje forduló mondatokat. Hogy mosolyogtak még tegnap is ezek a
                  mondatok, hogy virágzottak a szavak, milyen derűs tavaszi kert volt ez a regény!
                  És most milyen kegyetlenül vége volt mindennek, milyen hétköznapian hangzottak a
                  jelzői, milyen céltalanok és szegények voltak a mondatai! Valami történt vele,
                  valami kegyetlen és gyászos. Eltolta magától. A titkárnő sokáig állott mögötte és
                  szótlanul figyelte. Aztán megérintette a vállát.</p>
               <p>- Történt valami, Baltazár?</p>
               <p>Sajogva, megalázottan mosolygott fel a lányra. A regényre mutatott.</p>
               <p>- Visszaküldték.</p>
               <p>A titkárnő gondosan elolvasta a száraz, udvariaskodó kísérőlevelet. “A mű aligha
                  elégítené ki kényes ízlésű olvasótáborunk igényeit, s így kénytelenek vagyunk
                  lemondani annak kiadásától.”</p>
               <p>- Baltazár - szólalt meg egy kis idő múlva -, volt egy bátyám, ügyvéd, akivel
                  éppen akkor közölték, hogy leégett a háza, amikor egy szegény, ártatlan asszonyt
                  védett a törvényszéken. Elvégezte a kötelességét, mintha mi sem történt volna.</p>
               <p>- Köszönöm - mondta Baltazár és megrázta magát.</p>
               <p>A titkárnő néhány nap múlva újra megállt az asztala előtt.</p>
               <p>- Magát elfűrészelték, Baltazár - közölte nyugodtan. - Valaki, akinek nagy a
                  befolyása a kiadónál, elolvasta néhány sorát és kijelentette, hogy a regénye rossz
                  és művészietlen... A kéziratot ezek után természetesen el sem olvasták.</p>
               <p>Baltazár néhány pillanatig azon gondolkozott, hogy elmegy délceg katonabarátjához,
                  és megkéri, olvassa végig a kéziratot. Aztán legyintett és lemondott tervéről.
                  Ezt az embert úgysem győzheti meg semmiről. Csak azt nem értette meg, miért volt
                  fontos számára, hogy az ő regénye ne lásson napvilágot. Hatalmasság volt, a
                  szivarja már benne volt a lexikonban, mint Shakespeare csipkés gallérja, vagy a
                  Rembrandt kalapjának széles karimája. Miért gáncsolta el őt az ismeretlen?</p>
               <p>A titkárnő, aki igen jártas volt az irodalom vadonjában, megmagyarázta neki.</p>
               <p>- Hajdani bajtársa úgy találja, hogy a lexikon már tele van, nincs szükség további
                  létszámemelésre.</p>
               <p>Irigy volt, a szónak valami szövevényes, beteg értelmében; akire rápercentette
                  szivarjának hamuját, az el volt temetve. Baltazár nem csodálkozott, amikor egy
                  napon azt olvasta, hogy a Nagy Bajtárs milyen kitűnő művészi ösztönnel rendelkezik
                  és nemrég is milyen pompás megérzésről tett tanúságot, amikor olvasatlanul a
                  sarokba dobta egy tehetségtelen vidéki író kéziratát, a regény egyetlen sorából is
                  szeizmográfszerű finomsággal megérezve, hogy silány utánzóval van dolga...</p>
               <p>Nem csodálkozott, tele volt sajgással és undorral. A Nagy Szeizmográf kifosztotta,
                  kimetszette a hitét, mint zsebmetsző a gyanútlan vidéki utas kövér pénztárcáját.
                  Nem volna jó, ha bedobnám ezt a paksamétát a Dunába? - kérdezte, amint a
                  kézirattal a hóna alatt áthaladt az egyik hídon. Aznap kapta vissza, ezúttal egy
                  másik kiadótól. Valami megokolást is hozzácsaptak, mint ahogy büfékben csapják oda
                  a mustárt a virslihez a könnyebb emésztés céljából.</p>
               <p>- Kit érdekel ma egy vidéki újságíró története? - mondta neki a kiadó egyik
                  embere, a nemkívánatos szerzőket lerázó szakosztály vezetője. - A világ ma tele
                  van lüktető problémákkal és ön kisded vidéki meséket termel. Kinek kellenek ezek
                  az ártatlan történetek? Tessék problémát hozni. Itt van a válságoknak ez a ragyogó
                  tömege: társadalmi, családi, gazdasági, családi, lélektani válság. Tessék a mából
                  kiragadni egyet és...</p>
               <p>- ...megoldani - folytatta ő ugyanolyan hangon.</p>
               <p>- Kevesebb művészetet és több időszerűséget - hangzott aztán a búcsúzó
                  figyelmeztetés.</p>
               <p>Hideg és ellenséges eső esett a nyakába. Olyan bujkáló derűvel néztek rá, mint egy
                  mosolyfakasztó falusi esernyőre. Ilyen rikító, ostoba falusi esernyő volnék? -
                  kérdezte magától. Aztán a problémák jutottak eszébe. Miért várják az írótól, hogy
                  megoldja a problémákat? Az író írjon és ne legyen boldogító-hivatal. Ha nemcsak
                  fülbemászó locsogások szerzője, hanem művész is, akkor majdnem mindegy, hogy miről
                  ír. Minden keretben, minden időben, még a legidőszerűtlenebben is el fogja mondani
                  azt, ami a kor zűrzavarai vagy túlságos nyugalma miatt a lelkét nyomja…</p>
               <p>Kísérletei közben mind lejjebb csúszott a kiadóvállalatok lépcsőzetén. Amikor a
                  regényét írta, írónak hitte magát, most ezeken a fagyos lépcsőkön lekoppanva
                  leleplezett bűnösnek, aki valami súlyos és szégyenletes ballépést követett el. Nem
                  kellett senkinek, és ettől hideg rémület fogta el időnként. Majdnem két évtizeden
                  át készült arra, hogy író legyen. Lehetséges, hogy ennyire tévedett volna magában?
                  Bizonyságot akart. Összeszedte magát, újra nekiindult. Végül valami
                  zugvállalkozóhoz került, aki addig szaglászta, forgatta ide-oda a regényt, amíg
                  végül szűkszavúan tudomására hozta, hogy hajlandó vállalni a roppant kockázatot,
                  ha a szerző úr viszont gondoskodik ezer példány elhelyezéséről.</p>
               <p>- Szóval házaljak - kérdezte ő, és sötéten ránevetett a sunyi emberre. -
                  Gyűjtőívvel kilincseljek...</p>
               <p>- A világirodalomban már előfordult ilyen - vigyorogta a csúnya ember orrát
                  vakargatva. - A közönséget meghatja, ha személyesen látja az írót nyomorogni... Az
                  ilyennel néha jó fogást csinál az ember...</p>
               <p>Megfordult, égő szemmel, testben-lélekben a szenny érzésével lekullogott a
                  teleköpködött lépcsőn. Elég volt - határozta el tehetetlenül. Egy cukorautomata
                  tükrében meglátta az arcát s halántékán a fehéredő hajszálakat. A kéziratot
                  bedobta egy utcai szemetesládába, leült egy padra, és minden ok nélkül az anyjára
                  gondolt. Úgy érezte, hogy valami mennyezet zuhant rá; nagy nehézséggel igyekezett
                  kivonszolni magát a romok alól. Sajgó összehúzott tagjaival a legközelebbi
                  kötözőhelyre, az anyjához menekült. Heteken át üldögélt egy közeli söntésben, ahol
                  kocsisok, hordárok rumos teát fogyasztottak. Nem vagyok már fiatal - gondolta -,
                  nem kezdhetek már semmit elölről… Nézett maga elé, hallgatta a ritkuló kocsisok
                  hattyúdalát - a káromkodásokat, amelyekkel az autósokat szidták -, kódorgott a
                  hajnali utcákon, és elkésve ment be hivatalába. Hivatal volt a szerkesztőség;
                  iktatta a napi eseményeket, gépiesen közölte az előfizetőkkel egy közepes ember
                  közepes észrevételeit a nap beérkezett szenzáció-szállítmányairól. Két hónap múlva
                  elővett egy darab papirost a zsebéből, előszedte ceruzáját, ismét sebesen írni
                  kezdett valamit. Néhány kusza mondat volt, este a petróleumlámpa alatt papírra
                  vetett még néhány mondatot. Hetekig tartott, a feljegyzésekkel telekuszált
                  papírszeletek egyre szaporodtak. Egy nap aztán elrendezte őket, néhány
                  feljegyzést eldobott, és írni kezdte új regényét. A keserűsége végképp
                  felszívódott, mint jó szervezetben a méreg. Félévig éjszakázott munkája mellett;
                  néha kielégülve a szellemi kéj örömétől, máskor kétkedő, fáradt keserűséggel. A
                  szeme alatt sárgás ráncok képződtek, a látása meggyöngült. A rossz
                  petróleumgázoktól mindennap kábultan és fejfájósan ébredt. A szerkesztőség
                  mosdófülkéjében egyszer meghökkenve nézett a tükörbe: a maga képe helyett egy
                  sárgás aszalt körtét látott. Lemásolta a regényt és egyik példányát postára tette.
                  Irtózott attól, hogy személyesen álljon valami kiadóvállalati titkár elé. Pontosan
                  négy hét múlva visszakapta a kéziratot. Nem várnak tőle kielégítő sikert, nem
                  foglalkoznak vele. Készenlétben volt már a következő kiadónak szóló boríték: a
                  kéziratot áttette az új borítékba és elindította. Négy hét múlva újra ott volt az
                  asztalán. Elővette a következő borítékot. A szerkesztőségben az asztalán volt egy
                  naptár, előrelapozott benne, és a következő négy hét utolsó napjára odajegyezte:
                  kézirat visszaérkezése. Tévedett, három hét múlva felkérték, hogy fáradjon el a
                  kiadóhoz. A regény nem rossz - adták tudtára -, de némi tompításokra, némi
                  enyhítésekre volna szükség. Társadalmi szemlélete erősen szatirikus. Aki
                  nyugodtan akar aludni, az jobban teszi, ha nem nyúl szociális kérdésekhez. A
                  Baltazár hangja ma kockázatot jelent. Le kell tompítani.</p>
               <p>Vállat vont. Tompítsák. Ő nem vállalja.</p>
               <p>A könyv nemsokára megjelent, és a sajtó lelkesedés nélkül, de elég barátságosan
                  fogadta. Csak a Nagy Szivaros, a Kitűnő Szeizmográf környékéről indultak el
                  néhányan, hogy a kellemetlen jövevényt kipróbált talpukkal könnyedén agyonlépjék.
                  A szerkesztőséget felébresztette a sikere. Rendre elolvasták a könyvet és
                  meglepődtek. A csendes, lassan elzárkózó embertől nem vártak ennyi derűt, ilyen
                  szellemi fölényt. A titkárnő, aki hűségesen kitartott mellette, s egyszer a
                  söntésbe is beült vele egy csésze rumos teára, felcsillanó szemmel újságolta, hogy
                  az irodalmi rovat szerkesztője maga készül cikket írni róla. Szófukar, tevearcú
                  ember volt a lap irodalmi kritikusa, aki a félbenmaradt emberek lassú
                  gonoszságával szokta kivégezni áldozatait. Baltazár nagyon meglepődött, amikor a
                  könyvéről szóló elismerő cikket elolvasta. A kiadó a cikk megjelenése után a
                  telefonhoz kérette. Igaz-e, kérdezte, hogy Baltazárnak van készen egy másik
                  regénye is? Megkaphatná? Baltazár belenevetett a telefonba. Örömmel. Volt még egy
                  keresztül-kasul javított kéziratpéldánya, elküldte. A titkárnő szárazon
                  mosolygott.</p>
               <p>- Gondoltam - bólintott nyugodtan.</p>
               <p>A kiadó nemsokára értesítette, hogy ezt a regényét is kiadja. A lektorok igen
                  kedvező jelentést tettek róla.</p>
               <p>- Kedvezőt? - kérdezte ő kárörömmel. - Nagyon mulatságos.</p>
               <p>- Mit tart olyan mulatságosnak?</p>
               <p>- Egy év előtt visszalökték. Úgy látszik, a sok állás használt neki, mint a
                  bornak... Kérem, adja át szívélyes üdvözletemet a lektorainak.</p>
               <p>Kesernyés mosollyal tért vissza a szobájába - a mosdófülke mellől már régen
                  elkerült -, és a szerkesztőségi órák után benyitott a titkárnőhöz.</p>
               <p>- Nem akar velem vacsorázni? - kérdezte a lány kezét megfogva és fanyar derűvel
                  kifelé biccentett. - A kiadó telefonált. A lektor urakat egészen elbűvölte a
                  tavalyi regényem... Visszataszító, nem?</p>
               <p>A titkárnő felemelte a tekintetét. Sokáig nézte szótlanul az írót.</p>
               <p>- Örvendek, Baltazár... Ami pedig a vacsorát illeti, nem megyek... Sokáig vártam
                  arra, hogy egyszer megfogja a kezemet, mint most, és így hív el vacsorára. Aztán
                  eluntam a várakozást, és tegnap eljegyeztem magam...</p>
               <p>Baltazár eleresztette a lány kezét és belébámult a szemébe. Igen, bólintott, talán
                  igaza van. Mással volt elfoglalva, nem nézett körül, nem vette észre, mi történik
                  a lánnyal. És leverten nézte, hogyan kel fel a helyéről, hogyan veszi a kalapját
                  és hogyan indul el a hosszú folyosón. Úgy rémlett neki, hogy pirosszegélyes
                  futószőnyegen halad és megy, távozik tőle, egyre messzebb, egyre véglegesebben.
                  Aztán kivette kis zsebkönyvét és beírta:</p>
               <p>“Novellatéma: hosszú futószőnyeg, távozó nővel. Ahogy a nő megy, a szőnyeg lassan
                  utána göngyölődik. Aztán eltűnik a lány, a szőnyeg, eltűnik a pirosszegélyes
                  fiatalság és az élet, amelyet mindennap közömbös lábbal taposunk.”</p>
            </div>
            <div type="chapter">
               <head>XVI</head>
               <p>Nem éppen zenekísérettel vonult át a fiatalság évein. Az orra mellett az idő is
                  megnyomta ceruzáját, két vastag vonalat rajzolt a szája széléig. Az arcképrajzolók
                  ezzel a két ceruzavonással azt akarják mondani: sok rossz dolgot nyeltél,
                  barátom, amíg idáig jutottál. Sokáig küzdött még rossz petróleumlámpájának
                  kegyetlen gőzeivel, rossz kritikák kegyetlen gázaival, rossz vacsorákkal, keserűen
                  küzdött a Nagy Szeizmográfok gőgös nemtörődömségével. Aztán lassan mégiscsak
                  elszálltak a gőzök, jobb lakásba jutott, íróasztalán kecses porcelánhölgy
                  mosolyogva kínálta villanykörtéjét, nem járt már súrolatlan hátsó lépcsőkön, a
                  gondolatai könyvekké alakultak át, a könyvek könnyebb, de táplálóbb vacsorákká, jó
                  angolposztóvá és tiszta széles ággyá. Letöltötte megpróbáltatásainak két
                  évtizedét, a sors kegyesen amnesztiát adott neki, és leszedte kezéről, lábairól a
                  láncos vasgolyóbisokat… Kisvárosi regénye két év alatt öt kiadást ért meg. A
                  többi könyvei is kielégítően fogytak. Kezdett a személye forgótőke lenni, amely
                  minden évben kihajtotta a maga békés polgári hasznát...</p>
               <p>Egyszer vidéki felolvasásról tért vissza, és a vonat étkezőkocsijában Csornainéval
                  találkozott. Csornainé maga mellé ültette. Néhány hét múlva Baltazár azon vette
                  észre magát, hogy ügyetlenül bemászott az asszony egérfogójába. Amikor magához
                  tért első kellemes lakomájából - mint együgyű egérkék -, nem találta meg többet a
                  kijáratot. S ha megtalálta volna is, Csornainé vigyázott rá, hogy el ne
                  párologjon. Mindenhová magával cipelte, és valósággal rabul ejtette. Büszkén
                  hordta körül a társaságban, és boldog volt, ha utcán, vagy színházban ismeretlenek
                  is felismerték barátjában az írót. Baltazárt nagyon hamar untatni kezdték ezek a
                  társaságok s a szalonokban kavargó hangzavar. Már a forradalom alatt is, amely
                  személyét az események sodrába lökte, rájött arra, hogy a hangos nyilvánosság nem
                  az ő klímája. A nyilvánosság a színpadias dolgokat szerette. Ő nem szerette. A
                  nyilvánosság, a közízlés szívesen látta a talpraesett csalásokat, öblös
                  hazugságokat - ő utálta őket. Az irodalom, a politika, a közélet nagy kikiáltói
                  nem voltak ízlésére valók, és úgy találta, hogy korántsem olyan irigylésreméltó
                  fickók, amilyeneknek a panoptikumok deszkáin látszanak. A nagyváros nem tudta
                  magához alakítani. Minél jobban körülzárta a kő, a tégla, a vasbeton, annál jobban
                  veszítette el frissességét, rugalmasságát és szatírájának vidám erejét.</p>
               <p>Oxidálódott, múltak a vágyai és örömei, kezdtek elszürkülni körülötte a vonzó
                  dolgok. A háziasszonya egy délelőtt fiatal újságírót vezetett be hozzá. Az
                  újságíró arra kérte, hogy nyilatkozzék irodalomról, női divatról, labdarúgásról és
                  valami halfarkú újzélandi csecsemőről. Tanulmányozom a dolgokat - jelezte
                  ünnepélyesen -, egyelőre nem nyilatkozhatom. És hogy vagyunk a kultúrával? -
                  tudakolta az újságíró makacsul. - Mi a véleménye önnek korunk fejlődő
                  kultúrájáról? - Nem rajongok érte - felelte ő nyugodtan. - És miért? - A nagy
                  kultúra és a gépek bőséges áldása mögött sivár félműveltség bontogatja a
                  szárnyait. - Ön individualista? - kérdezte az újságíró. Baltazár bólintott. Igen,
                  individualista, nem szégyenli. A kollektivizmus nem lehet végső cél, csak eszköz
                  a végső cél eléréséhez. A célkarikánál ott áll az ember, az egyén. A
                  kollektivizmus türelmetlen apostolai valami tojáselméletet találtak ki. Azt
                  hirdetik, hogy egyformák vagyunk, mint a tojások, szeretnének egy gigászi
                  kondérban valamennyiünket összekeverni és rántottát készíteni belőlünk. Ez az
                  összességi rendszer egy szép napon szőröstül-bőröstül felfalja a lét legszebb
                  értékeit, az egyént, az egyénit és mindent, ami vele összefügg. S mit fog helyébe
                  adni? Egyformán adagolt vízhatlan boldogságot, fejenkint és hetenkint húsz deka
                  örömet préselt kockaalakban, naponta húsz perc kollektív zenét, két kanál táperős
                  művészetet, szép, ütemes munkatempót és kebeldagasztó katonaindulókat. De valljuk
                  be őszintén, a szabadság sem kiskutya. Az egyéniség kialakulásának szabadsága. Van
                  olyan becses ajándék, mint a szép menetoszlopok, vezényszóra lecsapó csákányok,
                  mindent betöltő katonaindulók és az a tudat, hogy grófok és utcaseprők
                  valamennyien ugyanazt a táperős levest kanalazzák, egyformára gyártott alumínium
                  csajkákból…</p>
               <p>A nyilatkozat megjelenése után gúnyos támadás érte. Érdeklődve kereste a támadó
                  írás alatt a szerző nevét. Csak két kezdőbetűt talált: M. I. Néhány nap múlva,
                  ahogy a telefonkönyvben lapozgatott, a Majthényi nevére bukkant. Nem voltak
                  kétségei: a cikket Majthényi írta. Évek óta élt ő is Pesten. Amikor először
                  találkoztak, Majthényi nagy örömmel ölelte magához. Apja meghalt, a birtok egy
                  részét eladták, anyja otthon maradt, ő Pestre jött. Nem voltak határozott tervei;
                  hogy felszínen tarthassa magát, valami bizonytalan gazdasági tevékenységbe
                  kezdett, amely hamarosan minden pénzét elvitte. Elfojtott politikai ingerei erre
                  újra feltámadtak. A pénztelenség, a zavaros viszonyok életre ébresztették
                  érvényesülési vágyát. Baltazár gyakran találkozott vele; lehangoltan vette észre,
                  hogy a mindig balsikerekkel küzdő ember valami hangos, türelmetlen mozgalomba
                  vetette bele magát. Eddig semmire sem vitte, most kezdett valakivé lenni. Finoman
                  fogalmazott mondatai és udvarképes, sima mozdulatai nevetségesek lettek volna az
                  új környezetben. A kényes diplomata-növendék borízű és hordóhangú kortessé
                  vedlett, aki valamilyen, előtte is közömbös cél érdekében odaállott a
                  legzajosabbak közé, kurjongatva ropta a modern karmanyolt. Baltazár tudta, hogy mi
                  sem áll távolabb ettől a finommá fajult, sápadtá művelődött embertől, mint a
                  tömeg, hogy semmi sem közömbösebb számára, mint a sokaság testi és lelki
                  nyomorúsága. Ő, aki szép pirosra hevült néhány év előtt a polgári szabadságjogok
                  védelmében, most azt bizonyítgatta, hogy a gondolat, a lelkiismeret szabadsága
                  kiöregedett szólamok, és aki békéről locsog, azt könnyedén le kell puffantani,
                  mert ellensége a népnek és bomlasztója a társadalomnak.</p>
               <p>- Humanizmus! - röppentette fel gúnyosan egy népgyűlési lepuffantási versenyen az
                  áldozati galambot. - Szabadelvűség! Kinek kellenek ma ezek a gyászos találmányok!
                  A feltaláló apostol urak eleget lábatlankodtak körülöttük. Végezzünk velük, legyen
                  vége a jóságra és szeretetre intő ósdi fecsegésnek!</p>
               <p>Egyre ritkábban találkoztak. Majthényi nem beszélt a munkájáról és sikereiről.
                  Volt még benne egy kis szemérem. De mert terhére volt az író kutató, halkmosolyú
                  tekintete, egy szép napon - szép, őszi nap volt - nyugodtan és közömbösen elnézett
                  Baltazár feje fölött. Nem akarta többet meglátni.</p>
               <p>Baltazár vállat vont. Így is jól van. A cikk megjelenése után néhány hét múlva
                  összetalálkoztak a Csornainé szalonjában. Majthényi néhány pillanatnyi habozás
                  után úgy döntött, hogy nem fordít neki hátat.</p>
               <p>- Jó estét, Baltazár - intett felsőbbrendűen. - Örvendek, hogy találkozunk.</p>
               <p>Baltazár megállott és megrázta a fejét.</p>
               <p>- Én nem tartom olyan örvendetesnek.</p>
               <p>- Tudom. Úgy látom, másfél évtized óta semmit sem változott. Maga kissé idejét
                  múlta, Baltazár. A regényei avasok. Mit akarnak maguk írók azokkal a humanisztikus
                  badarságokkal... Szelíd birkákká akarják nevelni az emberiséget? A szellem
                  szabadsága!... - Nevetve nézett végig Baltazáron. - “A szeretet építő ereje”...
                  Nem tudom, maga írta ezt valahol, vagy valami együgyű középkori barát...</p>
               <p>- Szomorú volna, Majthényi, ha mi sem hinnénk benne.</p>
               <p>- Nem találja ezt a mítoszt szemfényvesztésnek?</p>
               <p>Baltazár tagadólag rázta a fejét.</p>
               <p>- Nem. Maguk a gyűlölet mítoszában hisznek, mi a szeretet mítoszában.</p>
               <p>Végignézett Majthényin, és barátságosan mosolygott.</p>
               <p>- A természet pazarolt, Majthényi, amikor magát megteremtette. Szép orrot,
                  kifogástalan családot és megnyerő szellemet adott magának. De valamiről
                  megfeledkezett. Abból az erkölcsi erőből, amit hitnek, vagy jellemnek neveznek,
                  túl keveset juttatott magának... Kérem, ne nyúljon a szablyája után. Nem
                  sértegetni akarom. Sok ember hord ma a fejében és gerincében értéktelen
                  kocsonyát... Olyan korszak köszöntött ránk, amely kedvez az általános
                  elkocsonyásodásnak... Maga Majthényi azt harsogja, hogy van egy új találmány -
                  szabadalmaztatva is van már -, amely az eddigi hibás kísérletektől eltérőleg
                  holtbizonyossággal megteremti az általános boldogságot. Ha nem tévedek,
                  negyvennyolc óra alatt... Majthényi, ne haragudjék, de én nem hiszek ebben a
                  negyvennyolc órában. Igaz, a módszerben sem hiszek. Magának nincs tehetsége ahhoz,
                  hogy boldoggá tegyen másokat... Én tudom, hogy vannak percei, amikor belenéz a
                  tükörbe és utálja magát... És joggal...</p>
               <p>Csornainé felszökött a helyéről, és sietve közéjük állott.</p>
               <p>- Kérem - lihegte panaszosan a két férfi kezét megragadva. - Ne legyenek ilyen
                  konokak... ilyen kiállhatatlanok... Miért ez az értelmetlen harag... Kérem,
                  béküljenek ki... A kedvemért...</p>
               <p>Majthényi megvetően az író arcába nézett.</p>
               <p>- Kócevő - mondta fagyosan.</p>
               <p>- Valami lovagias kihívást jelent ez a kócevő? - kérdezte az író zavartalanul. -
                  Ha ugyanis szüksége van arra, hogy gaz ellenfeleinek egyikét megszabdalja egy
                  kicsit, én szívesen állok kötélnek. Mindig a szívemen viseltem a maga
                  érvényesülését...</p>
               <p>Majthényi kezet csókolt Csornainénak, és feleletre sem méltatva az író ajánlatát,
                  szótlanul elhagyta a szobát. Csornainé szemrehányóan nézett Baltazárra.</p>
               <p>- Nem kellett volna megbántania - vélte rosszallólag. - Igen szép sikerei
                  vannak...</p>
               <p>- Nem szeretem a szemfényvesztőket. Tudja mit csinál a maga barátja? Paradicsomot
                  ígér minden szavazónak. Többholdas paradicsomot, kolbászból való kerítéssel és
                  marcipánból való háztetővel... Hol akarják ezt a rengeteg marcipánt
                  előállítani?</p>
               <p>Az asztalról fölemelt egy képesújságot. Az egyik oldalról a Veresy Ilona képe
                  mosolygott le rá. Alacsony nyírfakerítésen ült, és mosolyogva lógatta a lábát.
                  Háta mögött valami hófedte svájci hegycsúcs fehérlett. “Én is Texta harisnyát
                  hordok” - írta a képre szálkamentes egyszerű betűkkel. Baltazár visszatette a
                  füzetet az asztalra. Megyek - mondta szórakozottan. Az asszony sértődötten kapta
                  fel a fejét a közömbös, szórakozott hangra. Jó füle és gyakorlott szeme volt.
                  Baltazárnak védekeznie kellett. Valami sürgős megbeszélnivalója van. És ahogy
                  indulásra készen a kesztyűjét húzta, egy akaratától idegen akarat tekintetét újra
                  a kép felé kormányozta. A Csornainé válla fölött lopva még egyszer lenézett a
                  képre. A világos szemekben, amelyek makacs mosollyal figyelték a foltos
                  nyírfakerítésről, a kemény száj körül irónia ólálkodott.</p>
               <p>- Mi lesz velünk, barátom? - kérdezte a színésznő csúfolódó mosolya.</p>
               <p>Igen, mi lesz hát? Meddig tart ez a csendes harc, ez a gyerekes ellentmondás, a
                  szemek nézése és a száj fegyelmezett semmitmondása között? Az évek rakásra múlnak,
                  ha jól összeadjuk, egy tucat esztendő is kitelik belőlük. S neki még mindig a
                  nyelvén lebzsel ennek a mondatnak a másik fele, amelyet a Sasfiók előadása után,
                  azon az emlékezetes éjszakán ott az Ilona lakásán elkezdett. (Lehajtotta a fejét,
                  ujjai egy apró Buddha-szoborral játszadoztak, és azt mondta: “Ilona én magát...”
                  Mielőtt kimondta volna a mondat második felét, egy kis terepszemle okából
                  felemelte a fejét. Ilona a haját bontogatta és ásított: “Azért csak fejezze be,
                  mon ami...”)</p>
               <p>A tekintete ezen a svájci képen mintha most is azt mondaná:</p>
               <p>- Azért csak fejezze be, barátom...</p>
               <p>Kora ifjúságától mindig a szerelemre szomjazott, és balvégzete szűkmarkúan csak
                  érzéki vállalkozások szegényes örömeivel ajándékozta meg. Ahogy a fejére tette
                  kalapját, és engesztelő mosollyal még egyszer Csornainéra nézett, világosan látta,
                  hogy semmi köze ehhez a nőhöz. Egy felhevült perc egymáshoz sodorta őket. És
                  amikor szédület múltán kinyitotta a szemét, egy féktelen női testet tartott a
                  karjaiban, amely követelőzve, szilaj feltarajlással fogta el előle a napvilágot.
                  Vannak, akik napvilág és horizont helyett egy hibátlan női test látványával is
                  beérik, de az ő szeme nemcsak ezt kereste. Azokat az érzéseket kereste, amelyek
                  valahol a bordák alatt szunnyadnak, amelyek széppé teszik az almafavirágot, a
                  kézfogást, a csillagok villanását, s tűrhetővé teszik az éveket, a körülöttünk
                  lejtő gonoszságot, s a ránk szakadó sötétséget. Csornainé nem hozott semmit
                  ezekből a meglepetésekből, ezekből a sötétséget átvilágító ultrasugarakból. A
                  viszonyuk már tisztes múltra tekintett vissza, és Baltazár most lemondó
                  pillantással nézte a csukott kapukat, amelyek szabadságától megfosztották...</p>
               <p>A színház, amelyhez évek előtt olyan vidékies romantikával nyújtotta be Bölcső
                  című színjátékát, darabot kért tőle. Előkereste régi darabját, elolvasta és
                  elhúzta a száját. Szűzies kis íráska volt, tele a gyengék bátorságával, sok hittel
                  kevés színpadi ismerettel. Voltak mondatai, jelenetei, amelyek megkapták.
                  Nyilvánvalóan a színésznőre gondolt, amikor írta, és dúsan ellátta a neki szánt
                  szerepet azokkal a szavakkal, amiket tőle vágyott hallani. Mi történhetett a
                  színháznál a darabja kéziratával? Vajon olvasta-e a színésznő? Elment a
                  színházhoz, az igazgatónak megígérte, hogy megkísérli, hátha tud valami épkézláb
                  darabot írni. Óvatosan puhatolózott régi darabja felől, de a színháznál semmire
                  sem emlékeztek. Vagontételekben érkeznek be a vidéki kéziratok - közölték vele. -
                  Ha a szerzőik el nem szállítják, tűzre rakjuk valamennyit. Olvasatlanul?
                  Legtöbbször. Ez megnyugtatta. Megkönnyebbülést érzett. Távozóban a folyosón
                  Ilonát pillantotta meg, aki néhány kollégájával a színpadról jött. Mély althangon
                  és megrázóan mulatságos arckifejezésel valamelyik drámai hősnő játékát
                  karikírozta, amitől társai hangosan felnevettek. Baltazár egy pillanatra
                  megállott. Ilona ránézett - arca visszanyerte nyugodt, derűs kifejezését -, aztán
                  könnyedén újra elfordította a fejét. Nem ismerte meg. Lenn a földszinten Baltazár
                  belenézett egy nagy állótükörbe. Nyolc év előtt, amikor a színház előtt
                  találkoztak - arcán elnyúltak a vonások, mint valami tapasz szalagjai. Éhes,
                  megnyúzott, kicserzett vonások voltak. Fakó, nem egészen tiszta katonaruha. Most
                  jól szabott sötét kabát volt rajta, puha olasz kalap. A kalap alól, oldalt néhány
                  szürkülő hajszál lebeg. Az arca telt, nem túlságosan egyéni. A könnyen felejthető,
                  sőt elfelejtett arcok egyike a sok ezer közül.</p>
               <p>A szerkesztőségben levél várta. Megindultan nézegette a régennemlátott, gondos
                  macskakaparást.</p>
               <p>“Merre járhat most, Pjotruska - írta a hajdani fogalmazó -, amíg én itt ülök egy
                  kis zsámolyon a kertész házában és a kertész lányának magáról mesélek. (Ejnye,
                  gondolta az író, hiszen ezt a mondatot egészen tűrhetően írta le! Meg is kapta
                  nemsokára a szokatlan tünemény magyarázatát.) Pjotruskám, galambocskám, de nehéz
                  így egyedül, maga nélkül... Hatodik éve, hogy elment, s azt mondta: au revoir...
                  Figyeli az írásomat? Vonalas irkába írok mindennap... Gyakorolok... Magának nincs
                  ideje arra, hogy átrágja magát az én sűrű zagyvaságaimon. Ezért... Ezért,
                  Kiriljovics Pjtr, galambocskám... Itt? Semmi. Csak a létszám csökken... Az emberek
                  kezdenek elpatkolni... Czuczor megyebizottsági pékmester, gyomrában két nagy adag
                  töltöttkáposztával gutaütés következtében váratlanul eltávozott körünkből.
                  Csiszlik Olivér, városunk koszorúsa megrendítő nekrológot írt, tizenegy nyelvtani
                  hibával, két germanizmussal. A vadszamár végezte a vonatkozó népszámlálást...
                  Igen, mit is... Megvan: Kléber városi főorvos szintén távozott... És ön, mélyen
                  tisztelt galambocskám? Ó, de alaposan elment... Valaki látta, az mondja 5 pár
                  cipője van... Lehetséges?... Elképzelem az 5 pár cipőt s lelkem dagadozva szökken
                  a magasba... Látja, K. Pj. Megmondtam. Olvastam a könyveit, amiket elfelejtett
                  megküldeni nekem. Azt is, amiben én is előfordulok... Pjotruskám, fájdalmas
                  galambocskám... A szívem összeszorult, hogy milyen szép volt a mi barátságunk. Mi
                  a barátság?... Álom... Mi a szerelem?... Mély álom, Kiriljovics Pjtr... S az
                  ember?... Röhej, galambom. Végzetes tévedés embernek lenni... Kecskegida szerettem
                  volna lenni, ugrálni, és ha a szívem megtelt a mezők örömével, egy nagyot, egy
                  szépet mekegni... Puff! Nemde?... Bolondgomba... Igen, olykor már zavarosakat
                  mekegek... Olvastam, magasztalták, K. Pj. Úgy emelkedik, mint egy elszabadult
                  léggömb a nagyvásárban. A népek nyerítenek az örömtől. Csak a Csiszlik Olivérek
                  óvatosak. Csiszliken hatalmas repedések mutatkoznak. Napok kérdése, hogy
                  irigységében végleg megrepedjen... Itt? Csend van... Nagy csend. Zúzmara. Szakállt
                  eresztettem. Pj. Esténkint főtér... Magány... Kop... Kop... Kop... A szakállam
                  zúzmara... Csend... Semmi hoháháhú... Igen nagy magány... Régi séták... A Grand
                  Café... A színház... Most? Szakáll, zúzmara... Lélek... Mi a lélek?... Mi a lélek,
                  Kiriljovics Pjotr?... Feleljen... Nem tud... Nem tud!... Senki se tud!...
                  Hoháháhú, tegnap felboncoltak itt egy embert, nem találtak benne semmit, nyoma sem
                  volt benne léleknek... Bocsánat, hogy elröhögtem magam... Kell... Kell, hogy néha
                  kinyissa az ember a biztosító szelepet... Mit is?... Igen... A pénzből, amit
                  küldött, télikabátot vettem. Gallérján döglött nyúlbőr. Gyapjúkesztyű. Cipő is
                  rendben... Mégis, Pjotruska... Csak a testem meleg. Belül 0°. Fagypont. Bedöglött
                  a fekete zongora... Éjfél... Gyerünk... Haza... Pagát vár... Beteg... Mozdulni sem
                  tud már... Haza... (Lento) Csosz... (Lentissomo) Csosz... Ugye milyen olvashatóan
                  írok?... Igen, mit is? Egy kérdést. Jól van? S még egy kérdést. Eszébe jut néha
                  Csrmly elcsptt vrsi fglmzó? Aki a maga életét olyan szépen fogalmazta meg, de
                  amikor kikerült a nyomdából, tele volt értelmetlen sajtóhibákkal... Mindegy...
                  Nem lehet már kijavítani...Tudja? A repülés problémájával foglalkozom... Nagy
                  tolongás van itt a földön... Egymás tyúkszemére hágunk... Nincs értelme itt
                  tolongani... Nem igaz?... Az emberek elhagyták Krisztust... A keresztfán
                  felejtették... Mi a véleménye? Azt mondják, motor nélkül is lehet már repülni...
                  Mit hallott róla, Pjotruska?”</p>
               <p>Baltazár sokáig nézegette a levelet. Aztán csendesen összecsukta. Meghatottságot
                  érzett. Éjfél után otthon leült az írógéphez, és írni kezdett:</p>
               <p>“Aljasság, Csermely, az ember hamar elfelejti a lyukas cipőit...”</p>
            </div>
            <div type="chapter">
               <head>XVII</head>
               <p>A darabja próbái javában folytak, amikor először ment el a színházhoz. Beült a
                  sötét nézőtérre. A rendező egyik zenekari ülésből vezényelte a zavaros színpadi
                  mutatványt. Amikor a próbának vége volt s ő a sötét széksorok között kifelé
                  tartott, az egyik székről felemelkedett a színésznő és a karjára tette a
                  kezét.</p>
               <p>- Maga az, Baltazár - mondta, és mosolyogva nézett az író homályos arcába. -
                  Jöjjön, nem látom tisztán, valóban maga az? - Kivezette a megvilágított folyosóra
                  és újra az arcába nézett. - Tehát mégis maga az...</p>
               <p>Néhány fürge és szemrehányó kérdés következett. Kedves, semmitmondó
                  sértődöttséggel vetette a Baltazár szemére, hogy hűtlenül elfelejtette. Lám,
                  milyen rútak és megbízhatatlanok ezek a nagy szerelmek. Íme, az érdeklődésnek még
                  egy kis pernyéje sem marad meg. Aztán megkérdezte, hogy Baltazár mióta él Pesten.
                  Hét éve? No ez igazán elszomorító. Nem is tartóztatja ezek után Baltazárt. Hiszen
                  akkor Baltazár őt végleg és már nagyon régen kikapcsolta...</p>
               <p>- Ilyen hálátlan! Pedig én annyiszor beszéltem magáról a férjemnek... Miért nem
                  jött fel egyszer a színpadra felvonásközben, ha már otthon nem akarta
                  meglátogatni?</p>
               <p>Baltazár felemelte a karját, mint valami nehéz és mulatságos pelikán a szárnyát,
                  aztán lemondóan mosolygott és a karját újra lehullatta.</p>
               <p>- Magam sem tudom... (S mert sohasem jöttem el a színházba, amikor játszottál -
                  fűzte hozzá gondolatban.)</p>
               <p>Lementek a színház elé a tavaszi napsütésbe. A színésznő emlékezett rá, hogy a
                  Baltazár nevét többször hallotta; olvasott is róla nemegyszer, legutóbb egy
                  érdekes regénnyel kapcsolatban, de nem tudta, hogy róla - az ő régi ismerőséről
                  van szó. Most látta a képét egy színházi lapban és elolvasta a nyilatkozatát is, s
                  hirtelen átvillant rajta, hogy nem lehet másról szó, csak arról a kedves, ötletes
                  vidéki lapszerkesztőről, aki sok év előtt annyi mulatságos órát szerzett
                  neki...</p>
               <p>Baltazár nézte, hallgatta és mindennel leszámolt. Az érett, meleg arc semmi
                  személyeset, semmi biztatót nem sugárzott a számára. Meleg élénksége,
                  felragyogása, sértődött elborulása, mozgékony pillantásának érdeklődő megállása,
                  mindez csak megszokott játéka volt egy színésznő arcának. De neki, Baltazárnak
                  semmit sem mondott, sem a múltról, sem a jelenről.</p>
               <p>Beszáradt a torka egy kicsit a fojtott, csendes izgalmaktól. Nem tartott sokáig,
                  hamar visszanyerte a hangja tisztaságát. Semmitmondó szavakat váltottak egymással
                  előadásokról, írókról, színdarabokról és fáradtságot nem kímélő könnyedséggel a
                  színházi pletyka tropikusan termékeny ültetvényeire is elkalandoztak.</p>
               <p>- Alapjában véve meg kéne bántódnom - mondta a színésznő. - Ezúttal komolyan és
                  engesztelhetetlenül, amennyire csak egy mellőzött színésznőnek lehet oka
                  megbántódni... Miért nem játszom én a maga darabjában?</p>
               <p>Baltazár vállat vont. Miért? Oldalra pillantott. A gyalogjáró szélén könnyű
                  sportkocsi állott. A kormánykerék mellett egy férfi ült és feléjük emelte a kezét.
                  A színésznő is észrevette.</p>
               <p>- Jöjjön - szólott Baltazárhoz -, megismertetem a férjemmel. - A kis gépkocsihoz
                  léptek, és a színésznő bemutatta. Sovány, hideg arcú férfi ült a kormánykerék
                  mellett. Lecsüngő sárga bajuszt viselt. Az ajkai is olyanok voltak, mint az egész
                  arca: hidegek és soványak. Szikár, figyelő, kellemetlen ember benyomását
                  keltette.</p>
               <p>- Á - szólalt meg, kezet sem nyújtva az írónak -, Baltazár... A régi tisztelő,
                  nemde?</p>
               <p>Bő részletességgel vette szemügyre Baltazárt, mint valami műtárgyat, amelynek
                  története van.</p>
               <p>- Igen... volt szerencsém, csak úgy távolról... - Felhúzta sovány felsőajkát és
                  jelezte, hogy ennél a pontnál nevetés következnék, ha elég derűkészlet állana
                  rendelkezésére. - A művésznő volt szíves elmondani nekem néhány eredeti
                  epizódot... Remekül mulattam... Különösen... Mi is volt az csak, kedves Ilona?...
                  Megvan... Egyszer vacsorával is megtisztelte a feleségemet, ugyebár? Igen, kitűnő
                  volt, ahogy a feleségem elbeszélte...</p>
               <p>A sovány ajkak közül két rendezetlen fogsor kandikált Baltazárra. A kandikáló
                  fogsor figyelmeztette, hogy amit hallott, az kihívó, érdes tréfálkozás volt,
                  ügyetlen kísérlet arra, hogy nevetségessé tegyék. Nem értette. Nem értette, miért
                  köt bele ilyen hirtelen ez az ember, akit életében csak egyszer látott egy futó
                  pillanatig. Nem értette a hang hetvenkedő magasságát, a mozdulatok, a bajusz, a
                  sovány száj támadó iróniáját. Mindig ezek a félénk, nyugtalan emberek, akik, mint
                  a gyerekek hangosan és hősiesen kiabálnak a sötétben. Ez is... Fél ez az ember
                  tőle, hogy olyan harciasan kiabál a sötétben?</p>
               <p>Felelni akart, de a soványfejű ember nyájasan fordult Ilonához.</p>
               <p>- Velem tart? - S már ki is nyitotta a kocsi ajtaját, besegítette Ilonát, becsapta
                  az ajtót, sebesen megnyomta az indítót, és odabiccentett Baltazárnak:</p>
               <p>- Hálás köszönet a vacsoráért, Baltazár úr...</p>
               <p>Baltazár tájékozatlanul nézett az elrohanó kocsi után. Mi volt ez? Vagy rosszul
                  értelmezte az egész jelenetet?</p>
               <p>A mályvaszínű sportkocsi ettől kezdve mindennap ott várt Ilonára a színház előtt.
                  Baltazár látta néhányszor a soványfejű embert a kormánykerék mellett nyugalmas
                  várakozásban. Ilonát elkerülte. Egy nap aztán elmaradt a darab próbájáról is.
                  Fölöslegesnek érezte magát. Még a legjelentéktelenebb színész is jóakaró
                  leereszkedéssel kezelte. A betanult szavak, bölcs gondolatok szelleme azután is
                  sziporkázott néhányukból, mikor vége volt már a szerepüknek, mint ahogy a foszfor
                  is villózik még a doboz oldalán, noha a gyufa már régen elaludt. Mások ötletének,
                  mások nagyságának foszforát villózták ezek az üres dobozok. Veregették kegyesen a
                  vállát, és többször is megragadták az alkalmat, hogy megbocsássák neki
                  tudatlanságát és hozzánemértését. Tartózkodását és szűkszavúságát a színpadra
                  merészkedett műkedvelő félénkségének látták. Csodálatos tehetség volt bennük az
                  írói tehetség fel nem ismerése. György kiérezte az eldarált szöveg futó
                  hangsúlyából, hogy unják, félreértik a darabot, nem lelkesednek érte. Csöndesen
                  eltávozott a nézőtérről, és nem járt be többet a próbákra. Végre is a rendezőnek
                  kellett érte mennie, hogy az egyik jelenet részleteit megbeszéljék. Valami átírást
                  kívánt Györgytől. Engedett a rendező rábeszélésének, megnézte a kifogásolt
                  jelenetet, és igazat adott a rendezőnek. Másnap, amikor bevitte az átalakított
                  szöveget, Ilonával találkozott. A színésznő elkomolyodva kért elnézést a férje
                  tapintatlanságáért. György megnyugtatta, hogy semmi oka a neheztelésre.</p>
               <p>- A férjének joga van hozzá, hogy takarékoskodjék a kézfogásával.</p>
               <p>- Meg kell magyaráznom magának, Baltazár - mondta a színésznő mosolyogva. - A
                  férjem makacs ember. Azt hiszi, hogy közöttünk valami kapcsolat állott fenn... -
                  Kissé évődve megnyomta a szó hangsúlyát. - Valami mélyebb kapcsolat...</p>
               <p>- Félti tőlem?</p>
               <p>- Valószínűleg - bólintott a színésznő. - Nem vallja be, de nyilván ez
                  nyugtalanítja. - El kell nézni az ilyen gyöngéket. Ami őt illeti, kissé szégyenli
                  az esetet. És kissé ostobának tartja.</p>
               <p>- A férjem, szegény, nem tehet róla. A féltékenysége olykor kínos helyzetbe hoz -
                  tette hozzá, és a hangja most váratlanul közlékeny volt. A férjéről beszélt,
                  mentegette, de nem meggyőződéssel. Az arcán hirtelen kiült valami száraz unalom.
                  Elfordította a fejét, és a padlóra nézett.</p>
               <p>- Nyugtassa meg, hogy a rablást tiltják az alapszabályaim - szólott György tréfás
                  fordulattal.</p>
               <p>- A rablást?</p>
               <p>Az ízlése és felfogása, magyarázta György udvariasan, megóvják attól, hogy hím
                  akarjon lenni, aki szőrös kézzel szokott zsákmánya után nyúlni, hogy kiemelje a
                  kettős hitvesi ágy melegéből.</p>
               <p>- Ah - nevetett a színésznő -, ez nagyon erkölcsösen hangzik... - Kedves
                  kihívással oldalra hajtotta a fejét, úgy nézett Györgyre. - Borzasztó
                  megnyugtató... És mit mondanak az alapszabályai arra az esetre, ha az a nő nem
                  tiltakozik a rablás ellen?... Ha például beleegyeznék?... Mert ilyen is van.
                  Bizonyára hallott már olyan nőkről is, akik szívesen lemondanak a kettős hitvesei
                  ágy úgynevezett melegéről?</p>
               <p>Lenn voltak az utcán, György a mályvaszínű kocsit kereste.</p>
               <p>- Javítóban van? - kérdezte kifogástalan iróniával. A színésznő intett. Nem.
                  Nincsen javítóban. De fölöslegesnek látta, hogy mindennap várjon a színház
                  előtt... Elkomolyodott, aztán hirtelen megállott.</p>
               <p>- Olvastam a napokban egyik regényét. Előfordul benne egy makrancos kis színésznő
                  is. Azt hiszem, Kéky Ilonának hívják. Lemenekül vidékre. Ott találkozik egy
                  arcátlan és felbőszítő újságíróval... Bűbájos két csacsi... Nagyon mulattatott.
                  Miért nem hozta őket össze, kegyetlen ember?... Egy jószívű vígjátékíró összehozta
                  volna őket...</p>
               <p>György bólintott.</p>
               <p>- Igen. De én nem értek a vígjátékokhoz. Haszontalan drámákat eszelek ki, amikben
                  egyetlen szereplőnek sem telik örömre...</p>
               <p>A gyalogjáró szélén most bérautó jelent meg, pontosan ott, ahol a mályvaszínű
                  kocsi szokott várakozni. A kocsi ablaka mögött egy női fej figyelte őket. A
                  színésznő kíváncsian viszonozta a rájuk szegzett pillantást. Megérezte és
                  megértette, hogy amíg ők ketten gondtalanul és kellemesen sütkéreztek a
                  napfényben, a tavaszvég bizsergő melegében, benn a kocsi homályában valaki
                  elborultan és keserűen fogja a szívét, s visszafojtott féltékenységgel követi
                  minden mozdulatukat.</p>
               <p>- Várják - figyelmeztette Györgyöt.</p>
               <p>György meglátta a kocsiban ülő Csornainét. Habozva, ügyetlenül nézett a
                  színésznőre. Olyan szépen süt itt a nap - gondolta. Aztán megemelte kalapját,
                  elköszönt a színésznőtől és beült a kocsiba, Csornainé mellé. Már a Lánchíd
                  közelében jártak, amikor az asszony megszólalt.</p>
               <p>- Még mindig nagyon csinos. Szereti?</p>
               <p>- Ne gyötörje magát - nyugtatta meg György. - Semmi sincs köztünk.</p>
               <p>- Semmi? Téved - jegyezte meg az asszony. - Maga rossz megfigyelő.</p>
               <p>Elhallgatott. Aztán idegesen cigarettára gyújtott.</p>
               <p>- Különben - mondta, és haragosan belenyomta az égő cigarettát a kocsi falán függő
                  hamutartóba - nekem tökéletesen mindegy, hogy maga hol igyekszik vigasztalódni
                  azért a félóráért, melyet nekem áldoz... Nem ragaszkodom a félóráihoz.</p>
               <p>Nem akarok vigasztalódni, szerette volna mondani, nem akarok semmit, legkevésbé
                  ilyen ádáz kis dialógokat, amelyektől olyan fáradtnak és tisztátalannak érzi magát
                  az ember. Nem szeretem magát, szerette volna közömbösen kijelenteni, és nagyon
                  étvágyrontónak tartom, hogy veszekszünk. És nagyon lealázónak találtam, hogy az
                  előbb figyelt bennünket. Igen, figyelt... Figyelt... Mennyi keserű, mennyi
                  szenvedélyes, mennyi piszkos és kínzó gondolat lehet egy ilyen figyelésben! Hogy
                  megaláz vele három embert, akik egy pillanattal előbb még azt hitték, hogy a nap
                  derűsen süt és az ibolyák édesen illatoznak...</p>
               <p>- Ha szabadulni akar tőlem, csak szóljon - figyelmeztette az asszony rekedten, és
                  fennhéjázó mosolya mögé gondosan eldugta dühét és szerencsétlensége pillanatnyi
                  illúzióját.</p>
               <p>György lehajtotta a fejét és nem felet. Néhány nap múlva Csornainé közölte vele,
                  hogy valami egzotikus festővel ismerkedett meg, aki arra kérte, hogy lefesthesse.
                  Hetek múlva a klubból hazamenet, Györgynek eszébe jutott a festő. A műterme előtt
                  haladt el, megfordult, felsétált hozzá, és megnézte a képet.</p>
               <p>- Türelem - veregette meg felderülve a maga vállát. - Ha nem tévedek, kedves
                  Baltazár, rövidesen kiadják az útleveledet. A piktor, úgy látom, gyorsan halad...
                  Persze ilyenkor a portré késik egy kicsit...</p>
               <p>Nem tévedett. A marconahajú, kávébőrű egyre reményteljesebben haladt előre.
                  Csornainé nem titkolta, hogy torkig van az író szótlanságával, s örvend, hogy a
                  festőben annyi mozgékonyságot és viharos nyugtalanságot talált. Már csak a
                  szakítás apró alakiságai voltak hátra. Ezek az apró alakiságok abban állottak,
                  hogy az asszony sértett önérzete ragaszkodott az emelt fővel való szakításhoz.
                  Színpadiasan és győztesen szerette volna elhagyni az írót. S hogy emelt fővel
                  távozhassék, szüksége volt arra, hogy Györgyöt megalázhassa. Felkereste a lakásán,
                  még egy utolsó kéjes összeveszésben reménykedve. György elnézően és gyöngéden
                  fogadta; elmaradt a nagy vihar, az összecsapás kéje, az író, mint egy engedelmes
                  gitár, panaszos hangokat ütött meg, a fejét fájlalta és sajnálkozva simogatta meg
                  az asszony karját. Csornainé elégtétellel hárította el magától a félreértett
                  gyöngédséget. Ahogy szerelmük csődtömegét likvidálta, szivárványhártyája
                  visszanyerte a kecskeszemek hideg szürkeségét, szája a jóllakottság közömbös és
                  kemény vonalait. György szinte hallotta, ahogy - vasúti fékezők módjára -
                  megemelte és eleresztette a kapcsolót, amely a kettőjük Pullman-kocsiját annyi
                  ideig egymáshoz kapcsolta. Aztán hallotta még azt a félvállról elhullatott,
                  célzatos jó éjszakát, amellyel nyomatékosan elbúcsúzott tőle, hogy a kapu előtt a
                  festő karjaiba kapaszkodva végleg ellibbenjen a láthatárról.</p>
               <p>György eltűnődve nézett utána. Volt ebben az eltűnődésben egy kis csodálkozás is,
                  amely mindig elfogta az ilyen kérlelhetetlen változások láttán. Vannak kegyeletes
                  lelkek - állapította meg -, akiknek minden változás szomorújáték. Akik
                  elérzékenyednek, ha a lángból hamu lesz, a konflislóból hulla, vagy szalámi, a
                  susogó falevélből őszi avar.</p>
               <p>Megkönnyebbülve emelte ki lábát a meggyűlt, mély avarból.</p>
               <p>A darabját, amely az idényvégi bemutatók langyos légkörében került színre, a
                  közönség meglepő érdeklődéssel fogadta. A felvonásvégeken, a színpad mögött állva
                  újra hallotta azt a távoli lapos csattanást, amelyet gyermekkorában hallott
                  odahaza, amikor homlokát és orrát izgatott kíváncsisággal odanyomta a rozoga
                  színházépület falrepedéséhez. Tessék a színpadra menni - kiáltott ki hozzá
                  néhányszor az ügyelő. Nyirkos kezek fogdosták a kezét, ismeretlen mosolyok
                  üdvözölték. Tanácsokat adtak neki a következő darabjához és megmagyarázták neki,
                  hogyan kell jó darabot írni. A második felvonás után feljött a Nagy Szeizmográf is
                  dühösen szétrágott történelmi szivarral a szája sarkában és igen hétköznapi
                  irigységtől pislogó tengerimalac-szemekkel. Arról igyekezett Györgyöt meggyőzni,
                  hogy alapjában véve igen rossz drámaíró és semmi keresnivalója a színpadon.</p>
               <p>- Nem mondom, jó epikus vagy - röfögte barátian. - De a színpad nem neked
                  való.</p>
               <p>A nézőtéren a nevét kiáltozták. Baltazár megkérdezte tőle, hogy mi az a makacs
                  lárma ott a vasfüggönyön túl. A Nagy Szeizmográf a beavatottak unalmával
                  legyintett.</p>
               <p>- Édes barátom, a közönség: szamarak összessége...</p>
               <p>Nem volt senki, aki közel állott volna hozzá. A Nagy Szeizmográf és a többi úgy
                  állták körül, mint betegkonzílium a készülő hullát. A szerkesztője ragadta ki
                  ebből a gyászpompává fajuló baráti ünneplésből.</p>
               <p>A tekintete hiába kereste Ilonát. Lenn a portásfülke előtt megállott, valami
                  üzenetet várt, egy borítékba zárt névjegyet. A portás lelkesedve vigyorgott,
                  gratulált, de a keze üres volt. Együtt ült hajnalig egy kicsi vendéglőben a
                  szerkesztővel. Szótlanul kortyolta a feketéjét. Nem így gondolta, nem ilyen
                  illúziótlanul, ilyen szegényesen és majdnem árván. Leltárt, mérleget csinált, és
                  úgy döntött, hogy nem sok értelme van a dolognak. Gyerekesen áltatta magát két
                  évtizedig; ha szégyellte is magának bevallani, az az igazság, hogy nagyon vágyott
                  a sikerre és arra a másik, népmesékben előforduló örömre, amit dicsőségnek
                  neveznek. Most ott volt a kezében a két szó, mint két aranyfüsttel befuttatott
                  dió, forgatta, a fogához nyomta, mint a majmok, aztán feltörte: öreg diók voltak,
                  kiszáradt belőle a dióbél. Az est izgalmai elmúltak, és üresen, fanyarul
                  közeledett a vendéglő ablakához a hajnal. Amikor indulni készültek, valaki
                  nagyokat szuszogva állotta el az útjukat.</p>
               <p>- Az összes klubokat és kávéházakat végigjártam - kiabálta szemrehányóan.</p>
               <p>- Miért bújt el?... Jó, szimpatikus reklámanyag. A diadalmas szerző szerényen
                  elbujdosik az ünneplés elől... Ezt meg fogom íratni... No, firkantsa alá ezt a
                  micsodát.</p>
               <p>- Ha olyan nagyon fontos önnek - mosolygott György átvéve a töltőtollat. Aláírta a
                  micsodának nevezett hosszú írást és megkérdezte, hogy mi az. Az ügynök ezt is
                  reklámszerénységnek vélte, és helyeslően veregette meg az író vállát.</p>
               <p>- Remek - jelentette ki elragadtatva. - Nagyon jól csinálja. Ezt is megíratjuk
                  majd. - Összeszedte a papírjait, és nevetve oldalgott ki az ajtón. György a
                  szerkesztőtől tudta meg, hogy darabját egy külföldi színpad ügynökségének adta
                  el.</p>
               <p>Néhány hét múlva szabadságot kért a laptól, és külföldre utazott. A pesti lapokból
                  körülbelül ugyanakkor értesült arról, hogy Ilona Berchtesgadenben tölti a nyarat,
                  amikor az Ilona szeme akadt meg a rövid újsághíren: “Baltazár György értesülésünk
                  szerint Svájcban keres üdülést.” Valószínűleg egyszerre tették le az újságot, és
                  nem lehetetlen, hogy egyszerre néztek a levegőbe.</p>
            </div>
            <div type="chapter">
               <head>XVIII</head>
               <p>György néhányszor végigsétált a genfi tó partján, szórakozottan bedobott néhány
                  kavicsot a vízbe, este megírta a cikkét a lapja számára, azután továbbutazott.
                  Tisztára sepert városokon haladt keresztül, ódon szállodákban aludt, puritán
                  kocsmákban ebédelt. A vendéglő ormán cserkoszorúba foglalt pléhbárányt vagy
                  egyszarvú szörnyet himbált a nyári szellő. A technika nagy ajándékait alig vette
                  észre, mint ahogy a közömbös szót ereszti el az ember a füle mellett. Nézte
                  alkalmi útitársait, akik fáradhatatlan kézzel dobálták be hátizsákjukba úti
                  élményeiket, hogy otthon aztán mindent elrendezzenek és gondos szisztéma szerint
                  bármikor felkérőzhessenek. Az ő hátizsákja üresen fityegett, elfelejtette
                  tapasztalatait beléje dobálni. Nem jött soha kísértésbe, hogy betérjen egy
                  könyvkereskedésbe térképet vagy útikalauzt vásárolni. Járt céltalanul,
                  csavargott, és nem próbált sem földrajzilag, sem kultúrailag tájékozódni. Nagy
                  gyalogutakat tett meg, olykor maga cipelte bőröndjét egyik községből a másikba.
                  Szép és ismeretlen útszéli patakokban fürdött, békésen üldögélő vak koldusokkal
                  beszélgetett, tömött teherautók saroglyájából lógatta a lábát. Kiesett az
                  összefüggések pókhálójából és megmenekülésének örömére olykor régi kis dalokat
                  fütyörészett. Egy este egy patkolókovács háza előtt üldögélt, éppen a
                  szétfreccsenő szikrákat nézegetve; egy embert látott az úton elhaladni. Fehérre
                  kopasztott fűzfavessző volt a kezében, suhogtatta és vidáman énekelt hozzá.
                  Messziről jött és látszott rajta, hogy nem fog megállni. Elgondolkozva nézett
                  utána. A furcsa ember valamit megmozgatott benne, mint ahogy a felrebbenő madár
                  mozgatja meg a hegy ormán az apró hógöröngyöt. A hógöröngy aztán megindul a
                  hegyoldalon, hozzátapad a lejtők hava és mire a völgybe ér, lavinának hívják.
                  Előkaparta a jegyzőkönyvét és beleírta: “Robinson”. A regény főalakját Robinsonnak
                  hívják. Kimegy a víz partjára újságot olvasni. Elnyomja az álom, befordul a vízbe,
                  a víz egy szigetre sodorja...</p>
               <p>Néhány nap múlva - fejében az új regény egyre szélesedő, fejlődő meséjével -
                  hazautazott. Megint hajnalig dolgozott mindennap. Mindig valami félelem sarkallta,
                  hogy nem tudja befejezni a munkáját. Nem volt kire hagyakoznia és mégis harmadik
                  sebességre állította be motorját, nehogy elkéssen, nehogy befejezetlenül maradjon
                  az írása. A színház előtt egyszer Ilonával találkozott. A színésznő éppen
                  elindította már a kocsiját - fekete, karcsú testű kocsi volt, nem a régi
                  mályvaszínű - amikor megpillantotta Györgyöt. A lába anélkül, hogy számot adhatott
                  volna magának róla, hirtelen megnyomta a féket, és a kocsi hökkenve megállott.
                  Egymásra néztek. Ilona mélyebb lélegzetet vett, kesztyűs ujjai a kormánykeréken
                  könnyedén megrezzentek. György meghajtotta a fejét, udvarias derűvel.</p>
               <p>- Hogy van, Baltazár?</p>
               <p>- Köszönöm, változatlanul jól - felelte fejének és vállának könnyed mozdulatával,
                  nyugodtan állva a színésznő erős, kutató pillantását. Nyugalma a lezárt akták
                  nyugalma volt. Hallgattak és nézték egymást. A színésznő tekintete ellágyult.</p>
               <p>- Nem tart velem?</p>
               <p>Biccentett és beült a kocsiba, a színésznő mellé. Átmentek a budai oldalra. Ilona
                  tárgyilagosan nézett maga elé és hidegvérűen forgatta a kormánykereket. Nem
                  beszéltek, ültek egymás mellett. Kiértek az országútra és lassan suhantak a fák
                  között. Később lekaszált nyers fű szagát sodorta feléjük a szél. Az árkok szélén
                  vadmuhar kalásza himbálózott.</p>
               <p>- Tudja - kérdezte a színésznő -, hogy egy éjszaka ugyanabban a szállodában
                  aludtunk?</p>
               <p>Az író elgondolkozott.</p>
               <p>- Nem tudok róla.</p>
               <p>A learatott földeken piros virág dugta ki a fejét. A színésznő szótlanul vezette
                  tovább a kocsiját. A könyökük összeért; György udvariasan elhúzta a karját, nehogy
                  félreértés támadjon belőle.</p>
               <p>- Visszaforduljunk? - kérdezte később Ilona szórakozottan.</p>
               <p>- Ahogy akarja - intett a György keze könnyedén.</p>
               <p>Megfordultak. Ilona megnyomta a gázpedált, a kocsi szokatlan sebességgel
                  nekiberregett az országútnak. Nem néztek egymásra, ültek szótlanul, lefékezve, az
                  országút rohanó fáit s az ég alján habzó nyári felhőket bámulva. Nyugtalanul
                  lobogott a hajuk és az ereikben valami kínzó édesség folydogált. Töprengve, szinte
                  ellenségesen ültek egymás mellett, és vágyódtak arra, hogy egymás szemébe
                  nézzenek, hogy megérintsék egymás kezét. A színésznő türelmét vesztve megnyomta a
                  gázpedált. A sebességmutató lassan megindult a számlap fölött. Keskeny,
                  alacsonykorlátú híd következett, a motor zúgva röppent át rajta, mögöttük egy rúd,
                  vagy deszka magas ívben a víz partjára röpült. Aztán egy szétterpedt szénásszekér
                  jött. A széna oldalát lesodorták. György rátette kezét a kormánykerékre.</p>
               <p>- Nem bánom - mondta -, ha kárt akar tenni magunkban, de a másét ne bántsuk...
                  Tiszteljük a magántulajdont...</p>
               <p>A színésznő most ránézett.</p>
               <p>- Fél? - kérdezte elégedetten. Mosolyogva nyomott egyet a pedálon, a
                  sebességmutató fenyegetően tovább rezzent a számlap felett. A motor már
                  barátságtalanul s egyre élesebben nyöszörgött, alkonyi szúnyogfelhők csapódtak az
                  arcukba, elsuhanó kerékpárosok leszálltak, utánuk figyeltek, hogy melyik árokban
                  fognak szénné füstölögni. György nem nyúlt újra a kormánykerékhez. Nem értette
                  Ilonát, kegyetlen szeszélynek látta ezt az esztelen iramlást. Mindig szeszélyes
                  volt. Közel jártak már Óbudához. Ilona hirtelen fékezni kezdett, és egy nyári
                  vendéglő előtt megállította a gépet.</p>
               <p>- Megéheztem - mondta, és egy váratlanul megszelídülő mosollyal bocsánatot kért
                  meggondolatlanságáért. Betértek a vendéglőbe, és beültek egy vadszőlős sarokba.
                  Ilona élénken rendelkezett.</p>
               <p>- Én zöldsalátát rendelek és fiatal kacsát. A maga vendége leszek, mon ami... Mi a
                  véleménye a fiatal kacsáról?</p>
               <p>György bevallotta, hogy nincs még kialakult véleménye a fiatal kacsáról, amit
                  Ilona a legnagyobb mértékben elítélendőnek tartott. Az adott esetben, jelentette
                  ki megrovóan, sokkal hangulatosabb lett volna, ha Baltazár azt mondja:</p>
               <p>- Fiatal kacsa? És méghozzá salátával? Grandiózus!</p>
               <p>De Baltazár nehézkes barnamedve, tette hozzá rosszallóan. Töprengő, lassú,
                  megfontolt. Miért ilyen kétségbeejtően meggondoltnak lenni? Ilyen szörnyen
                  józannak. Ilyen bosszantóan fegyelmezettnek!... Olyan, mint egy totyakos
                  telekkönyvi díjnok. Csak a szemüveg és a könyökvédő klott hiányzik róla...
                  Nevetett, mutatta a fogát és egészséges száját. Aztán meglátta a György
                  elkomolyodó tekintetét és hirtelen megfogta a kezét.</p>
               <p>- Kérem... Nehogy félreértsen... Nem szerepet akarok kérni magától... Nem...
                  Higgye el, hogy nem ez járt most az eszemben. Nyugtasson meg, Baltazár.</p>
               <p>György megnyugtatta. Különben is, eszében sincs most darabot írni. Nem szereti a
                  színpadot. Rossz színházi szabónak érzi magát, nem tud hiú kandúroknak és
                  hisztériás mimózáknak szerepet szabni. Ilona megkérdezte, hogy min dolgozik.
                  Regényt ír?</p>
               <p>- Szeretem a regényeit - mondta váratlanul. György ránevetett. Nagyon kedves.
                  Sokszor mondták neki. És ő ilyenkor bólintott, mosolygott, és azt mondta: nagyon
                  kedves. Mint most. Voltak már beidegzett szavai és mozdulatai, amikkel az üres
                  locsogókat szokta távol tartani magától. Általában nem hitt az ilyen személyes
                  dicséretekben. Savanykás tapasztalatai voltak ezen a téren. Sok dicsérgető olvasó
                  nem olvasta a könyvét, sok dicséret csak társalgási fordulat volt, illedelmes
                  gépiesség, semmi egyéb. Látta, hogy könyve nem túlságosan érdekelte ezeket a
                  nyájaskodó olvasókat. Elzárkózott előlük, másról kezdett beszélni. Ilonában sem
                  bízott. Kisvárosi regényét talán érdeklődéssel olvasta végig - ő is előfordult
                  benne -, de nem érezte arcán, hangján és szavaiban az igazi olvasók, a megértők
                  rezonáló melegét. Hallgatta és néhányszor előzékenyen bólintott.</p>
               <p>- Azt hiszem, nem nagyon érdekli, amit mondok - fenyegette meg a színésznő
                  gyanakodva. Ellenkezőleg, biztosította ő, éppen ellenkezőleg. Nagyon örvend, hogy
                  Ilona ilyen jobb ügyhöz méltó odaadással foglalkozik a könyveivel. Nagyon büszke
                  rá...</p>
               <p>A városból kimenekülve szőlőindák és hársfalombok alatt néhány szerelmes pár
                  üldögélt. A tilosban legelészve éppen rántott csirkéjüket és cukrozott salátájukat
                  fogyasztották. A színésznőt felismerték, és egyetértő diszkrét mosollyal
                  szolidaritásukról biztosították.</p>
               <p>- Tulajdonképpen mire gondol, amíg én magáról beszélek? - kérdezte a színésznő
                  egyre gyanakvóbban. - Untatom?... Mondja meg, ha untatom... Vagy haragszik
                  rám?...</p>
               <p>György rázta a fejét, erélyesen rázta a fejét és mosolygott. Szó sincs róla.
                  Néhány pillanatig ezt a falragaszt nézegette itt az Ilona feje fölött. Ismerős
                  nevet látott a tavalyi, napszítta plakát alján, egy régi ismerőse nevét
                  olvasta.</p>
               <p>- Nézze csak - mutatta felderülve. - A történelem ítélőszékéről mond itt valamit.
                  Azt állítja ez a Majthényi nevű úr, hogy a történelem ítélőszéke nekik fog igazat
                  adni. Neki és pártjának. Valami eszméről is beszél. Nem mulatságos, hogy a
                  megszorult emberiség minden bajának orvoslását és minden érdemének elismerését a
                  történelem ítélőszékétől várja? Bukott drámaírók, félreismert diplomaták, rossz
                  polgármesterek, kifosztottak és fosztogatók, mind a történelem ítélőszéke felé
                  sandítanak. A történelem ítélőszéke? - Fölhajtotta a poharát és vidáman bólintott.
                  - Nevezzük talán a történelem sóhivatalának. Mert csak arra kell gondolni, hogy
                  ötven év múlva elfakulnak a falragaszaink, ötszáz év múlva elporladnak a
                  könyveink, ezer év múlva elporlad minden igazságunk, és ötezer év múlva? Porba
                  hanyatlott már ennek a századnak minden elmúlhatatlan alkotása. Az emberi szellem
                  szélesedik és szublimálódik. Alkotást alkotás követ, feltalálók, művészek és
                  hadvezérek gomba módra lepik el a földet, nem beszélve a megváltó eszmék
                  apostolairól. Kinek támad majd kedve és ideje elővenni a mi szürke és semmitmondó
                  periratainkat a mulandóság süllyesztőjéből és ítélőszéket ülni ennek a kornak
                  éretlen torzsalkodásai, törpe nagyságai és elsápadt igéi felett? Tökéletes
                  elmúlásra vagyunk ítélve. A mi halhatatlanságunk már csak néhány év vagy néhány
                  évtized, az utókor a maga lázas és elfoglalt napjaiban nem ér rá majd annyi
                  halhatatlant számon tartani és annyi jogkeresőnek igazságot szolgáltatni.</p>
               <p>A hársfán, amely lombjait az asztalukig nyújtotta, egy macska játszadozott. Ilona
                  elcsendesedve nézegette. Hallgatta a György fejtegetéseit. Nem akar beszélni -
                  gondolta megbántottan. - Nem akar beszélni velem...</p>
               <p>Hirtelen az íróra nézett. Szellő támadt és meglibegtette az író őszülő haját. Most
                  értette meg, hogy alapjában véve ismeretségük első pillanatától fogva érdekelte ez
                  a makacsul zárkózott, furcsa, maga elé mosolygó, nyugodt ember. Hányszor
                  elindultak már egymás felé s hányszor tértek ki mégis egymás útjából. Sokszor
                  érezte szorongva és vágyakozva az összeütközés kellemes katasztrófáját, s amikor
                  már-már egymásnak rohantak, kiderült, hogy más-más síneken fut a vonatjuk. Szelet
                  és vágyat kavarva száguldottak el egymás mellett. Elégedetlenség, harag fogta el.
                  Villájával megszúrta magát, keserű nevetéssel nézte a kibuggyanó vércseppet.</p>
               <p>- A fejtegetései nagyon tanulságosak voltak, mon ami - jelentette ki rövid
                  ingadozás után a könnyed irónia hangját választva. - Fizessen és menjünk.
                  Egyébként fölösleges volt ilyen nagy kerülőt csinálnia, kedves Baltazár... Nagyon
                  fárasztó lehetett... - Megigazította a kalapját, felállott. - Én anélkül is
                  megértettem volna...</p>
               <p>Elhagyták a vendéglőt, Ilona előkereste a gépkocsi kulcsát.</p>
               <p>- Azt hittem - mondta váratlan szelídséggel -, azt hittem...</p>
               <p>Nem fejezte be és felszállott a kocsiba. György mellé ült. Megindultak.</p>
               <p>- Mit hitt, Ilona?</p>
               <p>- Ne kérdezze, Baltazár... És ne nézzen rám... Kissé rendetlen vagyok... Nagyon
                  váratlanul jött ez a dolog... nem tudom, mi van velem. Kétségbeesem, ha
                  rágondolok... Ez a kor, Baltazár. Az idő... Szeszélyes vagyok, elérzékenyedem...
                  Ne nézzen rám... Most nagyon furcsán érzem magam...</p>
               <p>A kocsi lassan haladt velük. Egy gyalogló munkás elhagyta őket.</p>
               <p>- Ugye, Baltazár, ezelőtt tizenhárom évvel maga szeretett engem?</p>
               <p>Az író bólintott.</p>
               <p>- Igen...</p>
               <p>- A kocsi nesztelenül, szinte elgondolkozva gördült velük tovább. Igen - ismételte
                  a színésznő forrón és mégis tartózkodva. Úgy nézett rá erre az igenre, mint egy
                  hűvös műértő, megtapogatta, megsimogatta, gyönyörködött benne, felmelegedett és
                  felforrt tőle, aztán nyugodtan újra elengedte. Igen? Szerette? Valóban szerette? -
                  nevette el a kérdést könnyedén. És a pillanatnyi játék mélyén az a gyerekes vágy
                  lapult meg, hogy hallja az író szájából, az író hangján a feleletet. De nem azt,
                  hogy igen, nem a megerősítő szócskát, hanem a szót, amelyet ő belopott a kérdésbe,
                  hogy György ajkán feleletté váljon: “szeretem”. Az író nem értette, nem is
                  érthette meg e halk vágyakozást. Évek óta nevelte magát erre a hitetlenségre,
                  arra, hogy valami értelmetlen és szégyenteljes balszerencse üldözi. Nehéz volt
                  most őt kicsábítani hitetlensége csigaházából. Csak engedelmesség és udvarias
                  őszinteség volt a feleletében, amikor azt mondta: igen, szerettem.</p>
               <p>- És egyszer, éjszaka - tette hozzá egyszerűen - abban a házban, amelyben maga
                  lakott, Zizevszkyvel találkoztam.</p>
               <p>- Zizevszkyvel? - nézett vissza a múltba Ilona gyanútlanul. - Zizevszky? Ki is
                  volt az?... Ó - elmosolyogta magát -, emlékszem már rá... S maga, ugye azt hitte,
                  hogy a szeretője vagyok?... Persze, mit is hihetett mást... Ez a maguk Zizevszkyje
                  közönséges tolvaj volt. Jókai valamelyik regényéből kilopott egy ötletet, hogy
                  elhitesse a kisváros publikumával azt az ostobaságot, hogy a drámai hősnő kegyeibe
                  fogadta... Szobát bérelt abban a házban, amelyben én laktam...</p>
               <p>György bevallotta, hogy erre nem gondolt. Valami jóleső derű kezdett pitymallani
                  az érzései horizontján. Ilona is felderült. Szívesen röppent vissza a múltba, mert
                  a múltban volt végre egy fix, kétségtelen pont, az, hogy Baltazár szerette.</p>
               <p>- Én is hibás voltam - vallotta be bűntudattal. - Kacérkodtam a lovagjukkal.
                  Valami féktelen harag tombolt bennem... Pestről mentem le oda... Letörve,
                  gyalázatos csömörrel... Utáltam mindent, legfőképpen a férfiakat. A lovag arcátlan
                  vakmerőséggel nyúlt utánam, elhatároztam, hogy megleckéztetem... Aztán túl hamar
                  lehiggadtam, lehűlt a haragom, a lovagot egyszerűen kikergettem...</p>
               <p>- És gyorsan, egy vidám fecske kecsességével végigcikázott a feledésbe merült
                  városka felett.</p>
               <p>- Tudja, hogy megint lehívtak? - jutott eszébe hirtelen. - Néhány nap előtt itt
                  járt onnan valaki. Meg sem kérdeztem, kicsoda. Talán a társulat titkára volt...
                  Nagyon mulatságos volt szegény...</p>
               <p>A régi társulatról beszéltek, Fuszekliről, a ketyegőfejű komikusról és az ügyvéd
                  ázalékjairól. Ilona sajnálkozva gondolt arra, hogy néhányszor ok nélkül
                  megbántotta őket.</p>
               <p>- Magát is megbántottam, Baltazár... Magának berzenkedtem, mint egy esztelen kis
                  jérce a macskának... És maga, szegény, olyan megadóan állott ott a parapléja
                  alatt!... Olyan mulatságos és olyan bölcs volt!... Szívesen hallgattam... Aztán
                  egyre kíváncsibb lettem magára... Vártam, sértett, bántott, hogy nem jön... És nem
                  jött, nem akart jönni... Miért nem jött, ha szeretett...</p>
               <p>- Nem lehetett engem komolyan venni - mondta György. - Éreztem ezt, és jobbnak
                  láttam távol tartani magam minden balesettől...</p>
               <p>Ilona sajnálkozva nézett maga elé. Kár. Baltazárnak igaza volt. Ő akkor még
                  másképpen érzett és sok dologról másképpen gondolkozott. Ma már bizonyára minden
                  másképpen volna - tette hozzá csendesen. - Az ember változik. Kigyógyul az
                  ifjúságból...</p>
               <p>- Az én állapotom - jegyezte meg György -, azt hiszem, nem sokat javult
                  azóta...</p>
               <p>A színésznőnek megrándult a keze a kormánykeréken. Györgyre nézett. Az író
                  cigarettájának parazsa szomorkás mosolyra világított.</p>
               <p>- Jól értettem? - kérdezte a színésznő halkan.</p>
               <p>- Igen, Ilona. - Én kigyógyultam az ifjúságból, De a gyógyulás nem tökéletes...
                  Magából, azt hiszem, nem tudtam kigyógyulni...</p>
               <p>A kocsi egyenletesen haladt, egy igásszekér lassúságával. Beértek már a városba,
                  néptelenebb kültelki utcákon gördültek tova. A színésznő valahol, egy bekerített
                  üres telek előtt megállította a gépet.</p>
               <p>- Köszönöm - mondta megindultan. - Jól fogok ma aludni... - Ránevetett az íróra. -
                  Tudniillik hetek óta nem alszom... Valami történt velem... S tudja, kedves
                  Baltazár, a mi korunkban fontos, hogy kialudjuk magunkat...</p>
               <p>A gép motorja halkan zümmögött az estben.</p>
               <p>- Ugye, komolyan mondta? - kérdezte aztán hirtelen aggodalommal. - Ne haragudjék,
                  kételkedő vagyok... A nyáron, amikor megtudtam, hogy ugyanabba a szállodába
                  szállt, amelyben laktam, olyan jókedvű és optimista voltam, mit egy jókedvű
                  gimnazistalány... Másnap hallottam, hogy elutazott... - Megakadt, valami kéjes
                  gyöngeség borzongott át rajta. - Furcsa nap volt...</p>
               <p>György lehajtotta a fejét a színésznő kezére.</p>
               <p>- Megfeledkezik az alapszabályokról - mondta csendesen.</p>
               <p>Alapszabályok? Ó, igen, mosolygott most a színésznő. A rablást tiltják a György
                  alapszabályai... Rablásról már szó sem lehet. Hogy miért?... Ejnye, hát ilyen
                  viharosan érdeklik őt a külvilág eseményei? Hogy mi volna az a külvilági esemény?
                  Igazán nem tud róla?</p>
               <p>Egyre kevésbé értette Györgyöt. A lapok részletesen megírták, hogy a házassága
                  felbomlott, néhány tapirorrú riporter az események minden zugába beleszagolt, és
                  dús körítéssel tálalta a közönség elé észleleteit. És György a távollevők, a más
                  világban élők nyugodt tájékozatlanságával kérdezi: mi történt? Kedvetlenül
                  megvonta a vállát. Semmi lényeges. Elváltak... Igazán nem tudott róla?... Hogy
                  miért váltak el?... Nehezen tudná az okot meghatározni... Rájött arra, hogy semmi
                  oka ezt a társasviszonyt tovább folytatni. Az ember lassan meglát maga körül
                  dolgokat, amik nem tartoznak hozzá a boldogságához. S egy idő múlva eszébe jut,
                  hogy segíthet magán, ha akar...</p>
               <p>György feje fölött kinyílt valami zuhany, és anyagtalan, meleg sugarakban csapott
                  le rá a sors ajándéka. Nem mozdult, hogy a zuhany sokáig mossa és paskolja.
                  Éveinek száma is tartózkodást parancsolt: egy év választotta el a negyventől,
                  deres idő, az ember ne ugráljon, mint a balga kecskegida. Magába húzódott,
                  hallgatta a zuhany szimfonikus neszezését és tűrte lehunyt szemmel a rászitáló
                  öröm gyönyörű melegét. Hallotta az Ilona kérdését - hazavigyem? -, de csak ült
                  lehunyt szemmel, mozdulatlanul.</p>
               <p>- Maga, Ilona, tudta, hogy én itt lakom? - kérdezte csodálkozva.</p>
               <p>- Tudtam - bólintott a színésznő kedvesen. Egy kicsit tudatlanul, egy kicsit
                  felhősen nézett Györgyre. Nem tudta, mi a helyzet, mit mutat a légsúlymérő. Félt,
                  hogy elkésett; hogy későn volt már őszintének lenni és szerelmesnek. Az író
                  ránevetett. Aztán egy mozdulattal magához ölelte a kormánykerék mellől. Addig el
                  sem eresztette, amíg valaki meg nem állott a gépkocsi ablaka előtt. Zsibbadtan,
                  részegen bámultak egymásra. - György - mondta Ilona. Egy darabig még fogták egymás
                  kezét. Görcsösen és makacsul tartották egymást. Az írón átvillant néhány kritikai
                  megjegyzés - értelmének régi házőrző kutyája ugatott -, de nem törődött vele. Ha
                  nem kotródsz, nevetett, versenyt csaholok veled.</p>
               <p>- Aludjon jól - búcsúzott Ilonától.</p>
               <p>- Aludni fogok - intett Ilona a szempillájával. Soha ennyire rossz színésznőnek és
                  boldognak nem érezte magát. Lábát lassan, egy szélütött lassúságával az indító
                  pedálra helyezte. Az író még egyszer behajolt a kocsi ajtaján.</p>
               <p>- S ha kialudta magát, határozzon: lerándul velem Erdélybe?</p>
               <p>- Megyek - intett ő gondolkozás nélkül, bárhová útrakészen. Mosolyogva bólogatott,
                  mint egy feléledt orgonaág, a kezét is megemelte, lebegtette, aztán elindította a
                  gépet. Ösztönös biztonsággal rohant át a kocsik, villamosok, emberek örvényén.
                  Csak a szája égett rettenetesen. És csak benn a lelke mélyén sistergett valami
                  forró gomolyag. Nem tudta, mi lehet ez a forró gomolyag, ezért - az egyszerűség
                  okáért - tökéletes boldogságnak nevezte...</p>
            </div>
            <div type="chapter">
               <head>XIX</head>
               <p>Csermely János elcsapott városi fogalmazó szakítva a női problémákkal
                  észrevétlenül elvonult a közélet piacáról, amely meleg nyári napokon és csikorgó
                  téli estéken annyiszor visszhangozta gyöngytyúkhangú furcsa nevetését, búcsút
                  mondott a Társadalomnak, amely oly sokszor lépett a lábára elnézést sem kérve
                  udvariatlan cselekedetéért - hogy életének hátralékos esztendőit a repülés
                  nagyszerű problémájának szentelje. A Társadalom mostoha volt hozzá,
                  meggondolatlanul mostoha. Kinevette, mint pimasz suszterinas a kárvallott
                  járókelőt, aki, míg az eget nézte, loccs! belecuppant a legremekebb pocsolyába.
                  Társadalom. Emberek - csóválta a fejét a fogalmazó rosszallóan. Miért e röhej?
                  Hogy belemásztam a nyitott kanálisba? Rövidlátó vagyok, barátaim. De csak
                  fizikailag rövidlátó. Lelkileg, ojjé! Lelkileg én az Androméda csillagképet is
                  látom. A tejutat, mindent. A ti mikroszkopikus kicsinységeteket is. Szeplősök,
                  ápolatlanok vagytok, nagy kolbászok rotyognak a tepsitekben, de a lelketek, ó, a
                  lelketek, barátaim! Lenéztek engem, mert tepsimben nem rotyog félméteres kolbász,
                  kabátom bolhaszín, szemüvegem törött, szellemem diadalmas röhejjel veri
                  szárnyalási rekordjaitokat... Nem törődöm veletek, barátaim, lenézhettek,
                  lesercinthettek, köpésetek mit sem számít többé...</p>
               <p>Javaslatait, amik abból a bizonyos tehéntermékből való kievickélés lehetőségeit
                  tárták fel, az emberek könnyelműen visszautasították, és továbbra is konokul
                  ragaszkodtak eddigi szokásaikhoz, egészségtelen kolbászaikhoz, disszonáns
                  tűzoltózenéjükhöz, merev keménygallérjukhoz, csökönyös fogalmaikhoz, újságjaik
                  hazugságaihoz, zavaros törvényeikhez, nevetséges intézményeikhez, amik mind e
                  kóros század agydaganatainak gennyes váladékai voltak. Követelték tőle, hogy
                  nagyságos vagy méltóságos úrnak szólítsa őket, és felejtse el, hogy 1789. július
                  14-e óta egyenlőek vagyunk.</p>
               <p>- Hallja, barátom - indítványozták türelmetlenül, ha az emberek vaksága iránt való
                  szánalomból a szebb jövő titkát akarta előttük feltárni -, hallja, barátom,
                  menjen a fenébe.</p>
               <p>Amikor a háborúról beszélt nekik, meg arról, hogy távoli gázok szagát érzi,
                  amelyek észrevétlenül áradnak, törnek előre, elborítják a Főteret, behatolnak a
                  Grand Caféba és micsoda szédítő, nagy patkányirtás következik, milyen nagy
                  létszámcsökkenés lesz itten, ha a gázok majd szépen bemásznak a főpincér, a
                  főszámvevő, az állatorvos és a többi békebeli nagy hadvezér kopoltyújába! Hohó,
                  akkor jöjjenek, akkor mondják majd neki: hé, maga lüke alak, pucoljon innen, nem
                  vagyunk kíváncsiak a maga Ady-verseire meg békeszózataira!</p>
               <p>És mikor azt fejtegette, hogy Gorkij Éjjeli menedékhelye különb színdarab, mint a
                  Fehér bivaly című zenés operett, amelyet hét eredeti zeneszámmal és három
                  vadonatúj táncbetéttel hirdetett a diadalmasan ott állomásozó színtársulat,
                  kinevették, egyszerűen és rútul kinevették.</p>
               <p>Valaki a körülállók nagy mulatságára rothadt retket tett a zsebébe. Kinevették,
                  megcsúfolták. Egy nap valami pofátlan suhanc döglött macska farkat akasztott a
                  kabátja szárnyára. Lassan sétálgatott a téren, meg-megállott, töprengett a maga
                  szép, szárnyaló gondolatain. Az emberek vihogva nézték, a könyvkereskedésből
                  kiperdült egy apró csirkefogó, úgy tett, mintha a gyalogjárót akarná fellocsolni
                  és a bádogedény egész tartalmát a fogalmazó nadrágjára öntötte.</p>
               <p>Félrelökték, szívtelenül és megfontolás nélkül megfosztották legelemibb polgári
                  jogaitól. Emberi méltóságától, emberi hitelétől. Úgy vélték, hogy eleget
                  kukorékolt már a fülükbe, ideje, hogy elkotródjék bolond maszlagaival a
                  láthatárról.</p>
               <p>- Bolond maszlagok? - kérdezte ő elszomorodva. - Ó, ti szegények... Mi az én
                  bolondságom? Hogy ki merem mondani, amit gondolok... Egy kérdést... mindössze egy
                  kérdést még, ha szabad. Miért jöttetek? Miért vagytok itt a földön?... Igen,
                  tisztelt galambocskáim... pöffeszkedő, múlandó golyvásmadaraim: miért jöttetek?
                  Erre feleljetek: mire e fennhéjázó golyva? Mondjátok, szegénykéim, mire jó?... Ha
                  én Krisztus volnék... mielőtt méltónak ítélnélek a bocsánatra, előbb suszterkézre
                  adnálak valamennyieteket egy kis friss fejelésre...</p>
               <p>Nehéz lélegzettel még egyszer felkapaszkodott a tűzoltótoronyba (a lábai
                  elsúlyosodtak, a dóm tornyába már csak nagy fáradság árán juthatott fel), hogy
                  végigtekintsen meddő küzdelmeinek arénáján.</p>
               <p>- Az ott a Grand Café - böngészte vastag szemüvegén át a város elmosódó képét. -
                  Az alvadtvér színű bádogtető a Kesztyű teteje... Az a kormos, piszkos fal: a
                  városháza hátulja... Kitaszítottak... Miért? Néhány kijavított helyesírási
                  hibáért... Ott egy eperfa... alatta egy kötélen lyukas harisnyákat szárítanak. A
                  Csiszlik Olivér udvara... És az a pindurka kis vályogodú ott... emlékszik Krljvcs
                  Pjtr... emlékszik? Ott voltunk mi fiatalok és boldogok... Igen Pjtr... mi tagadás,
                  elröpült minden... elszállott minden... barátság... álom... Maga is... Csak én
                  maradtam itt... Csermely János végleg elcsapott fogalmazó...</p>
               <p>Valaki munkát ígért neki, el is ment az illetőhöz, kiderült, hogy az illető a
                  kutyája szőrszálait akarta vele megszámoltatni. Semmirekellők, jutott eszébe. A
                  főtér kövezetén fakó napfény feküdt végig, a kőkockák közül csenevész fűszálak
                  serkedtek elő, a korhadó villanypózna alatt egy régi rendőr ácsorgott
                  melankólikusan ásítozva (csak ruhájának és sapkájának friss barnasága beszélt
                  háborúról, békéről, gazdát cserélt államhatalomról), a sétatér kerítése mellett
                  gyümölcsös kofák kucorogtak alacsony zsámolyaikon, a bútorkereskedés előtt ládát
                  szögeztek... Valakinek zongorát küldtek egy környékbeli faluba... Itt még voltak
                  zongorák, még vettek zongorákat... A daliás polgármester lesoványodva, ócska
                  sétabottal a szőlők felé baktatott, hogy peronoszpórás szőlőjét rézgáliccal
                  permetezze... A rendőrkapitány szemére húzott sárga girardi kalappal céltalanul
                  üldögélt a városi parkban... A háttérben a Maros vize folydogált csendesen...
                  Hoháháhú... Csendes kis képeslap... Gruss aus der Heimat...</p>
               <p>A fogalmazó nagyot sóhajtott, szórakozottan leköpött a tűzoltótorony ablakából
                  (nem volt ebben semmi célzatosság, e pillanatban távol állott minden
                  célzatosságtól), aztán utána pislogott, mint a gyermek, hogy hová köpött. És
                  vigyorogva, valami belső fénytől felragyogva lebotorkált a lépcsőn, hogy örökre
                  hátat fordítson a városnak, amely őt olyan megfontolatlanul sutba dobta.</p>
               <p>A bútorszállító szekéren aranykeretes, hatalmas képet látott, amikor leért az
                  utcára. A kép egy tiziánszakállú, fehér gúnyás férfit ábrázolt. Ahogy zörgött vele
                  a szekér az utca kegyetlen kövezetén, dióbarna szemét kíváncsian járatta körül a
                  házakon, a nehéz igába fogott ökrökön, az arrafelé kullogó embereken, benézett a
                  mészárossorra, amely előtt karjukon szegény gyékénykosárral szegény asszonyok és
                  törődött, rongyos nadrágú férfiak olcsó tüdőre és más hulladékra várakoztak,
                  bepillantott a Grand Café ablakán, és elolvasta a takarékpénztár napszítta
                  cégtábláját. Fáradt száján szomorkás mosoly pirkadt ki.</p>
               <p>- Ismerős arc - gondolta a fogalmazó és követte a szekeret.</p>
               <p>Az idegen férfi rápillantott, a tekintete sokáig függött rajta, aztán barátságosan
                  feléje bólintott. Csermely megigazította a szemüvegét. Úgy rémlett neki, hogy a
                  szeretetreméltó idegen mondani szeretne valamit.</p>
               <p>- Csermely János, elcsapott városi fogalmazó - mutatkozott be előzékenyen. - És ha
                  szabad kérdeznem... nem a Názáretihez van szerencsém?</p>
               <p>A tiziánszakállú idegen jólelkűen, vidáman mosolygott. Dióbarna szemei kíváncsian
                  és bátorítólag mustrálgatták a fogalmazó sovány arcát, elferdült nyakkendőjét,
                  trottyos nadrágját. Nem volt a tekintetében árnya sem a létezésnek. Csermely
                  felélénkülve igazította meg a szemüvegét. Olyan régen nem akadt össze senkivel,
                  aki szóba állt volna vele, aki nem förmedt rá, hogy hallja, öreg bikfic, eriggyen
                  a fészkes micsodába. A szemüvegét másodszor is megigazította.</p>
               <p>- Kérem szépen - hadarta közlékeny hangon -, nem tetszik emlékezni erre a névre:
                  Csermely... Igen... én vagyok az... Éppen az előbb szakítottam a társadalommal...
                  tetszett látni az előbb azt az asztalost ott a Grand Café kirakatában...
                  Műbútorgyára van... És azt a másik alakot, aki a takarékpénztárból jött ki... Ő
                  az elnök... a nagy elnök... És tetszett látni ott a kutyák között a mészárossoron
                  azokat az embereket... Nagy szabálytalanságok vannak itt, uram, nagyon nagy
                  szabálytalanságok... Nem tetszik olvasni ugye az újságokat... Zűrzavar...
                  drágaság... szegénység... Az emberek sokat beszélnek önről... igen... mindennap
                  emlegetik önt... Hajaj... Emlegetik... Emlegetik... De bár ne tennék. Sokszor
                  hallottam önről... mit is akartam mondani... Sok reklámot csinálnak önnek, uram...
                  sok reklámot... de semmi szív... semmi szeretet... Hazudnak, uram... csalnak,
                  uram... az ön nevében... Én azt hiszem, kérem szépen... azt hiszem... hogy önnek
                  nem volt rentábilis... igen... nem volt rentábilis meghalni az emberiségért... Mi
                  a véleménye?</p>
               <p>Az idegen férfi kezeit irgalmasan összefonva meleg rokonszenvvel nézett az utána
                  siető fogalmazóra.</p>
               <p>Csermely, hogy ilyen barátságosan szóbaállottak vele, előadta szándékait a repülés
                  problémáinak megoldását illetően. Aztán hirtelen eszébe jutott, hogy nagy
                  illetlenséget követett el a tolakodásával, és megkérdezte:</p>
               <p>- Apropó... megengedi, uram, hogy kövessem?</p>
               <p>Az élénk fecsegésre a bakon ülő kocsis és szállítómunkás hátrafordultak. A kocsis
                  tréfás vigyorral emelte meg az ostorát, és a fogalmazó felé pattintott.</p>
               <p>- Hopp... hopp... távolodjék csak arrébb egy kicsit a szekértől...</p>
               <p>Viccelődve elzavarták a szekér mellől. A fogalmazó megállott és felocsúdva
                  hunyorgott a távozó Názáreti után. Igen, egészen jól elbeszélgettek. De kár, hogy
                  ettől is eltiltották... Igen, hát már a Megváltóval sem szabad
                  eldiskurálgatnia...</p>
               <p>Csalódott, szomorú szemeire ráigazította a cvikkerét, megfordult,
                  hazaballagott.</p>
               <p>...A kertész udvarán az árnyékos eresz alá támasztott létrán üldögélve a csókák,
                  seregélyek, libák és egyéb szárnyasok repülését figyelte; észleleteit
                  jegyzőkönyvbe foglalta, hogy a téli hónapokban, amikor a repülés terén egy kis
                  pangás áll be, kiépíthesse tudományos rendszerét. Tanulmányai azonban nem mozogtak
                  csupán az elmélet bizonytalan, dudvás területein. Beható szemlélődései a
                  baromfiudvaron arra a meggyőződésre vezették, hogy a fejlődés rendjén az emberi
                  testből oly tökéletes repülőszervek fognak képződni, amelyek lehetővé teszik majd
                  az embereknek, hogy a gólyák és darvak példájára a tél unalma, a csalódás fájdalma
                  és a társadalom mostohasága elől szárnyain egy szebb hazába költözzék. Kirándulhat
                  a felhők közé, lepkéket kergethet az azúros levegőben, etcetera. Valami
                  kifürkészhetetlen logikai láncolatot követve, reaktiválta nyugdíjba vonult
                  bolhaszín felöltőjét, a felöltő körgallérját bádoglemezekkel bélelte ki, a gallért
                  a felöltő ujjához erősítette, és ha senki sem látta, felkapaszkodott a disznóól
                  tetejére és szárnyaival néhány madárszerű mozdulatot csinált. Érezte a levegő
                  ellenállását, és egyszer-kétszer a magasba ugorva rábízta elsoványodott,
                  földhözragadt testét a levegőre. A kísérletek bíztatóan haladtak. Csak sovány
                  karizmait kellett még gyorsabb mozgáshoz edzenie, hogy a benne szunnyadó
                  szárnyösztönök felébredjenek és elragadják őt a disznóól tetejéről, kiemeljék a
                  rögök porladó, céltalan világából, fel az éterbe, az embermentes, szabad
                  végtelenbe. A szabadság és végtelenség utáni vágy, a Földdel szemben érzett egyre
                  fokozódó idegenkedése megnövelték szorgalmát, karjait mozgatva sokáig sétálgatott
                  a baromfiudvaron, s ha belefáradt, leült újra a létra fokára, hogy elmerüljön az
                  arra kószáló madarak repülésébe. Anna gyakran lejött hozzá, hogy kutatásainak
                  eredményéről meghallgassa. Magával hozta a kicsi Istvánt, az Anna gyermekét, akit
                  szerfölött szórakoztattak öreg barátjának furcsa történetei. Anna is vidáman
                  hallgatta ezeket a meséket, de a szeme mélyén csöndes részvét sötétlett, ahogy a
                  fogalmazó zavart, bomladozó lelkébe pillantott.</p>
               <p>Nyár végén megérkeztek Györgyék. Anna lement a gazdasági udvarba, hogy Csermelyt a
                  barátja megérkezéséről értesítse. A fogalmazó tágra meredt, könnyes szemekkel
                  hallgatta a hírt.</p>
               <p>- Igaz ez? - kérdezte elfulladva - Pjotruska... az én Pjotruskám... itt?
                  Lehetséges?</p>
               <p>Anna megfogta a kezét.</p>
               <p>- Miért ne volna lehetséges, kedves pilótánk? György itt van a városban, és
                  nemsokára eljön magához.</p>
               <p>A fogalmazó maga elé nevetett. Jól van, nagyon jól van. Majd itt fogja fogadni
                  Pjotruskát.</p>
               <p>Felmászott a létrára, hogy a szelek járásáról tájékozódjék. Aztán magára öltötte
                  bolhaszín felöltőjét, és fölkapaszkodott a disznóól tetejére. A lelkét gyönyör és
                  édes izgalom járta át. Ó igen, most hát repülni fog. Az izmai edzettek már, a
                  szelek kitűnően működnek. Fel fog emelkedni a magasba, és úszni fog az azúr
                  óceánban, mint egy sas. Hadd lássa Pjotruska, hogy ő sem vesztegette
                  zabhegyezéssel az idejét. Pjotruska a szellem ózondús, napsütötte birodalmában
                  kóvályog, de ő is, Csermely János elcsapott fogalmazó sem ragadt bele a degeszbe.
                  De nem ám... Hoháháhú... de mennyire nem.</p>
               <p>Mikor megnyílt a kerítés ajtaja, és az ajtónyílásban megjelent a György alakja, a
                  fogalmazó átszellemült mosollyal meglibbentette szárnyait és a magasba rugaszkodva
                  megdicsőülten zengte ámuló barátja felé:</p>
               <p>- Ave...</p>
               <p>Bolhaszín felöltőjének kiterjesztett szárnyaival olyan volt, mint egy óriásira
                  nőtt sötét denevér. Nekilendülve néhány arasznyira a levegőbe emelkedett - talán a
                  tiszta éter felé sóvárgó vágyainak ereje emelte a magasba -, de a Föld
                  kérlelhetetlenül visszaparancsolta, s ő, aki bégetve öltött nyelvet minden
                  parancsra, most engedelmeskedve a nehézkedés oktalan paragrafusainak, sebesen
                  lezuhant a baromfiudvar tisztátlan porába. Ikarus is lezuhant, mások is lezuhantak
                  már, de talán mégsem ilyen sebesen. Ez a nagy gyorsaság - amely egy pillanatig őt
                  magát is fájdalmas csodálkozásba ejtette - teljesen érthetetlen volt lehervadt,
                  megapadt testsúlyának és a Föld vonzóerejének fizikai viszonyát tekintve.</p>
               <p>György dermedten nézte néhány másodpercig, aztán hozzásietett és felemelte
                  szerencsétlen barátja fejét.</p>
               <p>- Látta, Pjotruska? - nyöszörögte a fogalmazó mosolyogva. - Látta, Pjotruska?...
                  Egy kissé... mintha gyorsan tértem volna vissza...</p>
               <p>Aztán eszméletlenül lehunyta szemét.</p>
               <p>György és a kertész óvatosan felemelték és bevitték a szobájába. Lefektették és
                  Anna gondosan lehúzta ruháit. A bolhaszínű felöltő bádoglemezei a hasába
                  fúródtak, a meginduló belső vérzéstől elfakulva, alélt mozdulatlansággal feküdt
                  sokáig az ágyon. Orvost hívtak, aki magához térítette. A vizsgálat nem sok jót
                  ígért. Ilona és György egész nap ágya mellett ültek. A fogalmazót nagy belső
                  fájdalmak gyötörték, de nem törődött a fájdalmaival, mellette volt most
                  Pjotruska... Pjotruska... az ő egyetlen, kimondhatatlan barátja és osztályos
                  társa, az egyetlen szív a szívek e zúzmarás jégkorszakában, amelyben bibliai
                  szeretet lakozott iránta.</p>
               <p>- Pjotruskám - suttogta megindultan -, adja ide a kezét... hiszen még kezet sem
                  szorítottunk...</p>
               <p>György megfogta a kezét.</p>
               <p>- Nem mondaná meg - kérdezte fátyolos hangon, nevetést erőltetve -, hogy
                  tulajdonképpen hová akart elrepülni?</p>
               <p>A fogalmazó száján néhány vércsepp szivárgott ki.</p>
               <p>- Hová? - kérdezte erőtlenül. - Hová? - Fölnézett a mennyezetre. - Majd... majd
                  benne lesz a menetrendben... Aztán... ha majd ott leszek, Pjotruska... megüzenem
                  magának... Magának és... Ilonára nézett, és a fejét meghajlás jeléül gyöngéden
                  megmozdította. Bemutatkozott. - Bocsánat... Csermely vagyok... lezuhant pilóta...
                  és szerencsétlen flótás... Sokszor gyönyörködtem a művészetében... de sajnos... a
                  számomra most már nemsokára legördülnek a függönyök... Igen... Igen... nem lesz
                  szerencsém többé...</p>
               <p>György tiltó mozdulatot tett a kezével.</p>
               <p>- Hagyja, Pjotruska - mondta a fogalmazó. - Én most lepasszolok... Úgysem volt
                  igen sok keresnivalóm itt... Elfelejtettem iránytűt hozni magammal... Igen...
                  Hiszen tudja... Csak ugrándoztam itt... lábatlankodtam... mint bohócok a
                  cirkuszban... amikor a szőnyeg kiteregetésénél akarnak segédkezni... Megbotlottam
                  a saját lábamban... Mindegy... Mit is... Igen... Boldog vagyok, Pjotruska... hogy
                  itt van... Sohasem gondoltam... hogy ilyen dekoratív környezetben fogok
                  elpatkolni...</p>
               <p>- Ne tréfáljon, Csermely - korholta György fájó szívvel. - Nincsenek
                  fájdalmai?</p>
               <p>- Fájdalmak, galambocskám?... Csak voltak... Sok-sok fájdalom... Két mázsával...
                  vagy két tonnával... már nemigen emlékszem rá... Elmúltak... Ide figyeljen...
                  Mikor a nagy emberek meghalnak... akkor... ugye... alapszabályok szerint
                  mindenkinek valami nagyot... valami szépet kell mondania?... “Több
                  világosságot...” Én, Pjotruska... én igen kicsi ember vagyok... Engem nem
                  köteleznek az alapszabályok... hát csak azt mondom, hogy: hoháháhú... Figyeljen,
                  galambocskám... Pagátot a kertben... egy ezüstfenyő alá temettem... Nem lehetne
                  az... hogy mondjuk... melléje temessenek?... Ne haragudjon... Pjotruska... csak
                  ideiglenesen gondolom... Ideiglenesen... Amíg feltámadunk... Nem lehetne? A táblát
                  is elkészítettem már... ott van a szekrény háta mögött... szíveskedjék, Pjotruska,
                  megtekinteni...</p>
               <p>Ilona kihúzta a táblát a szekrény háta mögül, és résztvevő mosollyal olvasta a
                  rajta levő írást. Aztán átnyújtotta Györgynek. A táblán ez állott:</p>
               <p>PSZT! EGY SZÓRA, VÁNDOR!</p>
               <p> Itt alszik és álmodik</p>
               <p> CSERMELY JÁNOS</p>
               <p> elcsapott fogalmazó egy Pagát nevű vizsla</p>
               <p> társaságában, akik elunván, hogy oly kevés</p>
               <p> igaz kutya és oly sok ember lakja a földet, fölszedték</p>
               <p> sátorfájukat és egy vidámabb hazába költöztek.</p>
               <p> - Meg fog gyógyulni - mondta György tehetetlenül -, s akkor magunkkal visszük...
                  Velünk jön... Ugye?</p>
               <p>A fogalmazó ujjai görcsösen kapaszkodtak a György kezébe. Elhomályosuló szemei
                  forró szeretettel tapadtak az író arcára.</p>
               <p>- Szeretnék, Pjotruska - suttogta csendesen, lehunyva síró szemeit -, nagyon
                  szeretnék... de most már nem lehet... Most már végleg itt maradok... Igen... belső
                  vérzés... tudom... Belső vérzés, galambocskám... Mintha nem lett volna egész
                  életemen át belső vérzésem... Na... mindegy, Kiriljovics Pjotr... Hát csak
                  rajta... Maga csak folytassa... Írjon... Minden írását el fogom olvasni... és
                  Pagáttal ketten... igen... majd megtárgyaljuk a dolgot... És semmi temetés,
                  galambocskám... Ne verje magát költségekbe...</p>
               <p>Éjfél felé sűrű vérhullám buggyant ki a száján. Kinyitotta a szemét és halványan
                  derengő mosollyal az íróra nézett. Megsimogatta a kezét.</p>
               <p>- Na... hát most... alászolgája, Kiriljovics Pjotr... És önnek is madame... hálás
                  köszönet...</p>
               <p>Páter Izidor még idejében érkezett, hogy lefogja a fogalmazó elfáradt szemeit.</p>
               <p>György sokáig állott megtépett szívvel szerencsétlen barátja kihűlt teste mellett.
                  Ilona gyöngéden megérintette a vállát.</p>
               <p>- Reggel van, György... keljen fel, kedves...</p>
               <p>És nagy szeretettel szorította magához György sápadt arcát, amelyen mély
                  árnyékokat hagyott a fájdalom.</p>
               <p>A temetést csendben tartották meg. Résztvevő vagy kíváncsi tömegekről nemigen
                  lehetett beszélni. Györgyéken, Annán és a kertészen kívül alig érdekelt valakit a
                  fogalmazó távozása. Eljött a György húga is a férjével, a félkarú mérnökkel, aki
                  benn a hegyek között, egy aranybányánál kapott vezetőmérnöki állást. Egy rövidke
                  darabig a halottaskocsi tájékán kullogott egy-két összement alak is a Grand
                  Caféból. Inkább Györgyre és Ilonára voltak kíváncsiak, mint a félbolond
                  fogalmazóra, aki hűen eddigi kótyagosságaihoz, egy sertésól tetejéről akart a
                  mennyországba startolni. A gyér publikum soraiban hemzsegett Csiszlik Olivér
                  regényíró is, aki a temetés végeztével György mellé furakodva közölte nagynevű
                  kollégájával, hogy a napokban ő is befejezte egyik regényét, amely igen
                  nagyszabású irodalmi eseménynek ígérkezik. Minthogy a helybeli nyomdaviszonyok
                  igen kezdetlegesek, a könyvét Pesten akarja kihozni és nem ajánlana neki György
                  egy jól fizető kiadót? György, hogy szabaduljon a fennhéjázó emberke
                  fecsegéseitől, valami olyanfélét mondott, hogy majd érdeklődni fog, ami Csízit
                  nagyobb közlékenységre villanyozta. Elmondta a regénye tartalmát, széles
                  ecsetkezeléssel méltatta hőseinek jellemét, aztán úgy mellesleg a György írásairól
                  is megemlékezett, amelyeket néhány hibás mondatszerkezettől eltekintve, általában
                  elég jóknak talált.</p>
               <p>- Csak a mondatszerkezet, kolléga úr... És az irálya... Nem fordít kellő gondot az
                  irályára.</p>
               <p>György megköszönte a figyelmeztetést, megígérte, hogy a jövőben jobban fog
                  vigyázni az irályára, és elbúcsúzott a regényírótól.</p>
               <p> A fogalmazó halála mélyen megzavarta otthoni örömeit. Egy este elment a
                  színházba. Az előadás és a nyomában felbuggyanó emlékek felüdítették. Viszontlátta
                  a régi szuffitákat, a dülöngélő falakat, az elferdült bajuszú segédszínészeket és
                  éneklő csizmákat. Milyen angyalian, milyen ártatlanul játszottak! Egy
                  körömfeketényi tehetség sem volt bennük. Látta magát is, zsebében a Kárpáti
                  Figyelő tiszteletjegyével, a fal mellett állani, karbatett kézzel, homloka fölött
                  fekete hajtömeggel és a nagy szellemek komor iróniájával. Elnevette magát. Ó,
                  mindentudó fölényes ifjúság. Ó, álmok, ó, fekete hajtömeg. Az élet apró balesetek
                  füzére. Minden balesetnél kihull néhány száll hajunk... A harmadik felvonás
                  megkezdésekor Ilona indítványozta, hogy menjenek fel az öltözőkbe. Keressék meg az
                  ő régi öltözőjét. Óvatosan elhagyták a nézőteret - mindenki őket figyelte -,
                  szóval feltűnés nélkül sikerült távozniuk, nevetett György, aztán kiléptek a
                  nedves udvarra, végigbotorkáltak a szálloda folyosóján és tapogatózva benyitottak
                  egy ajtón. A folyosó lámpája haldoklott és verdesett, mint egy agonizáló lepke. A
                  kamraszerű szobába ott állott még a rossz karosszék, a zöld tükör, a
                  cigarettavégektől összeégett asztalka. Beteg és foltos volt, mintha feketehimlőben
                  feküdbe. A fogason néhány színpadi ruhadarab csöngött. Olcsó rizspor, olcsó
                  kölnivíz, olcsó vidéki vergődések illata kavargott a levegőben. Ilona meghatottan
                  nézett körül. Szeret? - kérdezte Györgytől halkan. György magához szorította.
                  Megcsókolták egymást és utána terhesen lélegzettek. Ilona hirtelen a tükör elé
                  állt, magára szedett valami fehér leplet, a haját fiúsra fésülte, leült a
                  karosszékbe, és csendesen idézni kezdte a Sasfiók haldoklásának jelenetét. Sok
                  évvel ezelőtt is így állottak itt, Ilona fehéren, gyöngéd mosollyal, búcsúzkodva,
                  ő hősi erőfeszítéssel, sajgó szívvel. Talán mégis jobb, hogy akkor semmi sem
                  történt. Ma már nem állanának itt ilyen megindultan és napsütötten. Nem nyúlnának
                  egymás felé, nem serkedne minden pórusukon vágy, és régen fakó kalandként
                  szerepelnének egymás emlékeinek lomtárában. Hallgatva és örömtől zsongva surrantak
                  végig a csúnya folyosón. Fogták egymás kezét, hogy a síkos deszkalépcsőn meg ne
                  csússzanak, s talán azért is, hogy mert rosszul este volna elereszteniök egymás
                  kezét. Előadás után a színtársulattal vacsoráztak a Grand Caféban. Ilona fáradt
                  volt, hamar visszavonult a szobájába. György csak hajnal felé ment fel a maga
                  szobájába. Az asztalon az Ilona üzenete várta: “Nehogy megfeledkezzen rólam. Az
                  ajtót nyitva felejtettem.” Óvatosan benyitott az Ilona szobájába. Nem értette meg,
                  miért kell óvatosnak lennie. Tulajdonképpen szeretik egymást, nem? Minek és kinek
                  szól ez az óvatosság? - akarta Ilonától kérdezni. De a színésznő aludt. Vállairól
                  lecsúszott az ing, és a takaró alól kihabzott rózsabimbós melle. Alatta halvány
                  kicsi forradás látszott. Ujját vigyázva a sebhelyre tette, amelyet régen egy
                  elhirtelenkedett, dacos golyó ejtett a bársonyos bőrön. Ugye nem fog elhagyni? -
                  kérdezte tőle Ilona néhány nap előtt. Nem - rázta most a fejét György, és száját
                  odanyomta a sebhelyhez…</p>
               <p>Kissé elcsodálkozva járt-kelt a városban. Apró kortyokban akarta élvezni a
                  viszontlátás örömét, mint gyermekek az édes málnalét. Úgy odanőtt ezekhez a
                  gyomfelverte utcákhoz, ezekhez az alacsony házakhoz, és most mégis ködösnek és
                  távolinak látszott minden. Emelkedésének és sikereinek tarka panorámákkal
                  szegélyezett útján, a megszépült lét déli verőjén sütkérezve, vagy otthonában
                  könyvek és folyóiratok között, amelyek a képét hozták vagy cikket közöltek róla,
                  olykor-olykor szórakozottan fennakadt a pillantása a levegőben. Egy régi sikátor,
                  rozoga fahidacska, vagy útilapuval benőtt udvar képét vetítette elé egy rejtett
                  laterna magica. Álmában minduntalan ezeken az utcákon kóborolt, nagyokat nevetett
                  a fogalmazó szerelmes cselédhistóriáin, vidáman fickándozó strófákat faragott a
                  vöröskeresztes matrónák, vagy polgári lövölde báljáról, párbajozott Zizevszkyvel,
                  vagy közröhejtől kísérve zeneesztétikai előadást tartott a tűzoltózenéről. Ha
                  messze is sodródott ettől a világtól, a gondolatai, faképnél hagyva csapot, papot
                  egy-egy őrizetlen pillanatban mindegyre visszaszöktek ebbe a környezetbe. Svájcban
                  történt, hogy egy fiatal hölgy, aki szokatlanul érdekesnek találta a szemeit,
                  kíváncsian megkérdezte tőle:</p>
               <p>- Szabad tudnom, mit nézett olyan sokáig ezen a falon?</p>
               <p>- Egy Kárpáti nevű pék jutott eszembe, akinél én sok év előtt cipókat vásároltam
                  hitelbe. Azt a nagy fekete táblát láttam ott a falon, amelyre felírta
                  tartozásomat...</p>
               <p>Járt, kutatott szomjasan, betért emlékeinek kocsmáiba, felhajtott egy fröccsöt, és
                  szomjasan folytatta útját. A sok fröccs semmit sem használt, szomjas és nyugtalan
                  maradt; szívósan kutatott tovább, kereste azt az érthetetlenül elbújt csapszéket,
                  amely lecsillapíthatná. Valamelyik nap színes kreppapírtekercsek, elegánsan
                  bélelt levélborítékok és ócska Verne-kötetek között a könyvkereskedés kirakatában
                  megpillantotta legelső regényét. Gyűrött, napszítta fedelét légypiszok
                  élénkítette. Nem nyújtott valami hízelgő látványt. Aki megvette, csak néhány
                  lapját vágta fel, szörnyen unhatta és sietve adta vissza a könyvkereskedőnek,
                  antikváriusi áron. Mosolyogva nézegette elsőszülött gyermekét, amelyet
                  szülőföldje ilyen gyöngédtelen bánásmódban részesített. No, Pjotruska - évődött
                  magával -, mennyi kellemes dolgot fecsegtek össze az újságok a tehetségedről.
                  Látod-e? Itt nem sokat adnak az efféle mendemondákra. A kutyának sem kellesz.
                  Betért az üzletbe, és beszédbe ereszkedett a kereskedővel. Elhízott, zajos
                  emberke volt a kereskedő, aki papíron és az irodalom napszítta hulladékain kívül
                  virágmagvakkal és gabonával is foglalkozott. A könyvek csak futólag érdekelték,
                  irodalomban nem csinált nagy forgalmat, a gabonaüzletek nehézségeiről
                  panaszkodott, aztán hirtelen végignézett Györgyön, ujjával szakértően
                  végigtapogatta a kabátja szövetét, és gyanakvó elismeréssel mondta:</p>
               <p>- Finom ruhája van, Baltazár úr. Hol vette?</p>
               <p>György - maga sem tudta miért - bevétette a kirakatból az elrongyolódott könyvet,
                  kifizette az árát, aztán a hóna alá véve megindult vele. Az ajtóban megfordult.
                  Szerette volna mégis tudni, hogy mennyit adtak el belőle. Mert ha szigorúan
                  megfontolja, mindennél ez érdekelte a legjobban. Ez volt a cél, a végső cél: itt
                  lenni, ebben a kirakatban, ragyogó könyvtáblába kötve, hogy mikor eljönnek az
                  esték és szülővárosa elkorzózik a kirakat előtt, tizenkét vagy húsz, de legfeljebb
                  harminc ember, a világ legfontosabb és legperdöntőbb harminc embere megálljon
                  néhány percre, és elolvassa könyveinek címlapját:</p>
               <p> . . . . . . . .</p>
               <p> Regény</p>
               <p> Írta Baltazár György</p>
               <p>Ezért volt minden. Ezért akart, ezért vergődött, ezért szürkült meg szépen a haja,
                  hogy ezt megkapja. Ezt a nagy, vagy mikroszkopikusan kicsi ajándékot. A pult
                  mögött ábrándos szemű, maszatos kezű elárusítólány állott. A tekintete
                  érdeklődéssel követte az írót. Megkérdezte tőle, hogy mennyit adtak el a
                  könyveiből.</p>
               <p>- Kettőt - felelte a lány elpirulva. - Egyet Majthényiné nagyságos asszony vett
                  meg, a másikat Kléber Ilona. Tetszik ugye ismerni?... A Kléber főorvos lánya...
                  Minden új könyvét megrendeli...</p>
               <p>Lám, hát mégis valaki. Kléber Ilona... Hogy elfelejtkezett róla... Mennyi mindent
                  fűzött egykor ehhez a névhez... Mennyi gyermekes ábránd, mennyi csalódás... És nem
                  ment férjhez... Ott üldögél most is az Apaffy utcai házban, a könyveit olvasgatja,
                  és álmodik... Lám, lám...</p>
               <p>Megenyhülve hagyta el a boltot. Az ajtóban Páter Izidorral találkozott. Nehezen,
                  szuszogva szedte ízületi bántalmaktól elgyötört lábait. A szeme már homályos volt,
                  az emlékezete is el-elbóbiskolt, ahogy lassan, totyogva meg-megfogta az író
                  karját, hogy valami semmitmondó kérdést tegyen fel. Nem tudott már emlékezni, fájt
                  a lába, meg is mutatta, hol, aztán Majthényi felől kérdezősködött. Rég nem írt már
                  haza az anyjának. György semmi hírrel nem szolgálhatott, Majthényit régen nem
                  látta. A pártja elejtette, a nagy mentőakcióban még egyek voltak, de amikor
                  osztozkodni kellett, akkor kitört a torzsalkodás... Páter Izidor aztán megkérdezte
                  az írótól, hogy mivel foglalkozik. György sajnálkozva vett búcsút régi
                  jóakarójától. Fölnézett a háztetőkre, amelynek egykor friss zsindelyén vastagon
                  zöldült a moha. Bepillantott az udvarokra, megállott egy-egy csalános sikátorban,
                  kíváncsian betűzgette hajdani plakátok színehagyott maradványait. Aztán szűnni nem
                  akaró nosztalgiával folytatta útját. Ahogy végigkoppant a néptelen utcákon, a
                  léptei zajára kitolódott néhány fazsalu és feledésbe merült hervadt arcok
                  pillantottak utána. Egy vedlettfalú ház előtt megállott. A kapu mellett valamikor
                  lóca kuporgott, és fölötte hatalmas lombú eperfa szolgáltatta az árnyékot. Nagy,
                  fekete eprek termettek rajta. Jóízű, leveses eprek voltak, egyszer teleszedte
                  velük vadonatúj szalmakalapját és a fekete gyümölcslé szép tarkára pettyezte a
                  fehér kalapot. A fogalmazó is eljárt ide néha legelészni, ha hevenyészett ebédje
                  után megkívánta a csemegét.</p>
               <p>Kiért a városból és leült egy útszéli kavicsdombra. A tekintete elkószált a távoli
                  puskaporostorony felé, egy darabig tétován libegett az erdős hegyoldalon, aztán
                  leszállott egy sötétebb foltra, ahol régi emlékek helyét sejtette. Nézegetett
                  jobbra-balra, de a lelkében makacsul tátogatta csőrét a névtelen szomjúság.
                  Tréfás hangon, de kissé kiábrándultan számolt be Ilonának eredménytelen
                  expedíciójáról. Ilona megértően figyelmeztette:</p>
               <p>- Maga nem a régi otthonát keresi, mon ami. Maga a fiatalságát kutatja.</p>
               <p>Igen. Az ifjúságát. Elért mindent, amiről elköltözött barátjával annyit álmodozott
                  a város elöregedett falai között, szundikáló utcáin, havas téli estéken és
                  reménydús nyári éjszakákon. Amíg ő a malomárok fölött a kőhíd megrepedt
                  mellvédjére dűlve a hápogó kacsákat nézi, vagy öreg szabóját hallgatja, távoli
                  városokban a hirdetőoszlopok plakátjai és kirakatai a nevét szórják világgá. De
                  mindez már nem sokat jelent. Ellobbantak a könnyelmű évek, elnémult a fogalmazó
                  kárörvendő nevetése, a Pagát vidám csaholása, Strombolinszky hajvágó ollójának
                  meleg csattogása, besüppedt a városi kút, amelyből cikkeinek fürge humorát
                  merítette, mögötte szaporodnak, előtte fogynak az évek... mi lesz ebből, hová fog
                  ez fejlődni?</p>
               <p>- Megöregszünk - felelte Ilona a melléhez simulva. - Ha jól megy minden,
                  megöregszünk, drága barátom... Mon ami...</p>
               <p>A fekete, karcsú testű gépkocsi ott várt rájuk a Grand Café előtt. Néhány ember
                  ácsorgott körülötte, az egyik a fényszóróját vizsgálgatta, a másik a gép
                  nagyszerűségét méltatta. Benn a kávéházban néhányan odanyomták orrukat az ablak
                  üvegéhez, úgy figyelték feszülten a történendőket. A gép közelében ácsorgott
                  Zizevszky is. Amikor észrevette a szállóból kilépő Györgyöt és Ilonát, sietve
                  fordult meg és ingadozó, nehéz léptekkel igyekezett lőtávolon kívül érni.
                  Elsoványodott, hajlott hátán zöldre öregedett a kabát, két szára mélyen
                  előrecsüngött, tehetetlen hosszú karjai szomorúan harangoztak a levegőben. Az
                  arcán nem ült már fiatalos gőg, monokli villogott a szemén, repedt alsóajka
                  öregen, elhagyottan csüngött az álla fölött. György sajnálkozva pillantott feléje.
                  Aztán felült Ilonával a gépre. Ilona a lábával könnyedén megnyomta az indító
                  pedált...</p>
               <p>A park szöges drótkerítése előtt a gyümölcsárus kofák szundikálva szívták sötét
                  cseréppipájukat, valahol a vászonkereskedő üzlete előtt ládákat szegeztek, a
                  zárdatemplom frízei között galambok turbékoltak A sóáruda falára egy rongyoskás
                  suhanc sötétzöld plakátot ragasztott, amely a Kesztyűben megtartandó tekeverseny
                  napjáról és körülményeiről adott hírt a nagyérdemű közönségnek. A mészárossor
                  felől egy lomha kuvasz közeledett, beleszagolt a gesztenyefák törzsébe, és
                  unatkozva talpalt el a patak irányában. Meghitt, szendergő csend feküdt végig,
                  téren, parkon, utcákon.</p>
               <p>Aztán fenn a dóm tornyában a kontrabasszus harang történelmi méltósággal hármat
                  kongatott.</p>
               
               
            </div>
         </div>
      </body>
  </text>
</TEI>