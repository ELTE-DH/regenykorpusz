<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU01171" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A fáklya</title>
				<author>
					<persName>
						<surname>Móricz</surname>
						<forename>Zsigmond</forename>
					</persName>
					<date from="1879" to="1942">1879-1942</date>
					<idno type="VIAF">22179627</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Vétek Bence</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">85948</measure>
				<measure unit="pages">182</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A fáklya</title>
					<date>1999-10-12</date>
					<publisher>Magyar Elektronikus Könyvtárért Egyesület</publisher>
					<ref target="http://mek.oszk.hu/01100/01171"/>
					<respStmt>
						<resp>Original Electronic Edition</resp>
						<name>Somogyi Sándor</name>
						<name>Laskay Gabriella</name>
						<name>Szabolcsi József</name>
					</respStmt>
					<bibl type="digitalSource">
						<title>A fáklya</title>
						<date>1999-10-12</date>
						<ref target="https://mek.oszk.hu/01100/01171"/>
					</bibl>
					<bibl type="printSource">
						<author>Móricz Zsigmond</author>
						<title>Móricz Zsigmond regényei és elbeszélései</title>
						<pubPlace>Budapest</pubPlace>
						<publisher>Magyar Helikon</publisher>
						<date>1962</date>
						<ref target="https://mek.oszk.hu/01100/01171/01171.pdf"/>
					</bibl>
				</bibl>
				<bibl type="firstEdition">
					<title>A fáklya</title>
					<author>Móricz Zsigmond</author>
					<date>1917</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu"/>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="medium"/>
				<ns1:canonicity key="high"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2020-07-22"/>
			<change when="2020-11-04"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖNYV</head>
				<div type="chapter">
					<head>1</head>
					<p>Hatalmas meleg volt. A nap szinte szétcsattant, szikrázott és égetett s oly bőven
                  ontotta az égi tüzet, hogy az emberek, de különösen a papok, majdnem
                  szétolvadtak.</p>
					<p>Dékány nagytiszteletű úr, a maga rusztikus magyaros kálvinista módján keményen oda
                  is mondogatta:</p>
					<p>- A ‘stenit ennek a melegnek...</p>
					<p>A felesége rápillantott, hogy törülgeti magáról vastag markába szorított kendővel
                  a vizet. Valahányszor egy-egy ilyen nyers szót hallott tőle, mindig végigsajgott
                  az egész lelke, szinte fizikai fájdalmat érzett. Pedig már megszokhatta volna
                  huszonnyolc év óta.</p>
					<p>- Csak má jönnének, üssön beléjök a szöszménkő - tréfált kissé szelídebben a pap
                  -, hogy má mehetnék dógomra. Minden perc elveszett, míg ott nem vagyok a bitangok
                  mellett, a zsebemből lopják a pénzt.</p>
					<p>- Hová siet apuka? - libbent ki friss, szélesre nyíló szájjal, kicsattanó piros
                  arccal a lánya.</p>
					<p>- Ki ebbül a melegbül a mezőre.</p>
					<p>- Ott még melegebb van, apuka!</p>
					<p>- Dehogy van. Ott mindig ájeres a levegő luftja! - ahogy az a marha Jaksa mondja -
                  kiáltott kacagósan a pap rekedtes erős hangján; forró munka lázában, amely minden
                  földmívesnél így aratáskor a pénz rettenetes mohó kívánásában áll, csupán a
                  lányával bírt tréfálni. Aztán ingerülten állott neki, hogy szakadatlanul
                  gyöngyöző homlokáról ledörzsölje a lucskot.</p>
					<p>A lánya hangosan kacagott s csipkés fehér kötényével legyezte magát.</p>
					<p>A papné fád csöndességgel nézte őket. Olyan méltóságos, olyan hűvös volt köztük, ő
                  igazán nem érezte a hőséget sem.</p>
					<p>A mai nap sok emléket ébresztett benne. A szomszéd Fábiánfalva új papot
                  választott, csak ez bírta rá az urát, hogy itthon maradjon a mezőről, ahová már
                  hajnali három órakor valami vak szenvedély űzte ki, hogy személyesen nézzen utána
                  minden fillér értékű munkának s holminak, de felügyelő lelkésze lévén a szomszéd
                  falunak, különben is asszesszor, kötelessége volt fogadni az új kollégát, akit
                  most hoznak az állomásról szekerekkel, keresztül az ő falujokon.</p>
					<p>Eszébe jutott a múlt, az ő bevonulása e parókiára, a megfélemlítő lármás mulatság,
                  az idegen fajta emberek... a sok kielégítetlen idő, napok s esztendők, míg mindig
                  várt, várt valamit, valami sorsfordulatot...</p>
					<p>Ez az új ember, aki jött látatlanul, ismeretlenül, felizgatta... Úri pap - mondta
                  róla a kurátora, aki a választásról referált, finom pap, asszonyoknak való pap...
                  Jóisten: magát képzelte férfinak s papnak, és elgondolta, még mennyivel lesújtóbb
                  lett volna neki állania e helyen húsz éven át a szemek előtt... pap lenni a falu
                  fölött... Harcolni a parasztokkal és állatokkal és a földdel: az élettel s a
                  hivatással... Pap lenni s érzékeny szívvel fogadni mind azt a támadást, ami a
                  papot naponta éri... Pap lenni, kiszolgáltatva kicsiny, markoló, könyörtelen népek
                  szenvedélyének... Megborzongott... Már akkor inkább asszony, papné... aki el van
                  zárva a maga kis világába s gondolatai titkos cellájában apáca lehet, s élete zárt
                  köréből is úgy ahogy kizárhatja a kegyetlen idegeneket...</p>
					<p>- Aggy egy pohár vizet, Márta - szólalt meg az ura, egy kicsiny jóleső csönd után
                  -, még most is a számba van az ebéd jó íze.</p>
					<p>S felnevetett, erősen, göcögve. Csak úgy gőzölgött ebből az emberből az élet.
                  Alacsony, kopasz feje izzott, a nagy testes ember fújt és lihegett. Messzire
                  látszott rajta, hogy ő az a boldog ember, akinek az ingére oly sok királynak és
                  költőnek szüksége volna. Az az igazi falusi ember, aki nem kíméli magától az
                  ételt, italt, de meg is látszik rajta. S az is meglátszik, hogy nem fájt a feje,
                  mióta pirosra hízott kurta nyakán viseli. Mitől fájt volna, mikor soha se volt
                  beteg, soha se volt baja s mindig mindent megcsinált, amit akart. Már alig
                  gyerekfővel kikáplánkodta magának a musai papságot s ez különb hely, mint
                  akármelyik a traktusban s azóta gazdálkodik, egész csordára való tehene van, olyan
                  asztagokat rak a paptagban, hogy beillene uradalminak s könyörtelenül végre tud
                  hajtani mindent, amit akar. A falujában, az egyházmegyéjében, a
                  képviselőválasztásnál, mindenütt. Csak az a szerencse, hogy messzebb menő ambíciók
                  nem izgatják: egy szekér szénáért hamarabb körülgyalogolná a falu határát,
                  minthogy a városba bekocsikázzon a főispáni ebédre.</p>
					<p>Számtalanszor végigment a szűk, deszkázott tornácon s végignézett a falun. De
                  mindig új dühre lobbant, hogy nem látja, akiket várt. Az utolsó szekeret is
                  kiküldte már az udvarból, ki vannak az emberei eresztve a mezőre, szétszórva a
                  tágas határban, s láthatatlan gyeplőjüket itt tartja a markában, s szilaj
                  hajcsárlelke folyton látja, hogy odakint párok megállanak; dalolni kezdenek;
                  fiatalok egymást űzik a sárga búza közt, szóval és vérük friss zúgásával, s egyre
                  számítja, hogy nem lesz meg ma a harmincadik kereszt, amit mára nekik számított,
                  nem lesz meg a huszonötödik sem, ha ezek a bitangok soká isznak valamelyik útszéli
                  kocsmában... s a guta majd megüti mohóságában: a szekerek is hol cammognak, Péter
                  az ökrökkel még azóta sem ért ki a Veres-tóhoz: ha az embernek ezer szeme volna,
                  mint ki az ördögnek is, a mitológiában, no... De hol a mennydörgős mennykőbe
                  késnek ezek a fábjánfalviak?...</p>
					<p>- A vasútról már háromszor is bejöhettek volna! - zúgott egyre.</p>
					<p>- A maga hívei - szólt a felesége finoman, éllel.</p>
					<p>- Isznak valamék kocsmába, no, mondja csak ki kedves - szólt a pap. - A bélük
                  istenit... - morogta hozzá, s ez az egy tetszett neki, ez kicsit megenyhítette,
                  hogy a felesége kénytelen elismerni az ő türelmetlenségének a jogosságát, s
                  eltűrni, hogy káromkodjon a szeme előtt.</p>
					<p>Márta a veranda sarkából kukucskált ki a vadszőlő közül a falu utcáján végig, s
                  majd elnyelte szemével az utat, amelyet messze, a füzesekig el lehetett látni.</p>
					<p>- Márta - szólt rá erélyesen az anyja.</p>
					<p>Az apja végig kimondta a gondolatot:</p>
					<p>- Gyer onnan te mókus, mer ha meglát valaki, mingyán az lesz a pletyka, hogy te
                  várod legjobban!</p>
					<p>Márta pironkodó kacagással fordult vissza. A nevetése egészen furcsa volt. Csak
                  igen kis gyerekek tudnak ennyire nyíltan és fehér fogsorral nevetni. Az embernek,
                  ha látja, kedve van harapni. Szégyenlősen nevetett az anyja előtt, mintha
                  rajtakapták volna.</p>
					<p>- Hát iszen nem is volna rossz - mondta az apa kurtán a feleségének, hogy a lánya
                  hátat fordított nekik -, ha ezek a bitang fábjániak neki hoznának papot...</p>
					<p>Nevetett, már egy új üzlet tűnt fel előtte, s már el is szánta magát, hogyha arra
                  való lesz az új ember, ezt megcsinálja. Jaj lesz annak, aki keresztültesz csak
                  szalmaszálat is ezen a tervén... Az özvegy papnékra s azoknak a leányaira gondolt
                  s a hatalmas és sok ökrű ember erőszakos önérzetével máris megfenyegette őket...
                  Ránézett a lányára, aki egészen az ő faja volt, friss, piros arcú, vízkék szemű s
                  olyan szeleverdi, hogy no.</p>
					<p>- Csak maga ilyeneket szalasszon ki a száján - szólt megsértve a papné.</p>
					<p>- No, tán nem érdemelném meg - lármázta el a pap -, amennyit mérgelődtem velük tél
                  óta.</p>
					<p>A felesége ránézett. Méreg, az sok volt. Volt mit hallgatni.</p>
					<p>- Minduntalan átszekerezni... Még egy kerekem is beszakadt a füzes hídon... Azt a
                  kereket nem adtam vón a falujokért.</p>
					<p>- Olyan jó kerék volt, apuka?</p>
					<p>- Te macska! Jobb is, mint a kislányok esze kereke...</p>
					<p>A lányka nevetett s elszaladt; biztos, hogy egy perc múlva az utcai ablakon
                  leskelődött.</p>
					<p>A pap újra a felségére nézett.</p>
					<p>- Meg ez a fene sok számadás... Az isten áldja meg azt a szerencsétlen flótás Makk
                  Ferit...</p>
					<p>Egy percig elhallgattak, eszükbe suhant a szegény flótás Makk Feri, az örökös
                  félszivarjával, amit hol a jobb, hol a bal szájasarkában rágott, messziről lesírt
                  róla a balkezesek sutasága, mindig a búbját vakargatta, mint a kárvallott fazekas
                  tót, mikor a feldőlt szekerét nézi... Az szomorú szenzáció volt a télen. Makk
                  Ferinek a püspök előtt le kellett mondania a papságról, így valahogy kihúzták, de
                  most adóhivatalnál díjnok valahol Fejér megyében, s a szegény felesége! az öt
                  gyerekével!... Nemhiába szegény asszony, minden gyerek előtt, mikor már érezte,
                  hogy következik, az egész világnak elsírta, jajgatta, hogy megöli magát... de már
                  ezt nem bírja ki.</p>
					<p>Nem szóltak róla egy szót sem, de mind a ketten lehangolódtak.</p>
					<p>- Jönnek már, jönnek már! - kiabált hirtelen Márta a szobából.</p>
					<p>Bizonyára az utcai ablakban leskelődött.</p>
					<p>- No, hátistennek - szólt a pap.</p>
					<p>Az anyja rászólt a lányára.</p>
					<p>- No csak ne szeleskedj!...</p>
					<p>- Ugyan lelkem, sose bánja - legyintett a pap. - Úgy szép a lány, ahogy van.</p>
					<p>Márta nem bírta ki az izgalmat, hogy itt nem volt szabad nézni a menetet,
                  visszarohant az első szoba ablakához.</p>
					<p>- Vagy beleszeret első látásra - mondta az apa a lánya után nézve gyönyörködve -,
                  vagy csak lassacskán - tette hozzá, egész más végét vetve a szavának, ahogy
                  eredetben akarta... - Punktum... Különben e mán csak a ti dógotok... Csináljátok,
                  ahogy akarjátok.</p>
					<p>Az asszony röstellte, s szigorú arccal ment be az ura előtt a házba a
                  tornácról.</p>
					<p>Az utcán már ekkor nagy riadalom volt, mintha tűz ütött volna ki, vagy legalább is
                  huszárok jönnének. Aki épkézláb ember csak volt, mind kiszaladt az utcára s bár
                  mindenki egyformán tudta, mégis torkuk szakadtából kiabálták egymásnak, hogy
                  hozzák a fábjániak az új papot.</p>
					<p>A nagytiszteletű úr odabenn megtette az előkészületeket, vagyis még több pálinkás
                  poharat rakott ki az asztalra elkészítettekhez s a boros üvegekhez még kettőt
                  hozott be a konyha melletti kis kamrából s kinyitotta ezeket is. Úgy látta,
                  keveset készített ki. Mint a számító emberek, fokonkint emelte az adagot, amit
                  rászánnak a vendéglátásra. A beszéd is eszébe jutott s egyet-kettőt lépve,
                  előkészítette magát rá, ami nem annyira a gondolatok rendezéséből, hanem
                  egészséges torokköszörülésből állott. Ez az egy mindig izgatta egy kicsit: ha
                  szólania kellett. Úgy volt, mint az iskolás gyerek, akárhogy tudja is a leckét,
                  mégis beszakad a gatyamadzag, ahogy az apja szokta volt mondani, aki becsületes
                  csizmadiamester volt, nagy szakállat viselt s Deák Ferencet szidta: ő bezzeg
                  mindig mameluk, mióta kinyílt az esze.</p>
					<p>- Kutya legyek! - kiáltott fel hirtelen azon a hangon, ahogy a prédikációját
                  szokta kezdeni, s csattanósan homlokon csapta magát.</p>
					<p>- Ne szidd magad, apuka! - kacagott rá a lánya, aki sohasem engedte el ezt a
                  szójátékot, s mindig egyformán jóízűen mulatott rajta.</p>
					<p>Már ekkor az ablak elé ért a nagy zsivaj.</p>
					<p>Márta kileskelt a fehér csipkefüggönyök közt s elragadtatva látta, hogy lengetik a
                  parasztlegények a követválasztásról maradt zászlókat. Gyönyörűszépnek találta a
                  három színt, ahogy a levegőben úsztak a gyolcsok, s ujjongó hangot adott.</p>
					<p>S akkor véletlen meglátta a papot.</p>
					<p>Szép, fiatal, magos ember volt, barna bajusza volt, magyaros formájú papi ruhában,
                  szép barna szemű, piros arcú ember volt. Por lepte a fekete ruháját, kivált a két
                  széles vállát. Márta abban a percben beleszeretett.</p>
					<p>- Milyen szép - mondta -, milyen szép, istenem milyen remek ember... apuka, én
                  bizony isten kútba ugrok érte...</p>
					<p>Ahogy szeleverdi módon kibökte ezt a szót, a szeme kacagósan az anyjáéba ütődött.
                  Az anyja ott állott e percben már mellette, s ugyanakkor látta meg a fiatalembert,
                  mikor ő. Ahogy a lánya nedvessé lett tüzes kis szemébe nézett, csaknem kimondta,
                  amit érzett: ez? neked? ez nem neked való, kis szamár... De aztán mindjárt
                  elhallgatta a ki sem gondolt gondolatot s azt mondta:</p>
					<p>- Elment az eszed!</p>
					<p>Az apa a lánya szavára letette a poharat, mert egy félpohár borral emelte a
                  szónoki készségét s az ablakhoz sietett.</p>
					<p>Már akkor nem lehetett látni a fiatal kollégát, belépett a kiskapun. Csak az
                  udvari ablakon át villant el a magas fekete alakja. Nemsokára nyílt az ajtó, s
                  kopogtatás után belépett.</p>
					<p>- Szabad.</p>
					<p>Mögötte egy csomó vasárnapiasan kiöltözött parasztot lehetett látni, s őt csak
                  akkor, ahogy közelébb előbbre lépett a falusi módon állandóan félsötétben tartott
                  szobában. - Szép fiú az ebadta - mondta magában... aztán elébe lépett s kezet
                  nyújtott neki.</p>
					<p>- Itt a mi papunk, nagytiszteletes úr - harsogta a kurátor, mielőtt valamelyik a
                  két pap közül megszólalhatott volna.</p>
					<p>- Matolcsy Miklós vagyok - szólott a vendég szerényen és gyöngéd s valahogy
                  mélyről zengő szóval.</p>
					<p>Márta elbújt a függönybe, az arca égett, s szégyellte magát, úgy lesett a
                  fiatalemberre, mintha az menten hozzálépne s megcsókolná. Az anya, az megbűvölve
                  nézett rá, s fél könyökét a virágállványra tette. Tudta, hogy ez igen jól áll
                  neki, ez a melankolikus mozdulat, úgy nézte a fiatal idegent, mintha az öccse,
                  vagy a múltja, az álmainak valami hajdani emléke jött volna el...</p>
					<p>- Isten hozta kolléga úr - mondta a házigazda, megrázva magyarosan a fiatalember
                  kezét, hirtelen el is feledte a hivatalos hangot, a lánya szemével nézte meg a
                  vendéget, de aztán eszébe zökkent s azt mondta:</p>
					<p>- Hopp! - az ujját is felemelte hozzá, stellungba vágta magát, s a parasztok,
                  akiknek már gyakorlatuk van a papi dolgokban, rögtön látták, hogy itt prédikáció
                  készül. Levette hát a kalapját az is, aki eddig nem tette volt, a nyitott ajtón
                  kiszorulva az előszobába. Aztán elrendezkedtek, helyre taszigálván egymást, hogy
                  mindenki lássa, mi történik odabenn.</p>
					<p>- Tisztelt fiatal barátom, kedves kollégám, édes társam az Úr juhainak őrzésében -
                  kezdte a házigazda, s azonnal megérzett rajta a talpraesett ember, a kész szónok,
                  a magyar pap, aki mindenkor tud szólani, kellő ünnepélyességgel az ünnepélyes
                  alkalomban s kellő profánsággal a profán helyzetekben. - Imé, megérkeztél...
                  Megérkeztél a tudományok szentelt csarnokából ide, ki a szabad életre, a viharos
                  tengerre, a nagy és veszélyes szirtekkel borított hullámzó tengerre... S jöttél,
                  hogy világítótorony légy a tengeren bujdosók előtt: fáklya az élet éjszakájában!
                  Fáklya a vigasztalanok lelke előtt, fáklya az árvák és ügyefogyottak számára,
                  fáklya ebben a siralomvölgyben, ahol nyomor és szenvedés és kibeszélhetetlen sok
                  szomorúság vár az igazakra és kegyesekre... Légy hát az, amire az Úr
                  elválasztott! légy az, aminek küldött Izráelnek ura, Istene, légy az: aminek a
                  beléd oltott isteni szikra, a beléd helyezett isteni Ige, a neked adatott isteni
                  tálentumok lenni rendeltetnek: fáklyája az Úr félelmének, lobogó fáklyája az
                  isteni Igének... Úgy legyen, ámen.</p>
					<p>A parasztok, akik sokkal hosszabb prédikációra is el voltak készülve, nagy örömmel
                  lélegzettek fel, s az új papra néztek, várták, hogy no most aztán rajta: kend is
                  vágja ki a rezet!</p>
					<p>A fiatalember még nem volt kész frázisgyakorlatra úton-útfélen, magánháznál s
                  boros poharak közt, eleinte kissé kényelmetlenül is érezte magát, de azért nem
                  habozott:</p>
					<p>- Mélyen tisztelt kedves Bátyám, nagytiszteletű Tanácsbíró Úr!... Megvallom,
                  lelkem legmélyéig meg vagyok rendítve mély s lélekbe markoló szavaitól... s érzem
                  a nagy felelősséget, mely e mai napon vállaimra nehezedik... S íme most
                  Nagytiszteletű uram, mikor éppen vergődő önbizalommal eredek ki az Élet
                  Tengerén... mint isteni segélyágat nyújtja át nekem az első szóban a szót, a
                  fogalmat, a célkitűzést, amelynek csupán lényegével voltam mind ez idáig eltöltve,
                  s amelyet egy szóban jelölni minden kaotikus lobogásomban sem tudtam volna...
                  Fáklya... Fáklya lenni, mondtad nagytiszteletű uram!... Igen: ez az, amire vágyom,
                  amire készültem, amit akarok, amire Istentől erőt s tehetséget kérek; fáklya lenni
                  elhivattatásomban...</p>
					<p>Fölemelte a fejét, jaj de szép most, mondta Márta, s úgy nézett rá, ahogy csak a
                  prédikáló papra szabad nézni, áhítatos szerelemmel.</p>
					<p>- Bizonnyal fáklyája akarok lenni az én nyájamnak. Tudom, nem rózsaszirmokon való
                  heverés, hanem tüskebozótban való lobogás lesz a sorsom, tudom, nem szende
                  örömökben való éldelgés, nem a gyönyörökben való buborékolás, hanem küzdelem a
                  kultúráért, az igazságért, az emberiségért, lesz a rendeltetésem... Fáklyája
                  legyek hát ama nagy és szent igazságoknak, amelyek lelkemet betöltik, s inkább
                  gályára vitessem, mint a mi eleink, mintsem valaha eltántorodjak azoktól...</p>
					<p>A parasztok csodálkozva emelték rá a szemüket. Soha nem szoktak ők értelmére
                  figyelni annak, amit a pap beszél. Burkolt általánosságok mennydörgő hangjai, mint
                  valami csodálatos muzsika hatnak a lelkükre, s megerősítik őket e szent igék, mint
                  valamely lelki fürdő; a gépies ténnyel, a prédikáció türelmes elhallgatásával
                  jogot nyernek a hétköznapi dolgaik nyugodt és rendes továbbfolytatására... Most
                  hirtelen valami zavaró s aggasztó gondolat ébredt föl bennük, nem fogtak-e vajon
                  csizmadiát az új pappal. Hű, még az kellene, hogy cucilista papjuk legyen, vagy
                  veszekedő, vagy minden kákán csomót kereső... No, jól jártunk akkor vele... az úri
                  pappal, gondolta magában a kurátor, s már mentségen törte a fejét, hogy ő a
                  másikat akarta, az akaszkai papot, de a többinek nem kellett, mert kopasz. De a
                  házigazda pap olyan nyugodt és rendes arccal hallgatta az új embert, hogy ő is
                  csak megnyugodott: ez csak olyan papi szó.</p>
					<p>Az ifjú ember egyre hevesebben beszélt.</p>
					<p>- Ebben a munkában, amely a bűnök, a vallástalanság, a műveletlenség ellen
                  irányul: kinek a segítségét kérhetném előbb, mint a Tiedet, Nagytiszteletű Uram,
                  ki felügyelő lelkésze voltál az én előre is hően szeretett, hiszen atyai
                  szeretetemre bízott egyházamnak, s aki első belépésemkor egy gazdag, nagyszerű
                  emberi élet minden tapasztalatainak kincstárából, mint kész lobogót nyújtottad ki
                  nekem, jövendő pályám jelszavát: fáklya! Fáklya leszek
                  tehát, amely nem hagyja abban az isteni világosságot, míglen maga el nem ég, avagy
                  erőszak el nem oltja...</p>
					<p>Hirtelen vége lett a beszédnek. Mintha még valamit akart volna mondani, de vagy
                  nem találta meg, vagy várni akart vele, szóval ez elég volt, a nép rákiáltott egy
                  rettenetes éljent. Nem lehetett tovább beszélni.</p>
					<p>Egy rekedt hang hátrább borízűen kiáltotta:</p>
					<p>- Igen jaó hangja van a tiszteletes úrnak, akárcsak a pacsirtamadárnak.</p>
					<p>Ezen nevetés lett.</p>
					<p>- No, isten hozott kedves öcsém - kiáltott fátyolos erős hangján a házigazda -,
                  nagyon örvendek! Ilyen emberek kellenek a hazának!... Gyere csak jányom... Márta
                  jányom... Matolcsy úr!...</p>
					<p>A fiatal pap, aki még minden szónak külön hatása alatt állt, beszéd közben erősen
                  meg volt kavarodva ettől a neki váratlan, de különben egészen rendes fordulattól.
                  Míg szólott, hirtelen úgy érezte, hogy most hitvallást tesz, mint Luther s most
                  egyszerre megint a rendes természetes élet színén lebeg...</p>
					<p>A parasztok összekacsintottak, s azt mondták szemmel egymásnak:</p>
					<p>- Érti az öreg a csíziót! Má megfogta a legényt a jányának!...</p>
					<p>A fiatalember kezet fogott a kisasszonnyal s rögtön utána a mamájával.</p>
					<p>- Maga éppen most jött? - kérdezte Mártácska hirtelen, s fülig vörösödött, hogy
                  ilyen csacsiságot kérdez.</p>
					<p>- Még csak most megy - mondta enyhe, tiszta szívhangon az anyja, az Életbe való
                  beérkezésre gondolva.</p>
					<p>A fiatalember meglepetve nézett az asszonyra, aki állandóan háttal állott a
                  világos ablaknak s így nem lehetett tisztán látni az arcát. Valami édes hervadtság
                  áradt az asszonyról, valami illatos fölényesség, mennyire nem hasonlít hozzá a
                  lánya, mondta magában.</p>
					<p>- Melyik vonattal indult Debrecenből?</p>
					<p>A fiatalember a Márta csillogó fogaira nézett, ahonnan ez a kérdés mint valami
                  rakéta kiröppent s szórakozottan, kissé fáradt fejjel mondta:</p>
					<p>- A... reggelivel, kisasszony.</p>
					<p>A kurátor kellemeskedve mondta ott hátul az öreg papnak, aki kopasz fejjel csak
                  úgy világított a bundásfejű parasztok közt:</p>
					<p>- No, mit teccik szóllani a papunkhoz!</p>
					<p>- Phő, derék ember ez, kurátor uram! Jeles fiatalember!</p>
					<p>- Hásze, csak ide kell bízni a választást - ütött a mellére a kurátor, aki egy
                  kicsit be volt szeszelve -, nincs az a csikós, amék úgy értsen a lúhó...</p>
					<p>- Mint kend a papokhoz, vagy mi a tatár! - mondta szemöldökét magasra rántva az
                  öreg pap.</p>
					<p>- Hát nem jaót választottam? - mondta kicsit elrestellve magát a kurátor, aki most
                  nagyon büszke volt az elébbi kis ijedtsége után, mert ő volt az, akinek nem
                  kellett az akaszkai kopasz pap! Nem jó a kopasz! jó ember
                     megőszül, a huncut megkopaszodik, mint ez is e!... Aztán boros bátorsággal
                  mégis hozzátette: - Hát én olyat akartam, amékkel mindenki meg lehessék elégedve.
                  Finom pap, úri pap, nagyon tisztességes egy papi ember. Mer instállom,
                  nagytiszteletű uram - s felemelte poharát -, én úgy gondoltam, hogy parasztoknak
                  mink is jaók vagyunk, de legyen nekünk egy ojan tiszteletesünk, aki úriember... El
                  tudjuk mink tartani... ugye sógor?... s a másik fekete parasztra nézett, akinek
                  már szinte laposan lógott a szemhéja az italtól.</p>
					<p>- No, igyanak egy pohár bort az új papjuk egészségére - mondta a házigazda s a
                  fiatal kollégához fordult - bort, vagy inkább egy pohár snapszot?</p>
					<p>- Én nem szoktam egyiket sem - szólt a fiatalember kénytelenül -, de ha muszáj,
                  inkább bort, a másik nagyon erős lesz...</p>
					<p>Ittak, koccintottak, s újra ittak a pohárból.</p>
					<p>- Hát most itt maradnak egy kis uzsonnára - mondta a kurátornak a házigazda.</p>
					<p>- Dehogy maradunk, nagytiszteletes uram, várnak az asszonyok.</p>
					<p>- No de a tiszteletes úr itt marad - mondta szokásos tartóztatással a háziasszony,
                  aki igazán sajnálta a fiatalembert ezeknek a markába adni.</p>
					<p>- Hű, dehogy haggyuk a papunkat - kurjantott fel hirtelen a kurátor, úgyhogy
                  mindenki nevetve fakadt az ijedtségen -, hásze az asszonyok még a falu határából
                  is kiseprűznének, ha annélkül mennénk haza! mán pég az asszonyokkal jóba kell ám
                  lenni, mer asszongya a biblia, hogy nem jó az embernek magába aludni...</p>
					<p>A parasztok röhögtek. Egy esküdt oldalba bökte a bírót:</p>
					<p>- Ezt a kurátort! milyeneket tud... Téged teszünk pappá...</p>
					<p>- A nem lesz jó, mert akkor nem alusztok a templomba! - fenyegette meg őket a
                  kurátor, aki rettentően talpraesett ember volt, s ezen újra nevettek.</p>
					<p>- No, majd nem alusznak - mondta a házigazda rendreutasító hangon -, ha a
                  tiszteletes úr beszél!</p>
					<p>- Puff! akkor el se visszük - szólt sunyin a kurátor, akinek ma minden szabad -,
                  mer nekünk olyan pap kell, akinek olyatén hangja van, mint a madárszó, mer
                  amellett lehet legédesdedebben aludni. Mán én legalább sehol másutt olyan jó nem
                  tudok szunnyadozni, mint az ég alatt, a kazal tövén, mikor a madarak ficsegnek a
                  filembe, meg a templomba, mikor a pap olyan jól odamondogat az emberi
                  nemzetnek.</p>
					<p>Mindenki nevetett, csak Matolcsy nem tudta, mi van ezen nevetni való. Nagyon
                  sértette őt a profán hang. Rajtakapta magát, hogy papi méltóságában van megsértve;
                  hogy így nevelték a papok a népet!</p>
					<p>- No, gyerünk hát - fogta a kurátor a papját. A kemény parasztmarok belevágott a
                  fiatalember szép formájú, de puha karjába.</p>
					<p>Ez a testi sértés igen kínosan érintette a fiatal papot, hirtelen úgy érezte,
                  mintha a ménesről hazahajtott csikó volna, aki többet egy tapodtat se mehetne a
                  maga esze után, csak amerre a vaskezű kocsis tereli.</p>
					<p>S ebben a pillanatban valami homályos sejtelem támadt a lelkében, hogy az élet nem
                  olyan sima és egyszerű, amilyennek ő a kollégiumban elképzelte. Ránézett a
                  paplányra, s ottmaradt még egyszer a szeme, a lányka magafeledetten függesztette
                  rá a tekintetét, s most, hogy a tekintetük találkozott, pipacsvörös lett.</p>
					<p>- No, gyerünk, gyerünk - mondta a kurátor s nem eresztette el a karját -, majd
                  visszajövünk még.</p>
					<p>- Mikor? - mondta a fiatalember ártatlanul.</p>
					<p>- Jánkérőbe - szólt a kurátor; a szemébe kacsintott, s kilódította az ajtón.</p>
					<p>A fiatalember fel volt háborodva.</p>
					<p>Amint kilépett az ajtón, a hűvös, sötét szobából a nagy hőségbe s kápráztató
                  világosságba, úgy érezte, mintha valami emberfeletti hatalom dobta volna bele egy
                  félelmetes, ismeretlen s csodálatos világba, ahol minden tiszta, átlátszó és
                  világos és mégis minden érthetetlen, megfoghatatlan, zűrzavarosan egymásra tolult.
                  Jaj de jó volna visszabújni, mint egy kis csigának a kollégium sötét, csöndes,
                  fülledt nyugalmába, ahol minden misztikus, félszeg és fülledt, de olyan
                  megnyugtató, eseménytelen, mit sem követelő...</p>
					<p>Fölemelt fővel, nyugodt lépésekkel haladt előre s későn jutott eszébe, hogy
                  búcsúzása a papéktól milyen kényszeredett volt.</p>
					<p>Csak annyi volt most benne a régi egyéniségéből, hogy meg tudta figyelni a
                  világot, amely körülötte tombolt, amelynek ő csak egy ártalmatlan labdája volt...
                  Úgy csodálták szemtől szembe, mintha majmot mutogatnak a falu utcáin... a sok
                  felnőtt gyerek...</p>
					<p>És amint a szekerek megindultak, a lobogós és kendővel, pántlikákkal cifrára
                  fűzött lovak; nem volt más érzése, csak az, hogy viszik; zúgó fejjel, s káprázó
                  szemmel, mint valami lázálomban úsztak el előtte a kis falu apró házai, az egyenes
                  utca, a kerítésekre kapaszkodó gyerekek, a vihogó asszonyok, s a borotválatlan,
                  morózus képű férfiak... már nem volt tisztában semmivel: a gyötrelmes és lázas
                  éjszakák eredményei, a szép és nagy lelkesedések mind zátonyra jutottak.</p>
				</div>
				<div type="chapter">
					<head>2</head>
					<p>A kis Fábiánfalván sajátságos mámor vett erőt.</p>
					<p>A gyerekek az utcán torkuk szakadtából sivítoztak, hogy éljen Matolcsy tiszteletes
                  úr! Az asszonyok olyan boldogan kacagtak, mintha mindnyájukat valami nagy és meleg
                  szerencse érte volna. A legények karban mentek végig a falun, és katonanótákat
                  fújtak, s a férfiak ittak és ittak, s egyre csak azt mondogatták:</p>
					<p>- Ilyen ember kell nekünk papnak, sógor.</p>
					<p>Pedig még mit sem láttak belőle, csak azt, hogy jóformájú legény, szép csengő
                  hangja van, s az messze hallatszik. Mi kell egyéb egy paptól?... Inni nem tud, de
                  jobb is, úgyis majd beletanul... Kicsit nagyon is jámborocska, no, annál könnyebb
                  szántani a hátán.</p>
					<p>Sátor volt a kurátor udvarán, szekér-oldalrudakból összeállítva, zöld ágakkal
                  díszítve, ott tálalták fel a végtelen hosszú ebédet, amely késő délután kezdődött,
                  vacsorává nyúlt, s csak éjfélkor lett vége. A gazdák annyit ettek, mintha most
                  egyszerre akarnának jóllakni a jövő papválasztásig.</p>
					<p>- De hát kinek a költségén megy mindez? - kérdezte naivul a fiatal pap a
                  kurátort.</p>
					<p>- Sose kell avval törődni mámma, tiszteletes uram - mondta ravaszul a paraszt. - A
                  fő az, hogy semmi se maradjon a tálban.</p>
					<p>A fiatalember nagyon félt, hogy nem fogja megállani a helyét a parasztlakomán,
                  ahol, jól tudta, minden szem őt fogja nézni, s minden mozdulatát megbírálják. De
                  kiderült, hogy a dolog sokkal egyszerűbb, mint előre hitte volna, a nép nem őt
                  szerepeltette, hanem maga szerepelt. Minden ember folyton beszélt, tett-vett,
                  ivott, kiabált, kurjongatott, tréfált, s veszekedett.</p>
					<p>Matolcsy Miklós úgy volt ennek a nyüzsgő, zsibongó tömegnek a közepén, mintha egy
                  láthatatlan idegen lenne, akinek nem kell egyebet tennie, csak mosolyogni, egyre
                  mosolyogni és vastag, repedezett bőrű tenyereket szorongatni. A hangjára nem volt
                  szükség, mert mindenki úgy kiabált, ahogy a torkán kifért, s az ő szava
                  elveszett, mintha a tenger zúgásába halna bele.
               </p>
					<p>A délután gyorsan estébe, az est éjszakába hajlott. A csillagok fényén, az egyre
                  későbbi éjben hirtelen mint valami bacchanália, tűnt fel a fiatal pap előtt az
                  alvó falu. Valami szorongás, gyötrődés támadt a lelkében. Nem tudta, más hogy
                  tenné, de úgy érezte Isten előtt, nem illik az, ami itt történik. Valahogy végét
                  akarta vetni. Fel akart állani. Korbácsra gondolt, és szeretett volna félelmetes
                  lángoszloppá válni, hogy egyszerre megfélemlítse ezeket az embereket. Úgy érezte,
                  hogy itt a pillanat, amelyen eldől a jövő tekintélye. Mint Keresztelő János
                  szeretett volna fellépni s mennydörgő hangon kiáltani el: Nektek nem szabad így
                  élni! Elkezdett lihegni, s a szeme komor lett, és szeretett volna üszkös, csóvás
                  szavakkal a szívek fölött mennydörögni. A száját már nem egyszer ki is nyitotta,
                  s érezte a torkában a hangok feszülését... aztán megint visszaült.</p>
					<p>Hátha mégsem bűn ez.</p>
					<p>Ő még olyan kevéssé ismeri az életet. Ha ez így szokás... Ártatlan és idilli
                  örömöktől fossza-é meg a szegény jó népet, amely a nehéz testi munka évszakában
                  egy vidám emlékű éjjelt fog köszönni a papjának. És volna-e hatása? És okos
                  volna-e, hogy fővel rohanjon a falnak? Sohasem érezte úgy át azt az igazságot,
                  hogy prédikátornak igen jól kell ismernie a gyülekezetét... Ártatlan est, vagy
                  bűnös tobzódás: ki tudhatja azt, míg oka nincs tudnia.</p>
					<p>S a nép egyre bódultabb lett a vígságában, míg egyszerre csak valami dévaj nóta
                  támadt valahol.</p>
					<p>Erre világosan látta, hogy beteljesedés történt.</p>
					<p>Álmélkodó szemeit végigjáratta a népen, s valami ellenállhatatlan erő arra
                  kényszerítette, hogy felálljon, karját felemelje s prófétáljon.</p>
					<p>- Szeretett felebarátaim! - kiáltott fel a sötétes éjszakában, amelyet alig
                  világítottak meg a csillagok s alig a néhány kis petróleumlámpa. A szava mint egy
                  sikoltás hallatszott. Nem úgy, mint egy lesújtó villámcsapás viharban, de mint egy
                  ijedt gyermek segélykiáltása. Egyszerre elvesztette a lába alól a talajt,
                  megszédült és elfúlt a hangja: nem tudta most mit fog mondani.</p>
					<p>- Énekeljünk! - hangzott fel valahonnan.</p>
					<p>A fiatal pap ijedt izgalmában, fellélegezve kapott a kiáltáson:</p>
					<p>- Igen, énekeljünk az Isten dicsőségére!</p>
					<p>Egy más hang mindjárt el is kezdett egy éneket.</p>
					<p>A Sionnak hegyén Uristen,</p>
					<p> Tiéd a dicséret...</p>
					<p>Az ének nagyon soká tart, nagyon erős, teljes szívből éneklik, tele torokkal
                  fújják, ő maga is velük énekel s közben ott áll mindannyiuknak a vállán. A feje
                  zúg, a homloka izzik. A szeme könnyes, fátyolosan le-lecsukódik, s körülötte zengő
                  ének kanyargó hullámain úgy ringatózik már, mint csónakban a Tiszán. S lassan
                  visszafolyik ereibe a felzúgó vér, alább száll a prófétáló vágy, imás érzéssé
                  szelídül a mennydörgő akarat. S mikor az emberek száján sokára eláll az ének,
                  lehunyja a szemét, csaknem sír a meghatottságtól a nagy éjszakában a kisded falu
                  közepén, az emberek éjjeli gyülekezetében s valami szépet, áhítatosat és meleget
                  érez a szíve körül. A sok nyerseség és vadság, az önzés, falánkság, a testi
                  tisztátlanság mind felfoszlik az áhítatos énekben. Valami természeti szép
                  jelenséggé válik az imént még izgatóan visszataszító gyülekezet. Minden éles és
                  bántó érzés leszerelve, s a szíveket könnyes jóság árasztja el.</p>
					<p>Akkor csönd lesz, az emberek száján elhal az ének, s ő lehunyja a szemét. Mintha
                  most állana a beteljesedés pillanata előtt, mosolyog, bágyadt szelíd mosollyal,
                  nagy érzés dagasztja: most, most kell szólani, most kell megjelenni a kettős tüzes
                  nyelveknek, most meg lehet fogni a szíveket, s mint bárányokat terelni a jóság
                  aklába... S nem is az lelkesíti, hogy beteljesedett az ígéret, hogy eljött a
                  pillanat, amely minden nagynak szülője lehet, hanem az, hogy íme, az Istennel
                  jutott közvetlen viszonyba, a zöld lombok sötét foltjain felemeli tekintetét a
                  csillagokig, s várja, hogy most csodálatos lehetőségek és lelkeket megindító
                  meglepetések következzenek el...</p>
					<p>- Óh reménységünknek Istene!... ki egyedül vagy erőtlenségünkben bizalmunk és
                  reményünk: vedd igyekezetünket s ne fordítsd el tőlünk kegyelmes arcodat, midőn
                  előtted könyörgünk a Jézus nevében, Ámen... Imádandó Isten! hálával térünk meg
                  hozzád s dicsőítünk téged mindama jókért, amelyekkel e mai csodálatos napon atyai
                  jóvoltodból megáldottál minket...</p>
					<p>Mi történt!... Egyszerre csak kettőssé válik a lelke s az egyik figyelni kezdi a
                  mást, hallja a szókat, amelyeket mond, amelyek bonganak és zengenek, és mit se
                  mondanak s nem jelentenek.</p>
					<p>A szavak áradva ömlenek az ajkáról, de óh, félelmes csoda: nem tudja mit beszél,
                  ez a beszéd nem az ihlettek őrjöngő, szikraontó szavai, amelyek ahol lehullanak,
                  égetnek és gyújtanak: ez a beszéd a szertartás megmerevedett homokágya, amelyben
                  lassan és zajtalanul hömpölyög az igazságoknak gátak között lebocsátott
                  hullámárja.</p>
					<p>S mily ellenállhatatlan ez a tudás, a beidegzett szavak egymásból patakzó
                  folyamata, ezek a kialakult s mindennapiságukban első üde értékelésüket veszített
                  nagyszerűségeknek zsongító vibrálása... “te vagy a mindenható, ki mindent
                  megtehetsz; te vagy a véghetetlen bölcsesség, aki mindent a legjobban értesz; te
                  vagy a kimeríthetetlen jóság, aki magunknál is jobban akarod s munkálod
                  boldogságunkat...” Oh, ez a szertartás, hogy mennyire elvégzi ez magamagától az
                  üdvösséget! Mindegy hát, hogy ki mondja s milyen érzésekkel mondja, csaknem úgy ki
                  van kövülve minden szó, minden frázis, mint a katolicizmusban.</p>
					<p>Mikor vége volt az imádságnak, mély lehangoltság vett rajta erőt; hát nem merte
                  egyéniségének zászlaját kibontani... Hát íme, első percben már megalkudott...
                  egyetlen szót sem mert kijelenteni, amely újat, erőset és prófétait jelentene...
                  Meghátrált, lemondott, letört... Vagy még azt sem, csak nem talált hangra?...
                  Nincsen hát egyéni hangja... Tömeghit szavait zengette a tömeghit fülébe... A
                  torkát szárította a keserűség, a szégyen s a harag önmaga ellen: hogy nem történt
                  meg, amire várt, aminek az eljövetelét biztosan látta...</p>
					<p>Hogy elhallgatott; egy öblös hang halkan, monotonul s komoran kezdett imádkozni:
                  Miatyánk, ki vagy a mennyekben...</p>
					<p>Az erőteljes férfihang a komor éjszakai hangulatban kopogva verte a szíveket: volt
                  valami misztikus, valami földfeletti ebben az emberi gyülekezetben, amely az ének,
                  az ima áldásával töltözött s szárnyakra kelt egy közös megadásban az Isten
                  előtt.</p>
					<p>Csak a pap omlott össze, fejét lehajtotta és sírt.</p>
					<p>Újra énekbe csaptak fel a hangok. A gyülekezet egy közös, tömegszerű lelki
                  tisztálkodásban egyesült.</p>
				</div>
				<div type="chapter">
					<head>3</head>
					<p>Harmadnap hajnalban felébredt a csordás trombitájára; a nap pirosan sütött be az
                  ablakon, sietett lehunyni a szemét, hogy tovább aludjon. Rendkívül fáradt
                  volt.</p>
					<p>Mosolygott egyet, mint a gyermek az anyja kebelén, és édesen aludt el az önálló
                  férfiélet boldogja: a tegnapi beiktatás lázálma futott át emlékén s mindjárt utána
                  álomképek következtek.</p>
					<p>- Jó reggelt, tiszteletes uram!</p>
					<p>Fényes déli napsütésben riadt fel.</p>
					<p>Előbb a mély álom kábultságából alig tudott tájékozódni, csak lassan jött rá, s
                  már ismét mosolyogva, hogy maga gazdája, a maga házában, maga fészkében:
                  ember.</p>
					<p>Kiugrott, úgy mezítláb, fehérben, sietett ajtót nyitni. Mint egy gyerek, nem merte
                  volna várakoztatni a kurátort odakint.</p>
					<p>Azt már nem szerette, hogy a két gazda, akik az ajtó előtt állottak a tornácon,
                  minden teketória nélkül utánamentek a hálószobájába.</p>
					<p>- Legyenek szívesek várni, míg felöltözöm - mondta előzékenyen, de olyan tétován,
                  hogy nem imponált vele.</p>
					<p>- Á, mindegy az tiszteletes úr - szólt a kurátor, s bejött és leült az ággyal
                  szemben egy székre.</p>
					<p>A másik állva maradt, az egy nagy orrú ember volt, igen apró szemei voltak s
                  mosolygósan hunyorgatott velük.</p>
					<p>A fiatalember röstellte, hogy előttük kell öltöznie, de hát most már nem küldhette
                  ki őket, ha egyszer bejöttek.</p>
					<p>- Szép reggel van - mondta, s a harisnyáját kezdte kisimítani.</p>
					<p>- A van - szólt a kurátor.</p>
					<p>- Csakhogy mán dél van.</p>
					<p>- Dél?</p>
					<p>- Olyanformán, tiszteletes úr.</p>
					<p>- Jól aludtam.</p>
					<p>- A nagyon jó, aki teheti. Én is aludnék, ha lehetne, de mán én három órakor fenn
                  vótam.</p>
					<p>A fiatalember tűnődő meglepetéssel nézett rá.</p>
					<p>- Háromkor?</p>
					<p>- Igen.</p>
					<p>- Hát mért kel olyan jókor?</p>
					<p>- Muszáj, a gazdaembernek, a jószág megkívánja. Három órakor már etetni kell...
                  Azután meg dologidő van.</p>
					<p>- Bizony, most jön az aratás - mondta a fiatalember kissé mesterkélve, hogy ért
                  ehhez az élethez.</p>
					<p>- Kedden állunk búzába.</p>
					<p>Erre egy kis csönd lett. A papnak az jutott eszébe, hogy neki harminc hold földje
                  van a határban, a fizetés szerint; vajon most mi van azokon a földeken, ki műveli,
                  ki arat rajta, mi terem rajta. De nem szólott, röstellte mindjárt pénzről,
                  fizetésről beszélni.</p>
					<p>Gyorsan felállott a felhúzott cipőkben s gombolkozott.</p>
					<p>- Hát osztán, mit álmodott a tiszteletes úr - kérdezte a kurátor lassan egymás
                  után rakosgatott szavaival.</p>
					<p>A pap megállt egy pillanatra s visszagondolt az alvásra.</p>
					<p>- Mer amit az új házba álmodik az ember, a beteljesedik.</p>
					<p>- A be - mondta a másik ember somolyogva s bólogatott, ez is leült odébb egy
                  székre.</p>
					<p>- Nem álmodtam semmit - mondta a pap csendesen s mosolygott.</p>
					<p>- A még jobb, jó egészség - mondta a kurátor.</p>
					<p>A pap halkan nevetett.</p>
					<p>- Bizonyosan azt jelenti, hogy olyanok fognak történni velem, amit álmodni se
                  lehet előre.</p>
					<p>A két gazda rápillantott, s megint elfordították a szemüket.</p>
					<p>- Megkínálnám valamivel, de még semmim sincs - mondta a pap.</p>
					<p>- Úgy van a’ fiatal házba.</p>
					<p>A pap arra gondolt, hogy pénze sincs már. Talán egy forintja még van. Hopp, ezek a
                  jó emberek tán a fizetést akarják kiadni.</p>
					<p>- Mit beszélnek a faluban - kérdezte - meg vannak-e elégedve. A beiktatással.</p>
					<p>- Hogyne vónának. Itt mindig meg vannak elégedve, tiszteletes uram.</p>
					<p>- Szépen folyt le.</p>
					<p>- Egen. Takarosan.</p>
					<p>- Sokan voltak.</p>
					<p>- Hát egen úgy szoktak.</p>
					<p>Ha ezek olyan kis dolognak tekintik az egészet, ő is röstellt több szót
                  vesztegetni rá, pedig féléjjel nem tudott aludni a büszke boldogságtól.</p>
					<p>- De nagyon is kitett a falu magáért - mondta s úgy hálóingre vette fel a
                  kiskabátját. Nem akart mosdani az emberek előtt. - A tegnapelőtti vacsora, meg a
                  tegnapi ebéd...</p>
					<p>Itt egyszerre zavarba jött, maga sem tudta mért, a tükör elé állott s alvás közben
                  szétdúlt haját kezdte fésülni.</p>
					<p>- Hát, nem vót olyan nagy valami, csak hogy mégis rendesen legyen. Mikor ilyen
                  fiatal a pap, nemigen lehet semmit se kívánni... - bökögette a szót a kurátor. -
                  Se asszony, se semmi; mégis, nem akartuk, hogy hát szégyenbe maradjon...</p>
					<p>A pap hallgatott, valami kellemetlen érzés kezdett rajta uralkodni. Nem tudta, nem
                  mulasztott-e valami kötelességet.</p>
					<p>- Nagyon köszönöm maguknak, kurátor uram... Az egész falunak, hogy ilyen jók
                  voltak hozzám, és nem is tudom... még eddig nem mutathattam meg... De majd,
                  ígérem, olyan papjuk leszek... Ha maguk tudnák, milyen tervekkel jöttem el...
                  Ennek a falunak elsőnek kell lenni; mintaközségnek... Ha valakinek valami baja
                  van, csak jöjjön hozzám. Se időt, se fáradságot, semmit sem sajnálok, hogy
                  mindenkinek minden bajában hűséges orvosa, tanácsadója, bírója, mindene
                  legyek...</p>
					<p>Úgy kiömlött a szívéből a jóság, a szeretet: s nem tudta elmondani. Hirtelen láng
                  öntötte el az arcát, eszébe jutott, hogy tegnapelőtt éjjel mint próféta akart
                  fellépni, hogy szavakkal a lelkét korbácsolja ezeknek az embereknek, akik oly jók,
                  hűségesek és olyan derék jó gyermekek... Most a szemével simogatta őket, a
                  kurátort, aki komolyan, minden érzés mutatása nélkül függesztette rá a szemét, meg
                  a másik embert, aki szaporán pislogott a nagy orra mögött apró kék szemeivel.</p>
					<p>- És remélem, nem is kerül el senki, hanem el fognak hozzám jönni mindenféle
                  dolgukban.</p>
					<p>- Igenis; csak hát több érkezése volna az embernek.</p>
					<p>- Nem akarom, hogy itt civódások legyenek, veszekedések, gyűlölködések. Tudom,
                  mindenfelé szokott lenni testvérharag, osztálykodás, anyagi okok miatt való véres
                  torzsalkodások. Bosszúállás, üldöztetések. Én a lelkemet kiterítem, és mindenkinek
                  mindent meg akarok tenni, hogy csak béke és szeretet lakozzék ebben a kedves kis
                  községben... Mert lássák, mit ér az egész élet, ha nem szeretjük egymást?... Ez az
                  egész társadalom arra van építve, hogy egymást segítik az emberek. Közös nagy
                  halomba gyűjtjük mindannyiunk munkáját, hogy az aztán megint szétosztódjék
                  mindannyiunk számára. Én is adok, te is adsz, ő is ad, mindannyian adunk valamit
                  az egésznek, az emberiségnek s az emberiség, a nagy egész aztán minket, az
                  egyeseket eltart, mint gyermekeit... Ugye, maguk földmívesek: azt hiszik, azért
                  termelik a búzát, mert pénzt akarnak érte kapni. Azt hiszik, hogy a saját önző
                  anyagi céljaik parancsolják azt, hogy búzát termeljenek... Lám, nem azért termelik
                  a búzát, hanem azért, hogy az emberek nagy tömegeinek legyen mivel táplálkozniok.
                  Maguk az egyének változtathatják a foglalkozásukat: de ugyanannyian fognak
                  mindenkor búzát termelni, amennyi búzára szükség van, hogy az egész emberiség el
                  legyen látva kenyérrel. Így tevődik össze az emberek osztályainak munkájából
                  mindaz az érték, amire csak szüksége van az egész emberiségnek... És én igenis el
                  vagyok határozva, hogy én ebben a faluban; az egyetlen ember, akinek megvan hozzá
                  a tanultsága, a lehetősége, az akarata: én gondoskodni akarok az én kisded
                  nyájamnak minden lelki és benső szükségletéről... Így képzelem én, hogy el fogjuk
                  érni azt az ideális állapotot, amit az elébb említettem, hogy egy boldog és szép
                  életű emberi gyülekezet legyen a mi kis egyházközösségünknek az élete.</p>
					<p>Megállt s várt valami feleletet. Most úgy tetszett neki, hogy elég egyszerűen s
                  elég népszerűen fejezte ki magát. Az arca kipirult, a szeme csillogott s annyi
                  szeretettel nézte a két gazdaember arcát. Látta azokon az erős barázdákat, látta a
                  szél kifútta, nap égette, durva szövetű bőrt, a fekete öklöket s a rendkívül
                  durva, elformátlanodott bütykös ujjakat, amelyekről a fekete szennyet talán
                  semmiféle vegyi szerrel sem lehetne lemosni, s amelyeknek a nehéz munka miatt való
                  elalaktalanodását már semmiféle úri kényelem sem szüntetné meg. Szánalommal nézte
                  őket, s lelkében a gyönge iránt érzett testvéri szeretettel.</p>
					<p>- Én lélekben mindig a híveim közt leszek - mondta szónokiasan, egyre
                  szónokiasabban -, lelkemben mindig veletek társalkodom. S még ha
                  visszataszítanátok is, mint a hazájából száműzött zsidó, bármely szegletében lakik
                  is a földnek, mikor imádkozik, mindig Jeruzsálem felé fordul arccal: így én is
                  már, midőn távol tőletek a debreceni Nagyerdő kies lombjai alatt andalogva
                  életemet fontolgattam s a legszentebbekről elmélkedtem, gondolataim és érzéseim
                  már akkor felétek voltak fordulva. A mágnest az északi sarok titkos ereje nem
                  vonja jobban, mint engem e hely, mely Isten által jelöltetett ki az Isten nagy
                  földjén az én számomra, hogy e helyen teljen be sorsom rendeltetése: Hass, alkoss,
                  gyarapíts.</p>
					<p>Mindezt most nem a két embernek mondta, hanem az ablakon át a község felé
                  irányította érzéseit, mintha valóban a templomban, a szószéken volna.</p>
					<p>Most úgy vette észre, hogy a nagy orrú intett a kurátornak, s arról az jutott
                  eszébe, hogy ezeknek sok dolguk van, s ő feltartóztatja.</p>
					<p>- Mi járatban is vannak kurátor uram? - szólott mindjárt természetesen - tudom sok
                  a dolguk, bajuk. Nem tartom fel, ha sietnek, bárha nekem a legnagyobb öröm, hogy
                  beszélgetünk... Ismergessük egymást... Kurátor Uram!...</p>
					<p>- Hát bion, tiszteletes uram, a széna a renden, a répa kapálatlan, mán is sokat
                  kell hallgatnom, hogy nagy időt elbitangoltam evvel a papválasztással. Vagyis,
                  hogy kiszedi az asszony a szemem, ha még tovább is lopom a napot. Hát mondok,
                  eegyüttünk a pénztáros úrral számozkodni.</p>
					<p>- Pénzt hozott kurátor úr? - örült meg s kiáltott fel naivul a pap. Már megint
                  egész gyerek volt, aki mindjárt szégyellte is ezt a hirtelenséget. - Ej, de derék
                  ember - tette hozzá -, éppen jókor, mert már egy fillérem sincs.</p>
					<p>- Hát igen, pízrül vóna a beszéd... - óvakodott a kurátor.</p>
					<p>- Látja, kérem - mondta a fiatalember -, hát hogyne volna a papnak kötelessége
                  mindent elvégezni a falujáért. A nép maga összerakott filléreivel biztosítja a
                  papjának az életét: a pap... hogy az, biztosítsa az ő számukra a minden
                  pillanatban segítségre kész lelkiatyát... No, hát ki avval a pízzel - tette hozzá,
                  s azt hitte, igen tréfás és igen közvetlen e pillanatban.</p>
					<p>- Ej a macska vigye el - szólt a kurátor. - Píz! Minek a píz falun. Hásze itt még
                  ha akarna se tudna kőteni, tiszteletes úr.</p>
					<p>- Nono, azon nem búsulok - szólt sóhajtva a pap. - Lássa, ez mind hitelbe van, ez
                  a bútor. Én még idáig diák voltam, de hát ide nem jöhettem ugyebizony, a nép közé
                  üresen, semmi nélkül... No, nem baj, majd kifizetjük. Nekem igényeim nincsenek, se
                  bor, se kártya, se szórakozás: csak egy: a munka... Ezt a kis befektetést meg
                  kellett csinálnom, s első kötelességem lesz letörleszteni.</p>
					<p>- Egen, hát úgyis kell azt. Az a rendes.</p>
					<p>Itt egy kis szünet lett.</p>
					<p>- Hát pénztáros úr, nyuccsa be a nyugtákat.</p>
					<p>- Igen - mondta a nagy orrú.</p>
					<p>Avval elővett két árkus papírt.</p>
					<p>A pap átvette s elolvasta:</p>
					<p>- Mit? - szólott - ez nagyon jól van. Amint ebből látom, most egyszerre
                  kiegyenlítik az egész összeget újesztendeig. Úgyhogy a község nem fog tartozni sem
                  a földárendával, sem a banki tőke kamataival.</p>
					<p>- Igen.</p>
					<p>- Hát ezt most egyszerre mind megfizetik.</p>
					<p>- Igen. Vagyis hogy megfizettük.</p>
					<p>- No igen, majd ha átveszem: megfizették.</p>
					<p>- Hát má át tetszett venni.</p>
					<p>- Én?</p>
					<p>- Egen.</p>
					<p>- Én?!...</p>
					<p>- Hát a választás! tiszteletes úr... Krisztus koporsóját se őrizték ingyen.</p>
					<p>A pap meghökkent.</p>
					<p>- Választás?</p>
					<p>- Nem olyan sok az a píz, tiszteletes úr. Eemegy a hamar. Mer az úgy szokás. Hát
                  nem memmondtam én Debrecenybe tiszteletes úrnak tulajdon szemeibe, hogy nagy az ellenpárt.</p>
					<p>A pap elborult. Az ablak felé fordult, s kinézett.</p>
					<p>A kurátor lassan húzta a szókat, de megérzett rajta, hogy biztosabb lett a pap
                  zavarától.</p>
					<p>- Hogy puhítani kell üket.
               </p>
					<p>A pap lelke mélyéig elpirult. Valóban, mikor arról beszélt a kurátor, ő a
                  bűnrészes hallgatásával fogadta. Nem mondott rá sem jót, sem rosszat. Olyan mohó
                  volt benne a vágy, hogy ezt a községet megkapja, hogy megválasszák, hogy elsőnek
                  kerüljön ki a volt társai közül önálló papnak, a többi még mindig káplánkodik
                  ebben az évben, hogy nem bánta volna, ha az érdekében bizonyos szabálytalanságok
                  történtek volna is, csak győztes legyen... Annyira meg volt győződve a saját
                  akaratának helyessége, nemessége és szükségessége felől, hogy minden áron meg
                  kellett kapnia ezt a pozíciót... Most, mintha a saját vétke zuhant volna le rá...
                  Meg kellett fogóznia az ablakdeszkában.</p>
					<p>- A mindig úgy vót szokásba, hogy a beiktatás az új pap kőtségire megy. Hát a meg
                  úgy van, hogy ki micsodás ember, olyan a beiktatása... Az igaz, hogy tiszteletes
                  úrról mindenfelé igen jó nézettye van a népeknek... Hasze azér is hoztuk magunknak
                  a méltóságos püspök úr mellől. Szép fiatal ember, úriember! aki nem néz a
                  krajcárra, nem sajnáli a szegény emberektül azt az egy-két falatot, meg azt a
                  pohár bort, akit az egissigire felhajtottunk.</p>
					<p>- De hát én miből élek meg, jó ember? - kérdezte siralmasan a fiatalember, akivel
                  forogni kezdett a világ.</p>
					<p>- Hát a kongrua, tiszteletes úr! - kiáltott a kurátor fellélegezve - meg az a sok
                  stóla, amit temetésér, esketésér fizetnek! Sok pénz az uram! Szegény parasztember
                  esztendőn át nem lát annyit, mint a pap egy-két hónap alatt. Hiszen a papnak
                  minden lépésér fizetés dukál, nem megy az ingyen.</p>
					<p>Kis csönd lett.</p>
					<p>- És mit szólnak ehhez az egyházi törvények? - kérdezte keményen a pap, s a
                  szemöldöke összeszaladt.</p>
					<p>A kurátor arcáról egyszerre elmúlt minden kellemeteskedő vidámság, egyszerre
                  kemény lett, mint a kő, vad és nyers:</p>
					<p>- Hát: tiszteletes úr tudja... Azt tudom, hogy: azt: tudja... Vót má nekünk
                  papunk, aki nem tutta, eement mekkérdezni a vaskalaposokat, még a püspököt is.
                  Oszt a szegény eklézsiát meg is nyomorították vele, hogy ű fizesse meg. A papnak a
                  választását!... Az egísz pízt... Meg is fizettük. Egy krajcárig, szó nélkül! De a
                  pap esztendőt se várt, úgy kírezkedett innen elfele, mint a kisgyerek az árokbul,
                  aki csonárral van tele... Nem termett annak uram; még a trágyadombon se nőtt meg
                  neki, a tök se. Nem nőtt meg annak a fű a mezején. Tudja a jó ég, hogy vót, de
                  minden marha odabitangolt, mire valaki észrevette, a pap fődjére, tyúk, csirke,
                  mind ott nőtt fel, neki meg tyúkja, disznaja mind elhullott, annyija alig vót,
                  hogy ehen ne hajjon, mer pízír nem kapott a faluba, nem az, uram, semmi eleséget.
                  Hogyisne, mikor senki se szerette! Mer a szeretet az első, tiszteletes uram! Akit
                  megszeretnek, annak minden van ebbe a faluba, akit nem szeretnek, annak még a
                  nevéből is kihull még a bötű is!...</p>
					<p>A kurátor vette észre, hogy a papja igen mélyen elhallgatott, s ettől újra kezdett
                  megvidámodni. Bólogatva, sajnálkozva mondta:</p>
					<p>- Szeginy... má a nevit se tudom... mék is vót az a pap... Úgy elment innen a sok
                  pujájával, pedig egy olyatén, rongyos kis faluba, hogy annak még a nevitül is
                  hascsikarást kap az egissiges ember.</p>
					<p>A pap végigment a szobán, hálóingben, amelynek gyári hímzéses gallérja kihajlott a
                  kabátjára, ez is hitel, s komolyan, fanyarul állott meg a kurátor előtt.</p>
					<p>- Nézze, barátom, képzelje csak magát az én helyembe: maga most mit tenne?</p>
					<p>A kurátor mozdult, a fejét elbillentette jobbra... Vontatva mekegte:</p>
					<p>- Én... nem mernék... kikötni ezekkel a népekkel. Isten az atyám... nem én...
                  Nagyon kutyafülűek ezek, ha valakire kiteszik a vizes lepedőt. Kutya zsiván népek
                  laknak itt, nem parancsol ezeknek az elöljáróság, beszélhet itt a bíró meg a
                  kurátor. Siketek ezek a jóra, tiszteletes uram. Pedig annak a másiknak csak
                  kicsiség volt, amit ezek elfaltak a fizetésébül, mégis hogy megharaguttak, mikor
                  vissza kellett adni... Hát még most... Nekem ugyan nagyon mindegy, akar így, akar
                  úgy, de mondok, én mégis csak azt az egy tanácsot tudom tiszteletes úrnak, hogy
                  ikább, ha valakivel beszél a nagyfejűek közül, ikább tagaggyon le mindent,
                  minthogy még hozzátegyen, ha magának jót akar. Tudják ezek, hogyha most per lesz
                  ebbül, még jobban meg fogják üket strófolni, mint abba az üdőbe: hát ük is fenik a
                  fogokat, hogy most még jobban ellátják a pap baját, mint akkor... Hát itt van a
                  tiszteletes úr, ugyi. Nincsen felesége, nincsenek gyerekei: e jó, de enni csak
                  kell azér... Nohát, uram, ahogy én esmerem ezeket a népeket, itten imádkozhat:
                  itten nem kap enni semmi pénzért senkitől. Mert ezek azt fogják mondani, hogy ha
                  pap: imádkozzon az istenének, lakassa jól, ha annak a szolgája. Mert ezek olyan
                  zsiványok, hogy azt akarják, hogy a pap az ü szolgájuk legyen...</p>
					<p>A pap komoran nézett rá.</p>
					<p>- Maga se adna?</p>
					<p>- Mit?</p>
					<p>- Ennem... Pénzért... Ingyen... Jóságból...</p>
					<p>- Én?... Én uram, nagyon szívesen, a feleségem meg még szívesebben, de hát ki meri
                  magára venni a népek haragját?... Tudom, maga tiszteletes uram, maga mondaná, ha
                  látná, mit csinálnak énvelem, hogy ides barátom, távozz el én tüllem, mert én
                  bélpoklos vagyok.</p>
					<p>A pap leült, az arcát a tenyerébe hajtotta, fázott, didergett.</p>
					<p>Hosszú ideig csendesen ültek. A falak hűvösek voltak, mint a szellőzetlen
                  vályogházakban szokott, kint azonban izzóan sütött a nap.</p>
					<p>Végre a fiatal pap újra a kezébe vette az íveket.</p>
					<p>A kurátor megmozdult.</p>
					<p>- Tessék csak aláírni... olyan simán fog a menni, az egész dolog, meg olyan
                  szépen, hogy mikor jönnek a papi vizsgálók: egy se fog itt még csak arra gondolni
                  se, ami nem szabados dolog.</p>
					<p>A pap letette a papírt, félredobta, s újra csönd lett. Féltenyérre támasztotta az
                  arcát, s lehunyta a szemét.</p>
					<p>Hosszú ideig csöndben voltak, akkor a kurátor epésen megszólalt:</p>
					<p>- Hát, jó bion ilyenkor szundítani egyet... Tiszteletes uramnak úgy sincs egyéb
                  dóga jövő vasárnapig. Edde jó is vóna papnak lenni. Hanem mink, ugye komám,
                  parasztok.</p>
					<p>Felállott.</p>
					<p>- No, firkantsa oda a nevit, oszt megvan. A csak egy kis moccanás. De ha a villa
                  nyelét kellenék megfogni, osztán egész nap hányni le a kévét meg fel a kévét a
                  szekérre meg a dobra! Akkor tudná meg, mi a drága idő...</p>
					<p>A pap ránézett. A szeme vörös volt, véreres. Könnyes.</p>
					<p>- Megesküdnének rá - gondolta magában -, hogy a kezükből felvettem a pénzt...</p>
					<p>Fogta a tollat, belemártotta a tintába, még most is dugó nélkül volt a tintásüveg,
                  mióta az este bibliai emléksorokat írt a vendégeinek.</p>
					<p>Aztán aláírta a nevét.</p>
					<p>- Rablók - mondta magában, és a szeme tele lett könnyel. - Rablógyilkosok. Talán
                  meg is tudnának ölni itt...</p>
					<p>A kurátor fogta a papírt, igen lassan s kényelmesen teregette, szárítgatta.
                  Lehajlott, a deszkapadló hézagaiból egy kis port kapart össze s a betűkre
                  szórta.</p>
					<p>- Mondja kurátor úr - s a pap hangja remegett. - Hány órakor fogott maga íráshoz,
                  hogy már készen volt a számadással! Csak megetette a marhát? vagy még előbb
                  kihányta a trágyát is az ólból?</p>
					<p>A kurátor kicsit mosolygott. Nem is érdemesítette válaszra a gúnyt. Mikor
                  megszáradt az írás, összehajtotta a levelet s a zsebébe tette. Most ő tette el,
                  nem az, aki előbb elővette, a pénztáros.</p>
					<p>- Nem most csináltam én ezt az írást, tiszteletes úr.</p>
					<p>- Hát?</p>
					<p>- Hát mikor hazagyüttem Debrecenbül.</p>
					<p>A pap beharapta a száját. Megérezte, hogy megint a puhításra céloz.</p>
					<p>- Úgy - mondta elfordulva, élesen. - Hát azért volt olyan nagy az egyetértés a nép
                  közt!</p>
					<p>- Erre választották meg magát! - szólt nyers egyszerűen a
                  kurátor.</p>
					<p>- Erre... Mikor látták, hogy ez egy jó pipa, ezt meg lehet zsarolni?</p>
					<p>- Zsarolni! - mordult fel a kurátor, s a szeme megvillámlott. - Zsarolni!... Hát
                  ez a mi nevünk? maga előtt? tiszteletes úr?... Ezt prédikálta maga nekünk? csak
                  egy fertályórája is?... Má letagadja?... Hát rablók vagyunk mink?... Hát ez a
                  hála?... ez a köszönet?... hogy pappá tettünk valakit!</p>
					<p>A pap összeszorította a fogait, a szemöldöke alatt villogott a szeme. Puskája
                  nincs. Ezzel mindjárt verekedni kell.</p>
					<p>Nagy elkeseredés vett rajta erőt. Elfordult, mert nem tudott beszélni. Sírás
                  fojtogatta a torkát. Gyűlölte ezeket, de a markukban érezte magát. A püspökhöz
                  menjen vissza, elpanaszolni?... Nem tudná letagadni azt a szót: a puhítást...</p>
					<p>- Ah... - szólott - mit érzékenykedik... kurátor úr... Nekem csak az fáj, hogy
                  ilyen módon adják ezt tudtomra... Igen, ha előre megmondja... akkor talán... én
                  magam ajánlottam volna fel... a vendégséget... Ha nem az egész félévi fizetést
                  is... mert most nem tudom... De hiszen majd megtanulom, mi hogy... hogy mi az
                  élet... Majd... elmegyek a többi... kollégákhoz... s megfigyelem... az ő
                  tapasztalataikkal...</p>
					<p>Már egészen szaggatottan jöttek ki a szavak a torkán... Félt, hogy rögtön sírva
                  fakad...</p>
					<p>A kurátor zörgő egyenességgel mondta:</p>
					<p>- Vizittelni? A jó lesz. Jó egy kicsit vizittelni. Hanem azér jobb lesz, ha elébb
                  a faluba jár körül vizittelni. Ráér a papokkal diskurálni azután is, elsőbbek a
                  hívek. Mer bion, ha nem az én feleségemhez megy először a tiszteletes úr, a nagyon
                  meg tanál neheztelni, mer az annak a szívire megy... az asszonnak...</p>
					<p>Evvel kezet nyújtott.</p>
					<p>- Isten megáldja, tiszteletes uram. Csak nem kell elereszteni a természetit. Ej de
                  fog örülni a feleségem, ha megmondom, hogy még ma délután lesz szerencséje a
                  tiszteletes úrnak hozzá.</p>
					<p>- Isten áldja - mondta a pap s igyekezett visszavenni a kezét a parasztmarok
                  vaspereceiből.</p>
					<p>- Istennek ajállom, tiszteletes uram - mondta a nagy orrú pénztáros, és apró
                  szemei mosolyosan rebbentek rá a papra, mint egy ártatlan tinóé.</p>
				</div>
				<div type="chapter">
					<head>4</head>
					<p>- Miért írtam alá! - rémült el, mikor a két ember elment.</p>
					<p>Szeretett volna utánuk rohanni, de csak hörgött; a nyugta, az már ott volt a
                  zsebükben.</p>
					<p>Valami hideglelés rázta, s percekig nem tudott magáról. Csak marta a haját, és
                  járkált s megállott s nem vette észre, mennyi ideig állott mereven.</p>
					<p>- Mit tudtak volna vele csinálni?... Mit bizonyíthat valaki abból, ami a lélekben
                  történik... Hisz ő soha egy szóval nem biztatott fel senkit... Hát azért a bűnért is meg lehet bűnhődni, aminek csupán annyiban részese az
                     ember, hogy nem akadályozta meg az elkövetését... Pirulva vallotta be:
                  annyiban, hogy óhajtotta a megtörténését...</p>
					<p>Ez borzasztó, ez borzasztó: erre választották meg...
               </p>
					<p>- Mit! - riadozott egyre! - pénzért?... Hát nem azért, mert tanult, mert jó diák
                  volt, mert a zsidó nyelvben első volt a teológián, mert neki diktálta a jegyzeteit
                  a professzor, mert mindig példás erkölcsű fiú volt, minden iskolai munkát
                  elvégzett, senkit soha meg nem botránkoztatott, mert nem labdázott az udvaron,
                  mint a többiek, nem ivott és nem korhelykedett, mint a kollégái, a diákcétusokban
                  nem tivornyázott, hanem a könyvtár legszorgalmasabb olvasója volt, és a Nagyerdőn
                  csinálta a beszédeit... Régi könyveket, régi papokat tanulmányozott, mikor mások a
                  Juhásznéhoz meg a Kispipába szökdöstek nagy ivásokra, az Ige megértésén gyötörte
                  magát, mikor társai udvarolni jártak... Pénzért választották meg, s az egész
                  diplomája csak éppen ürügy volt arra, hogy megválaszthassák... Pénzért lett pap:
                  egy bizonyos pénzösszegért?...</p>
					<p>Lelkében összekuporodott s rettegett és szégyellte magát, s valami rettenetes nagy
                  fájdalmat és ürességet érzett, valami nagy veszteséget szenvedett, s nem tudta
                  mit, csak mint egy erős kínt állotta ki a fájdalmat.</p>
					<p>Teljes zűrzavarban száguldozott a szoba falai közt, aztán megint leroskadt egy
                  székbe s némán meredt maga elé s visszaidézte a kurátornak minden szavát és
                  gondolkozott, hogy is történt, hogy így engedte magát becsapni.</p>
					<p>Egy fél esztendei fizetés... Mikor egy fillérje sincs... Adóssága van... Már
                  holnap fizetni akart... A szabónak is... A palástja is hitelben van, és ezek a
                  bitang gazemberek egy fél esztendei fizetését elisszák... De mi az ördögnek írta
                  alá azt a nyugtát...</p>
					<p>Most már késő... Most már mit tegyen.</p>
					<p>A gazemberek! a disznó gazemberek!... A fene egye meg a gaz disznóit. Bitang
                  parasztok, átkozott bitangok... egy félévi fizetést kiloptak a zsebéből. A papjuk
                  zsebéből. Minek is ment erre a pályára. Miért nem ment fel az egyetemre. Most
                  segédtanár volna valahol. Pozsonyban vagy Temesváron vagy akárhol, csak parasztot
                  és vallásbelit ne kellene látnia. Ezek... a gazok... a nyomorultak... Most már
                  érti az anyját, aki egész életén keresztül tele volt szemrehányással... Ő persze
                  sose értette s lenézte a lelke mélyén, hogy az édesanyja anyagi szempontokból az
                  egész népet megvetette... Hitvány pénz és apró károk miatt, amit a parasztoktól
                  kellett szenvednie... De hisz ezek nem emberek, ezek disznó kutyák, tolvajok: még
                  fenyegetni mer a gazember! hogy a fű se nő meg az ő földjén! Hogy csirkéje,
                  marhája mind megdöglik... Minek írta, minek írta alá azt az írást...</p>
					<p>Most már vége... Most ő maga szentesítette az egészet. Most már igazán bűntárs...
                  Nem kellett volna aláírni. Törvényre vinni... Hát vádolják meg: hát mit
                  csinálhatnak? Mutassanak tanút, aki előtt ő biztatást adott, hogy... Mutassanak
                  írást, az ő kezeírását: hogy... Átkozott rablócsorda... Fölfalták az ő fél évi
                  fizetését, és ide mernek jönni olyan arccal, mintha a legártatlanabbak volnának...
                  Tudták ezek, tudták ezek a gazemberek, hogy ő egy pipogya fráter, ővele akármit
                  lehet csinálni...</p>
					<p>Nem, nem, nem, ez nem lehet. Ez nem marad annyiba... Megy a püspökhöz. Azonnal
                  pakolni s visszautazni... Az állás elveszett, de ezeket a gazembereket
                  megtáncoltatja! Nyomorult kutyák... Mind be kell csukatni sorra... Ez egy országos
                  botrányper. Inkább itthagyja az egész papságot, de ezt nem lehet csak úgy
                  túlélni... Miért pap ő tulajdonképpen? azért, mert valami ostoba idealizmus
                  idesodorta. A kollégái mind a legtehetségtelenebb fráterek. Valamirevaló diák nem
                  megy erre az ostoba pályára: Örök szegénység, és amellett ilyen népekkel együtt
                  lenni. Együtt élni. Egy egész életen át...</p>
					<p>Ez nem mehet így. Fütyül az egész papságra. Ez az első nap?... Mi jöhet
                  még?...</p>
					<p>Ha most láthatatlanná tudna válni, hogy utánuk menjen... Á, hogy vágná, hogy ütné
                  őket kupán...</p>
					<p>Összecsapta a kezét: most értette meg, milyen okos ember volt az esküdtfelügyelő,
                  aki hatvan kilós súlyzókkal tornázott mindennap... Azzal nem mertek volna
                  kikezdeni... Ekkora karjai voltak... Csak azzal próbáltak volna... S megint érezte
                  a karjában a kurátor goromba markának szorításait. Olyanokat lódított rajta,
                  disznó komisz gazember; fújt és lihegett, s a szeme folyton könnyesebb dühben
                  égett.</p>
					<p>Az asztalt csapkodta öklével, míg annyira meg nem fájdult a keze, hogy abba nem
                  kellett hagynia. Fogott egy levélnehezéket, amely egy kinyújtott női kezet
                  ábrázolt s benne egy darab kábel, csillogó rézkarikákkal. Pár pillanatig
                  szórakozottan meredt rá erre a súlyra, akkor belevágta az ajtóba, ahogy csak
                  bírta, olyan erővel. A bronzdarab nagyot durrant az ajtón s ő ködös szemmel,
                  lihegve látta, hogy a barna ajtón fehér folt marad, szilánkok merednek ki;
                  lehorzsolt egy darabot a deszkából.</p>
					<p>- Azt a kutya istenit - morogta.</p>
					<p>Még sohasem káromkodott életében, s most valami testi kielégülést érzett.</p>
					<p>- Keserves lesz még nektek ez az én fél esztendei fizetésem!</p>
					<p>Levágta magát a díványra. Undok ragadós viaszosvászon dívány volt az, olyan
                  bőrimitáció, ha az ember ráült, odaragadt. Néhány percig mozdulatlanul, mereven
                  feküdt, csak az erei lüktettek, s kimeredt, mint egy halott.</p>
					<p>Nem bírt lecsillapodni. Ahogy mozdult, a ruhája hersegett, ahogy eltépte a ragadós
                  díványtól.</p>
					<p>- Mind disznó gazember - mormogta. - Az iparos is, a kereskedő is. Mindenki. Ez
                  dívány?... Ilyen piszkot díványnak adnak el. Drága pénzen... Meglopni, megzsarolni
                  a gyanútlan, ártatlan fiatalembert? Rásózni. A fene egye meg a zsidaját... Hanem
                  most majd várhat a pénzére.</p>
					<p>Hirtelen elmosolyodott. Káröröm villant fel benne. A debreceni kereskedő milyen
                  simán és ravaszul sózta a nyakába a büdös portékáját. Az is annak nézte,
                  ártatlannak, akinek mindent a nyakába lehet nyomni. Hát most legalább meg fogja
                  tanulni, hogy nem megy olyan simán: a kis tiszteletesecskék nem olyan jó fejős
                  juhok... ha megtanítja őket az élet...</p>
					<p>Várjon, ha én várok!... zsidók... krisztusfeszítők... kellene szalonna?... - s
                  kínjában röhögni kezdett. A kezébe hajtotta a fejét, úgy röhögött... Hallatlan...
                  az ember igazán emberi érzéssel indul el az élet útjára s hát nem lehet. Nem
                  lehet!... Muszáj ordító farkasnak lenni a farkasok közt...</p>
					<p>- Csak tudnám, hogy bánjak el velük... Hogy nekem ne legyen bajom... Hogy
                  megtromfoljam őket... Mit tehetnek velem ezek a gazemberek? Nekem nincsen se
                  tyúkom, se tehenem, se szamaram... - s újra röhögni kezdett magában, kuncogva, a
                  saját lehetetlen állapotán mulatva; hát mit tudnak ezek nekem ártani... A fene
                  egye meg a bitang parasztjait, most pórul fognak járni!... Hát ne teremjen az a
                  föld semmit!... Fene egye meg a földet, meg azt is, ami rajta terem: fizessenek
                  ki! Akkor majd én tudok mit enni... Nem fogok éhen halni... Eszem kenyeret,
                  szalonnát s megvan. És úr vagyok. Dögöljenek meg odakinn. Dolgozzanak. Mégis én
                  vagyok az úr. Lenyomom azt a vasárnapi prédikációt s megvan. Egy porszem se száll
                  a ruhámra... Legalább lesz mit prédikálni!... Nahát majd fogok én nektek minden
                  vasárnap leckét adni az önzetlenségről, a jóságról, az emberi szeretetről...</p>
					<p>Véres szemeit rámeresztette a falra, s már lassabban lihegett. Aztán észrevette,
                  hogy már jó délután lehet, s még ma egy falatot sem evett.</p>
				</div>
				<div type="chapter">
					<head>5</head>
					<p>Nem tudott elindulni. Nem tudott kimenni hazulról. Fáradtság, bágyadtság vett erőt
                  rajta. Újra csak leheveredett a ragadós díványra, amely égette a testét, annyira
                  undorodott tőle, de mégiscsak kényelmesebb volt, mint állni, járni, széken ülni, s
                  úribb, mint az ágyra heveredni diákszokás szerint.</p>
					<p>Nagy, nagy csalódás tette fanyarrá a szájaízét. Valami brutális, hihetetlen,
                  képtelen dolog volt az, ami vele történt.</p>
					<p>Mi, mi is. Hát ő már nem az, aki eddig volt?... Diák? esküdtfelügyelő, püspöki
                  segédlelkész... hivatalnok... temetőgép... Mennyire unta, hogy napról napra
                  folyton temetésre kell járnia, Debrecen széles és unalmas utcáin, s napról napra
                  halottakat kísérni fásult kedvvel, zokogó asszonyokat és éneklő, vájákoló
                  gyerekkórust hallgatni... S már az is valami kellemetlen új élet volt, a kollégium
                  egyszerű, szabott boldog napjai után. Csak az volt az igazi, az volt a jó... Hisz
                  ez a papság, az neki valami olyan, “tandíjmentesség volt az egész életre”.
                  Konviktus és stipendium... Amelyért még vizsgázni, leckézni sem kell többet...
                  Csak be kell iratkozni s azontúl minden megy magától... Csupán eggyel nem volt
                  tisztában, mi lesz a “tanrend?”... de hát az adódik magától. Mint egy örök
                  vakáció, úgy tűnt fel neki az egész papi jövője. Úgy is látta a saját apjánál is
                  hajdan s minden régi emléke így mutatta neki a papok életét. Beülnek a
                  bibliotékába s olvasnak, újságot, könyvet, pipáznak, ha kijönnek, a gyerekekkel
                  szórakozottan tréfálnak, kisétálnak a mezőre, nézni, hogy nő a búza; a faluban
                  megsüvegelik; köszönnek jobbra, balra, kegyesen, barackot nyomnak egy jóképű
                  gyerek fejére, s füstöt fújnak a virágzó almafa lombjai közé.</p>
					<p>Csak a szíve ne szorulna annyira. Nem bír semmire gondolni, semmit se tenni. Nem
                  bír fölkelni, megmosdani, felöltözni. Pedig valamit kellene kitalálni. Éhes és
                  nincs mit enni. Most nem nyit rá senki ajtót ezek közül a gazemberek közül. El van
                  intézve, most már megdögölhet itt a szobájában. Kifosztották, egyet röhögtek
                  rajta, s mennek a dolgukra. Mulattak egyet a bolond új pap rovására, leitták
                  magukat. A, milyen jól érezte ő tegnapelőtt éjjel, hogy itt fel kellene állani, s
                  prófétálni és szöges ostorral verni ezeket a kutyákat!... Egész ámulattal gondolt
                  vissza erre a csodálatos gondolatra. Neki már akkor bűzlött valami... “Kinek a
                  költségére megy ez a nagy lakoma!” jutott eszébe, meg is kérdezte. Jól emlékszik,
                  hogy kérdezte s a kurátor, a tolvaj, milyen sunyin mondta rá: “Nem kell avval
                  törődni tiszteletes uram!?...” Ezt is be fogja szüntetni, ezt a fesztelen
                  tiszteletes uramozást! Hátra a paraszttal! Hét lépést a kutyákkal!... Bitangok,
                  hogy tolták be ide a pofájukat ma is. Ez volt az utolsó. Ott az előszoba nekik.
                  Azt a kutya mindenit ennek a büdös fajzatnak.</p>
					<p>Újra felállott és egyet-kettőt lépett. Veszekedett éhség volt a beleiben, ahogy
                  felállott.</p>
					<p>- Hát ez mégiscsak hallatlan! Egy fél évi fizetésemet felzabáltátok, és nekem ma
                  nincsen már egy falatom, amit megegyek?</p>
					<p>Dühösen dobta le magáról a kabátot, s kicibálta az inget a nadrág övéből. Mosdani
                  készült.</p>
					<p>Jó negyedóráig mosta, súrolta kábult, gőzölgő fejét, oly dühösen, mintha
                  ellenségén állana bosszút, s telefröcskölte vízzel az egész falat s az egész
                  padlót. Közben vizet fújt ki, meg-megállott, míg egy káromkodó szót kifújt
                  magából. “Gazemberek!” “Kutyák!” “Kutya disznó gazok!”</p>
					<p>A fésűvel csaknem kicibálta a haját, s nem bírt kitalálni semmit. Gondolta, elmegy
                  a kurátorékhoz. Nem vizitbe, hanem azt mondja nekik: “Hallják! Maguk engem
                  megraboltak, kifosztottak, most megkövetelem, hogy újesztendeig énnekem kosztot
                  adjanak!” Nem fogok itt megdögleni - tette, fűzte tovább; mikor a mellényét
                  felvette, egy ezüst hatos esett ki belőle. Elgurult, utána akart nyúlni, akkor
                  meggondolta: Nem! hadd guruljon, mire itt nekem a pénz. “Itt nem lehet pénzt
                  költeni”... Nem is kell; egy krajcár se. Semmi. Tartsanak el. Ha ők felfalták az
                  én fél évi fizetésemet, most tartsanak el. Sorkoszton. Mindennap vasárnapi ebédet
                  fognak ide küldeni, vagy megeszi őket a fene.</p>
					<p>Már nem ismert magára, már olyan könnyen és természetesen, sőt olyan kéjjel mondta
                  ki magában, gondolatban folyton a legdurvább szókat, mintha ez az erejének volna a
                  próbája, mintha ebből önbizalmat akarna s kellene merítenie. Soha ő, soha, egész
                  diákpályája alatt nem mondta ki a szót, hogy fene... S
                  most, az első nap...</p>
					<p>De hisz ez borzasztó!... Borzasztó!... Hogy ő!... aki soha, soha nem akart
                  “anyagias” lenni... ő, éppen ő, a szelíd, jó fiú, aki olyan gyöngéd volt, annyira
                  figyelmes, jó és figyelmes és tisztességtudó és alázatos, és úgy megbecsült
                  mindenkit, aki valami tiszteletet érdemelt, az öreg papokat, a tanárait, a jó
                  tanulótársait, a jó fiúkat, aki úgy elhúzódott mindig mindenkitől, aki goromba és
                  rossz és komisz és pimasz, és a fene egye meg: őneki kell így járni az élettel, a
                  fene egye meg, a fekete fene egye meg.</p>
					<p>Nohát ez nagyon kegyetlen lecke a sorstól. Az egész olyan, ahogy az újszülött
                  érezhetné magát, ha tisztán tudna érezni és gondolkozni: ahogy ő most egész
                  váratlanul kibújt erre a komisz, erre a kínos és kegyetlen életre az Alma Mater
                  meleg és kövér és hizlaló öléből. Ahol semmire se volt gondja, ahol a szájába
                  csurgott; szája sem volt, az összes ereit és az egész szervezetét egyszerűen
                  eltöltötte a tápláló nedvek bősége, hogy nem kellett gondolni soha a reggelre és
                  az estére és a zabálásra: csengettek délben és este a konviktusban, amikor menni
                  kellett enni... Hát itt, mikor csengetnek már, ma még nem evett, és nem is fog
                  többet? vagy mi? Hacsak maga nem kotyvaszt magának, vagy mi a csoda? Uff, de jó
                  volna most rákezdeni a süvöltést, mint az újszülött csecsemő, a rideg és komisz
                  világban, amelynek szúr a levegője, és vakít a világossága, és ahol nincsen semmi,
                  ami volt, csak fájdalom, és kín és ismeretlen kínok, amire eddig nem is gondolt
                  és... uhhh, de utálatos ez az élet...</p>
					<p>Átment a másik szobába. Maga sem tudta miért. Négy szoba. Mi az istennyilának,
                  mikor egyikbe sincs ennivaló. Egész megrémült: háló, ebédlő, dolgozó és
                  gyermekszoba... Mi az isten... neki gyerekei...</p>
					<p>Láng öntötte el az arcát: ez valami hallatlan és borzasztó és felháborító és
                  rémület, és a fene egye meg az egészet; hát visszabújni a kollégiumba! Hát kellett
                  az neki, nem tudott ott maradni segédtanárnak, és most ott ülhetne a konviktusban
                  az asztalfőn s imádkozna: Uram, áldd meg a mi ételünket...</p>
					<p>Jól van; az emberiség közjava: ezért nem maradt ott; mert ő meg akarta mutatni,
                  milyennek kell lenni a papnak! Most aztán mit fog mutatni! Azt, hogy hogy kell
                  művészettel koplalni fél esztendeig! Evvel imponáljon a parasztoknak.</p>
					<p>A homloka verejtékes lett újra.</p>
					<p>Senkit nem ismer itten. Farkasok közé bezárva és senkit nem ismer. No, a magyar
                  paraszt, az ugyan szépen be van állítva most már néki. A nemes, önzetlen,
                  becsületes paraszt, a magyar faj. Az emberiség legfinomabb parasztja. Hát okosok:
                  az igen. Azt kinézték, ki lesz az, akinek a bőrére ihatnak, ehetnek, aki nem
                  csinál nekik bajt... A kapuja mindig nyitva van, a magyar embernek: a vendég
                  étlen-szomjan nem megy el a falun, s hogy az ingét is odaadja a magyar annak, aki
                  szépen beszél neki... Igen, lehúzza az ingét is annak, aki szépen beszél.</p>
					<p>És hogy élnek ezek! Hogy élnek tovább! A kis házak, a csöndes kis falu. A
                  boldogság kis oázisa, fehér falak, piros muskátlik, az utcán keringenek a fehér
                  kuvaszok, megkergetik a barna ludakat meg a sárga tyúkokat. Hejjej, micsoda más
                  így közelről ez az élet, mint mikor kijön a diák legátusnak pünkösdre.</p>
					<p>De hát ha ez igaz és nem egy elszigetelt eset: hát akkor micsoda dudva verte fel
                  ennek a népnek a lelkét, hát akkor mi van avval a jó maggal, mit az Isten
                  elültetett minden ember lelkében!</p>
					<p>Fogta a kalapját s az új fekete sétapálcáját, s elindult, hogy megy a tanítóékhoz
                  vacsorázni. Az ebédről már elkésett, de a vacsorát, azt meg fogja kapni, biztos,
                  hogy megkínálják... Talán el is mond mindent... De jó volna még csak egy csupor
                  aludttej is, lágy kenyérrel... Különben is az intelligenseknek össze kell tartani
                  a parasztokkal szemben. A népnevelés munkájába a papnak s a tanítónak különösen...
                  Hát persze, ezek majd adnak kosztot, újesztendeig, persze egyelőre hitelbe: már
                  amíg pénzre nem tesz szert.</p>
					<p>Kissé megkönnyebbülten ment ki az utcára: majd csak elrendeződik.</p>
					<p>A templom előtt egy fiú állott. Rábámult, nem köszönt.</p>
					<p>- Jó napot! - pirított rá.</p>
					<p>Az mogorván nézett vissza. Már mikor ilyen kicsi, kis komisz állat.</p>
					<p>- Hogy híjnak?</p>
					<p>- Kis András.</p>
					<p>Bólintott s továbbment. Ahogy egyet lépett, nagy kutyasivításra ijedt fel. A kis
                  fehér kölyökkutyát, amelyik az imént tűnt a szemébe, látta, hogy sántítva három
                  lábon iszkolt, úgy vonított, mint egy gyerek. Visszanéz, a fiú röhögve nézi a
                  kutyát, amelynek letörte az egyik hátulsó lábát a doronggal, ami a kezébe
                  volt.</p>
					<p>- Minek bántod azt a kutyát?</p>
					<p>A fiú ellenségesen húzódott visszább.</p>
					<p>A pap visszalépett hozzá:</p>
					<p>- Szabad az állatot kínozni? Nem tudod, hogy az éppen úgy az Isten teremtménye,
                  mint te vagy? - avval megfogta a gyerek fülét.</p>
					<p>Nem szorította meg, nem cibálta meg, csak megérintette. Igaz, az volt az érzése,
                  hogy meg kellene tépni, de csak úgy fogta meg, mint a gombot annak a kabátján,
                  akivel az utcán beszélget a tekintélyes és öregebb úriember, de a kölyök abban a
                  pillanatban valami éktelen és rémületes módon elvisította magát. A túlsó faluvégig
                  elhallatszott a bőgése.</p>
					<p>A pap felrántotta a szemöldökét magasra s eleresztette a gyereket, mintha békát
                  fogott volna meg. Egy pillanatig az a kedve volt, hogy megfogja, megrúgja, hogy
                  oka legyen ordítani, de csak tanácstalan állott. Gondolta, talán fájós a füle
                  és...</p>
					<p>- Ki ez a Kis András nevű fiú? - kérdezte a tanítót, ahogy sietve belépett az
                  udvarába.</p>
					<p>- Az? aki ott bőg?... Az a Kis Péter fia! Nagyon hamis ember! - mondta a tanító
                  pusmogva a nagy fekete bajuszába, amely mint egy eresz takarta az egész állát.
                  Apró, szapora, árulkodó szóval folytatta: - Az volt a legnagyobb ellensége a
                  tiszteletes úr megválasztásának. Ni, hogy bömböl az utcán, mindjárt jön ennek az
                  anyja, hogy ki bántotta az ő magzatját.</p>
					<p>No, ezt jól eltaláltam - gondolta kedvetlenül a pap.</p>
					<p>- Haszontalan kölyke. Én cibáltam meg a fülét, azért bőg.</p>
					<p>- Csak tán nem.</p>
					<p>- Megbosszantott, hogy egy kiskutyát leütött, s mikor rászóltam, ügyet se vetett
                  rám. Nem is felelt.</p>
					<p>A tanító szíveskedve bocsátotta előre a papot.</p>
					<p>- Nem tesz semmit, nem tesz semmit - mondta szapora száraz szavaival -, sok baj
                  van ezekkel a parasztokkal.</p>
					<p>- Azt hiszik ugye, félig agyonvertem - mondta a fiatalember, s csakugyan valami
                  szorongást érzett.</p>
					<p>- Dehogy hiszik, dehogy hiszik: de azt fogják hirdetni. Kis Péter nem fogja soha
                  elfelejteni, hogy az ő fia volt a legelső, akit a pap a faluban meglazsnakolt.</p>
					<p>A pap szúrós szemmel nézett a tanítóra, s valahogy nagyon elkedvetlenedett tőle
                  azonnal: mintha a tanító szavaiban máris benne érezné ennek a meggyanúsításnak a
                  szelét. Ezt nagyon hebehurgyán csinálta megint, mi az ördögnek is jött ő ide. Hisz
                  ez az ember még egyszer sem volt nála. Nem tartotta kötelességének, hogy
                  udvaroljon neki...</p>
					<p>- Tessék, tessék besétálni, tiszteletes úr - sürgette a tanító, aki úgy tett, vagy
                  legalábbis ő úgy érezte, mintha úgy fogná fel a látogatást, mintha csak a botrány
                  elől menekült volna ide.</p>
					<p>Tétovázva lépett be s nem tudta, mit tegyen, ne forduljon-e vissza. Egészen meg
                  volt zavarodva: ilyen kellemetlenség az első percben, amint a lábát kiteszi az
                  udvarból. A tanítóné, kövér, széles képű, szeplős, bibircsókos asszony állott
                  előtte, s a fiatal pap a legnagyobb zavarában kezet csókolt neki, de abban a
                  pillanatban már megutálta, amit tett, s úgy csinálta mintha mindjárt vissza is
                  akarná szívni; szóval adott is, nem is. De mi az ördögnek jut neki eszébe
                  megcsókolni egy ilyen céklavörös kimosott kezet, a rektorné kezét, fuj.</p>
					<p>Elpirult bele, a musai papnénak nem csókolt kezet tegnapelőtt... A tanítóné
                  láthatta, hogy szégyelli, hogy megtette s hogy csak a parasztok miatt fenyegető
                  botránytól való zavarában tette... szóval ez is a lehető legrosszabbul sikerült.
                  Már azt se tudta, mit tegyen, mi lesz vele. És olyan éhes volt, majd
                  elszédült.</p>
					<p>- Nagyon örvendünk a szerencsének - zsizserélt a tanítóné, s rémítően
                  szíveskedett, de piszkosan közönséges volt, a pap csak később tudta meg, hogy
                  parasztlány volt, s úgy lett tanítóné, hogy el kellett
                  vennie a tanítónak.</p>
					<p>Leült az első szobában a kanapéra, s a kalapját csak a tükör előtt vette le, s
                  maga mellé tette, hogy oda ne ülhessen mellé a rektorné esetleg. A botját is a
                  kezében tartotta, s olyan merev lett és tartózkodó, mint egy gőgös úr, aki szolgai
                  hódolatot vár. A levegő azonban dohos volt, s minden rugó kiállott a rongyos
                  kanapéból, amely ócska nagykendővel volt letakarva.</p>
					<p>A tanító is leült, görbe vállú, öreges ember volt, aki sohasem nézett fel, mindig
                  lesütve tartotta a hosszúpillás szemeit. Egész szőrmacska volt, a hosszú
                  bajuszszálai az állát is fedték s nagyon borotválatlan volt. A szemöldökei egész
                  papmacskák voltak, nagy bozontok a homloka tövén, s a feje kopaszra volt nyírva.
                  Konok, mogorva, mindenkitől elkeseredett embernek látszott, aki azért nem néz
                  senkire, hogy egészen magába fojtsa az érzéseit. A felesége annál leselkedőbb
                  volt, a szeme mindenüvé befúrta magát, s kövér arcán állandóan valami
                  sértődöttség és figyelő várakozás volt, folyton fenyegető pofonok előtt.</p>
					<p>Ahogy a mozgásuk elcsendesedett, s várták, hogy a pap megszólaljon, kint hirtelen
                  a csöndessé vált utcán éktelen asszonyüvöltés csattant fel:</p>
					<p>- Jézus Máriám, agyonverték a fiamat! Ki bántotta az én szerelmes gyermekemet! No
                  csak jöjjön haza az apád, csak jöjjön haza a mezőről, vasvillával szúrja
                  keresztül, aki rátette a kezét, kiontja a belit, aki hozzád nyúlt, csak jöjjön
                  haza.</p>
					<p>A papban meghűlt a vér. Ez már felülhaladta minden fogalmát a durvaságról,
                  tiszteletlenségről és emberi komiszságról.</p>
					<p>- Hisz ez bolond - mondta nagy szemet meresztve.</p>
					<p>- Gonosz a - kapott a szaván a tanítóné, s leplezett gyűlölettel nézett arrafelé
                  az ablakon át. Fel is emelkedett kissé ültében, hogy jobban kilásson az ablakon. -
                  Akkor esztendőn, mikor idejöttünk, jön fel egyszer ez az ember, ez a Kis Péter:
                  hogy “az én gyerekemet, hogy merte megütni a tanító úr!... Tuggyajé? hogy Illaván
                  is ültem én már! emberölésért! de fogok mégeccer!”... Káromkodott! benn az
                  iskolában, de borzasztó csúnyán. Én idebe hallom a lármát, teremtő isten, mi a
                  mán, kimegyek: hát nyílik az iskola ajtaja, az uram intett egy gyereknek, hogy
                  nyissa ki, ő maga meg fogja az embert és zsupsz: ki a hóba! Ott szedte össze
                  magát, ott hemperedett fel a lábam előtt az udvaron. Azóta osztán nem gyütt többet
                  az iskolába... Muszáj itt ököllel mutatni meg minden új embernek, mit tud.</p>
					<p>A pap szinte reszketett, de csak a komorság látszott rajta, már ő is úgy lesütötte
                  a szemét, mint a tanító.</p>
					<p>Odakinn az asszony, úgy látszik, ezalatt kivallatta a fiát, s álnok ordításba
                  kezdett faluhosszat:</p>
					<p>- Micsoda! Még be se tette a lábát a faluba, má gyilkolja a gyerekemet. Az én
                  gyerekemet!... Azér, mer az én uram nem akarta idehozni!... Megkérdi a nevét,
                  osztán se szó, se beszéd fülire a gyereknek! Kitépi az én gyerekem fülit,
                  megvérezi az én gyerekemet!... No megállj, pap!... Megitattad a falut, de az én
                  uram nem ivott a pájinkádbul. Elígérted esztendei fizetésedet, de jól van: lesz
                  még a kutyára dér!</p>
					<p>A pap sápadt volt, mint a fal. Az asszony hangját nem lehetett tovább érteni, csak
                  hallani a rettenetes rikoltozását, amint az utcán végig üvöltött.</p>
					<p>- Mit tegyek én ezzel? Kimenjek? Megmagyarázzam?</p>
					<p>- Isten ments - sápított a tanítóné -, csak olajat öntene a tűzre. Csak hozzájuk
                  ne aggya magát tiszteletes uram, mer akkor sose fog tekintélyre szert tenni. Jaj,
                  ezek a szegényebbek még utálatosabbak, mint a nagygazdák, nem hijába mongyák, hogy
                  mentül koszmósabb, antul vakarósabb.</p>
					<p>- De hát ez borzasztó... hozzá se értem tulajdonképpen: csak azért érintettem meg,
                  hogy a lelkére hassak, hogy közelebb hozzam magamhoz, hogy a szemébe nézhessek,
                  mert elfordította a... pofáját... a bitang kis kutya...</p>
					<p>A torka berekedt a hirtelen komisz szavakban való kitöréstől.</p>
					<p>- Aaa, tiszteletes uram - mondta a tanítóné s a karjára tette a kezét -, ravasz a
                  paraszt! Mikor annyi, mint egy csü tengeri, má akkor huncutabb, mint ahogy úriféle
                  fel bírja érni ököllel.</p>
					<p>A pap erőt vett magán s komoran, erőszakosan lesütötte a szemét.</p>
					<p>A tanító viszont felemelte a pillantását.</p>
					<p>- Különösen ez a magyar paraszt, kérem. Ennél erőszakosabbat én nem ismerek -
                  mondta száraz, szapora, tárgyilagos beszédmodorán, amelyen sohasem érzett az
                  indulat vagy fellelkesedés - voltam én a tótságon is, az még jó nép. Ott
                  megtisztelik a nadrágos embert. Az kérem olyan, mint az állat. Abba még benne van,
                  amit beléjük vertek az urak meg a szógabírók, azt akár ostorral lehet hajtani. De
                  ez?... Ez mind azt hiszi, hogy ő az Isten!... Ez elvárja, hogy neki süvegeljenek.
                  Az urak előre köszönjenek neki!... Amellett olyan becstelen kutyák, lövöldözni
                  kellene őket...</p>
					<p>A pap összevonta szemöldökét. Minden botrány és minden sérelme mellett is,
                  felzúdult benne a régi énje. Mintha ezekkel a szavakkal, mint szöges ostorral
                  verték volna végig. Erre fölháborodott. Erre a gyűlöletre. Ezt nem tűrte el, ezt
                  nem engedte meg a tanítónak és senkinek, hogy a magyar parasztról, mint
                  magyarságról beszéljen így, a magyar fajt szidják, a magyar komiszságát.</p>
					<p>- Megvannak az okai ennek is - mondta indulatosan és kitörve. - Ezt a nevelést
                  kapták századokon keresztül. Korbáccsal állottak felettük, s a nép megtanulta,
                  hogy harapni kell ott, ahol lehet. Kizsarolták, most ő adja vissza úgy és ott és
                  azzal szemben, akivel szemben tudja... Felvilágosodottabb, kultúrásabb, mint más
                  parasztság, s az urainknak ősi bűne, hogy ahelyett, hogy segítőnek vették volna
                  maguk mellé ezt a népet, amely az ő ellenükre is fölvilágosodott és kiemelkedett a
                  szennyből, vissza akarták süllyeszteni arra az állati színvonalra, amelyen a többi
                  népség még volt. A főuraink bűne. Mert a magyar jobbágy sohasem volt, századok óta
                  nem volt már igavonó barmuk, azért mindent elkövettek, hogy rontsák és üldözzék
                  őket. Tótokat, oláhokat, svábokat és mindenféle rácot, akármit telepítettek a
                  birtokukra: most az egész ország magyar nép lehetne: de ők nem akarták. Csak hadd
                  maradjon meg az mind a maga barbár állapotában, jaj csak meg ne tanuljon magyarul,
                  mert akkor megtanulja a magyar komiszságot, pláne kálvinista ne legyen, mert akkor
                  autonómiája van, akkor maga intézi az egyháza dolgát, s belelát az életbe,
                  választójoga van, hát olyan emberrel már nem lehet úgy packázni, avval már
                  diplomáciával kell elbánni s ez kényelmetlen; mert túlságosan sok volt a földjük,
                  a nagyuraknak, nekik nem kellett a legjobb megművelés, mert az drága, nekik csak
                  olcsó munkaerő kellett, hogy bebizonyítsák, hogy csak éppen annyit tudnak termelni
                  és produkálni, amennyit ők maguk el tudnak költeni... Hát aztán csodálkozzunk,
                  hogy így elvadultak az emberek, a parasztok az uraktól...</p>
					<p>Felállott, és egészen úgy volt, amint kirobbant belőle ez a támadás, mintha
                  személy szerint a tanítóékat tette volna felelőssé azért, ami itt ővele történt.
                  Hirtelen oly távolság termett közöttük, s ő annyira el volt csigázva, hogy szédült
                  és ingerült volt és nem bírta már a kis intelligenciának ezt a dohos és poshadt és
                  nyomorult szegény levegőjét, ami itt fuldokoltatta ebben a lakásban, már ki
                  kellett mennie a szabad levegőre és az ég alá.</p>
					<p>A tanítóék nem szólottak, nem akartak szembeszállani, hagyták. Felállottak ők is,
                  s utánamentek a papnak.</p>
					<p>Ez az udvaron valami mentséget akart mondani:</p>
					<p>- Sajnálom kérem, tanító úr, hogy ilyen félszegen sikerült az első együttlétünk...
                  kérem... Hát persze, a dudva megnő az úton-útfélen, de a jó magvakat keservesen
                  kell ápolgatni, gyomlálni, nevelni, locsolni s még akkor sem biztos, hogy
                  meghozza a jó termést... Lesz-e rá jó idő... De azért a gazda nem kedvetlenedik
                  el, s ha a jég elveri a termését, új erővel fog neki a dolognak... Hát mi, a
                  lelkész, a tanító, a népnevelő, mi kérem? Hát mi kétségbeessünk?... Nem kérem!
                  Nem, sőt minden lelkierőmet összeszedtem.</p>
					<p>- Alázatos szolgája, tiszteletes úr - mondta a tanítóné -, igazán nagyon
                  köszönjük, hogy így kitüntetett, s volt szerencsénk, alázatos szolgája.</p>
					<p>- Alázatos szolgája - nyújtotta kezét a tanító is.</p>
					<p>A pap kissé kezet fogott mindkettőjükkel s most már annyira messze volt tőlük, úgy
                  menekült. Az udvar hátulján gyermekek bámészkodtak utána.</p>
					<p>Amint a kis elnyűtt kapun kilépett, a feje fájt s görcsöket érzett az
                  éhségtől.</p>
				</div>
				<div type="chapter">
					<head>6</head>
					<p>A foga már elvásott, s lassan majszolta még mindig a poros sóskát. Állati
                  konoksággal a savanyú füvet, s örült, hogy a pusztában mannára talált.</p>
					<p>Aztán ottfeledte a szemét az égen, amely kéken, szilárdan borult fölötte, mintha
                  örök időkre megépített boltozat volna az Isten palotájában. S hirtelen eszébe
                  jutott, hogy ez a bolt puszta levegő s azontúl ritka éter... S nincs sehol helye
                  benne a szép, szakállas jóisten trónusának...</p>
					<p>A térdére könyökölt, s újabb lelki zavarnak engedte át magát.</p>
					<p>Pap volt, fiatal pap, akinek a feje tömve volt a friss vizsgák után holmi
                  teológiai tudással, de nem volt lelki élménye. S most egyszerre félelmetesen
                  dermedt meg fölötte a kék ég, amely szilárd boltozatnak rémlik, holott csak
                  levegő, s azon túl éter...</p>
					<p>Nagyot lélegzett, s hirtelen, minden átmenet nélkül, szinte hangosan mondta:</p>
					<p>- Meg fogom mutatni nektek, hogy ember vagyok!</p>
					<p>Visszanézett a falu felé. A kis falu lombokba volt borítva, s a torony hegye
                  vékonyan és szúrósan állott ki a gyümölcsfaerdőből.</p>
					<p>Már belefáradt, már kiégte a düh nagy tüzét s mióta a tanítóékkal is össze kellett
                  tűznie, előbb úgy érezte, sajnálnia kell megrablóit a lelki sötétségért, aztán
                  őszintén és egyszerűen rábukkant az egész dolog igazi okára: a paraszt a papot
                  herének nézi.</p>
					<p>Miért? Jóisten, a legmagasztosabb hivatal, amit az emberiség kigondolhatott és
                  fölállíthatott. Mennyi kifejezetlen boldogság és büszkeség fakadt ebből a
                  forrásból: egész ifjúkorát meggazdagította, megszínesítette a vágy, hogy pappá
                  legyen. Voltaképp predesztinálva volt erre a hivatásra; minden előde pap, minden
                  őse, akiről csak tud a családi emlékezet, s az anyja gyakran emlékezik arra a
                  hajdani prédikátor Matólchyra, akinek tizenegy gyermeke volt, köztük kilenc fiú, s
                  a szorgalmas atya valamennyit tudós pályára nevelte. Mózes nagyenyedi, Áron
                  vásárhelyi pap lőn, Pál tanár Sárospatakon, Bertalan Pápán és József pap
                  Ungvajdán, ez az ő nagyatyja... Ma hirtelen hevülésében azt fogadta, miért is lett
                  pap!... Mért nem tanár, valahol idegenben... Nem, ő csak pap, s nem tudna más
                  lenni, ha itt örök koldusul is kell tengődnie. A szegény ősatya, megható volt,
                  mondják, miként kísérte fiait gyalog az oskolaév kezdetén a szomszéd határig, még
                  az úton is magyarázván nekik egyet-mást s ellátván atyai tanácsokkal, hogy az
                  Istent féljék, az embereket szeressék, elöljáróiknak, tanítóiknak
                  engedelmeskedjenek, mindeneket megbecsüljenek, senkit meg ne bántsanak, a rossz
                  társaságot kerüljék és így tovább és így tovább, s otthon a tanulás melletti
                  szünórákban mindennemű kézimunkára alkalmazta a kis sereget. Egy ilyen puritán,
                  nemes és fennkölt tradíciókkal telített család végső sarjadéka menne hitvány
                  anyagi érdekek miatt idegen pályára? Mióta mesterség a papság, s mióta a világi
                  gazdaság buja forrása a kálvinista pap kommenció-levele?</p>
					<p>Valami gazdag és emelkedett érzésár töltötte be szívét, de fiatal gyomra untalan
                  figyelmeztette, hogy valami azért még nincs rendben a kréta körül.</p>
					<p>És amint szemeit újonnan a mennybolt dicsőséges kárpitjára függeszté, lankadtan
                  újrázta magában, hogy levegő mind és azon túl éter...</p>
					<p>- És az Isten nem tehet csodát.</p>
					<p>Már szégyellte is magát, hogy az Istentől valamely kurta, nyers csodát akar... Az
                  Isten, most látta hirtelen, nem is objektív valóság őneki, hanem valami érzelmi
                  java... Életének érzelmi értéke, amely mint a tenger a gályát, fenntartja a
                  színen...</p>
					<p>Alkonyodott, a mezők felett pára vagy porréteg lebegett, a búzatáblák sárgák
                  voltak, és keskeny csíkok itt a falu körül, s erős zöld szalagok kavarodtak bele.
                  Gazdag és szép vidék, áldott és terméssel rakott, hullámos és kedves, és ő azt
                  mondta harag és indulat nélkül:</p>
					<p>- Megálljatok, meg fogjátok látni, hogy igaz ember vagyok.</p>
					<p>Térdére könyökölt s maga elé nézett. Mindig ilyen volt a világ. Gazdag termés,
                  művelt földek és olajfák, szőlő és fügeligetek, és a Jézus gyalog ment keresztül a
                  mezőkön, virágokban járt a lába, s az ösvényeken saruban sétált... Lehajtott fővel
                  és gondolkozva, és amerre ment, kivirultak a virágok és illatosak lettek a
                  ligetek, és a szellők halkan dudorásztak... Áldott lett a fügefa, amelyről a Jézus
                  szakított, s a halak feléje úsztak, mikor a parton megállt.</p>
					<p>S most ismét szépséget és gazdagságot és meleg jóérzést lelt a világban,
                  fájdalommal volt tele a szíve, valami mély keserűséggel az emberek kicsinyes és
                  ragadozó gazsága miatt, a szépség, amely ellenállhatatlanul hatolt be lelke sok
                  szirmú bensejébe, megmozgatta s mégiscsak az élet boldogságára irányította
                  valóságát. Baj, baj, kár, rontás árad előtte, de fiatal lelke átszökik felettük,
                  mint az árkon a versenyparipa, már a levegőben érzi magát, úgy megy előre, lerázza
                  a keserű bántások ostorcsapásait... Ostorcsapások, gondolja, vajon nem arra
                  rendeltetvék, hogy ezek sarkallják előre-át, árkon-bokron az élet boldog végcélja
                  felé...</p>
					<p>Éhes volt, és szomjas volt, s a mezei gaz savanyú ízétől elvásott a foga, s a
                  Krisztust látta, ahogy jön előre a búzában, barna haja hosszú, és az esti nap
                  színesen csillog rajta és szelíd arcán, kettéválasztott szakállán ragyog az esti
                  fény.</p>
					<p>Tágabbra nyitotta a szemét, s felébredt csaknem önkívületi lázából, a közeledő
                  alak nem a Krisztus volt, magas termetű úriember, aki porosan, csöndesen
                  közeledett.</p>
					<p>Röstellt az árokparton ülni, felállott s leverte magáról a port. Fekete ruhájának
                  ártott a földön való heverés, de annyira kimerült volt, hogy rágondolni sem akart.
                  Megint ebben a világban érezte magát, ahol ma még mit sem evett, csak mezei
                  sóskát, s nincs is kilátása vacsorára.</p>
					<p>Feltette kemény fekete kalapját s megindult vissza a falu felé.</p>
					<p>Az idegen nemsokára utolérte s amint elment mellette megszólította.</p>
					<p>- Jó napot tisztelendő úr.</p>
					<p>- Alásszolgája - mondta hidegen, mert nem várta az idegen ismerős-köszöntését.</p>
					<p>- Szép este van.</p>
					<p>- Igen.</p>
					<p>Sokáig hallgattak, mentek egymás mellett. Az idegen erősen feszélyezte a fiatal
                  papot. Nem tudta, ki lehet, talán tegnap jelen volt a beiktatáson s nem emlékszik
                  reá.</p>
					<p>- Aztán van-e jó puskája, tisztelendő úr?</p>
					<p>A hangban volt egy kicsi gúny, felülről jött érzés, a pap ellenségesen pillantott
                  oda rá: papi állására való rálegyintést érzett.</p>
					<p>Most új meglepetéssel vette észre, mintha kicserélték volna az embert. Alacsony
                  zömökfejű, nála kisebb s elhanyagolt külsejű úr volt, malícia volt a szemében. A
                  fiatal pap egészen megzavarodott, ridegen mondta:</p>
					<p>- Nem, vadászni nem akarok.</p>
					<p>- Sajnálja az állatokat - konstatálta az idegen, olyan hangon, amely bántó volt.
                  Kicsinylést, gúnyt és semmibevevést érzett benne a fiatalember, mint a gyerek a
                  felnőttek beszédében.</p>
					<p>Nem felelt rá. Nem tudott mit felelni. Soká forgatta magában a szókat, de annyira
                  ki volt merülve, hogy nem bírt replikázni. Csak sokára mondta rá.</p>
					<p>- Igen.</p>
					<p>Az idegen szótlan ment mellette. A por fölszállott szemük elé, forró nyáresti
                  csönd volt. Úgy mentek egymás mellett, mint két ökör egy járomban.</p>
					<p>- Igaza van. Az állatok több kíméletet érdemelnek, mint az emberek.</p>
					<p>Ez az ember annyira ellenszenves volt a fiatal papnak, hogy újra ránézett. Őszes
                  volt kurtára nyírt bajusza, s szapora és egyszerű szóval beszélt:</p>
					<p>- Az állatok az Istennek kedvesebb teremtményei, mint az emberek - az ember az egy
                  nem eléggé sikerült kreáció, néhány millió év alatt vagy egészen eltűnik a föld
                  színéről, vagy egészen újjá kell fejlődnie... Kérem most álljon meg, tessék
                  visszafordulni, innen a legszebb a kilátásunk.</p>
					<p>A pap szótalan megfordult és visszanézett.</p>
					<p>A kilátás csakugyan elragadó volt. A nap balkézre szállott le a föld színéig, s a
                  távolban látszott a Tisza kanyarodása. Egy helyen megcsillogott egy ezüst sarló
                  belőle, különben dús füzesek jelezték az irányát.</p>
					<p>Távolabb az úton porfelleg szállott fel, a csorda jött. Az egész képben valami
                  természeti kivirágzás volt, állati és emberélet-alatti boldogság virágzása. A
                  kövér föld termőerejének dús pompája. Meg kellett érezni, hogy itt nem az emberi
                  szellem, nem az emberi élet uralkodik, hanem egy sokkal mélyebb, sokkal
                  titokzatosabb és elementárisabb erő: a Természet ősi kibomlása.</p>
					<p>- Nagy művész - mondta az idegen. - Szó sincs róla, a legnagyobb erő és
                  művészet.</p>
					<p>A pap újra megzavarodott, ennek az embernek minden szava megtámadta, még mielőtt
                  átértette volna, mit akar, már sértően hatott rá a gondolatának kisugárzása.</p>
					<p>- Ő is nagyon szeretett a mezőn sétálni - mondta az idegen. - Ez az egy teszi
                  kedvessé az istenség-emberesítését, de mennyivel magasabb az ősi magyar hitvallás,
                  hogy mindnyájan testvérek vagyunk: a bárányok, a kakukkfüvek, a szitakötők meg az
                  emberek... A Krisztus tanárkodásának az az egy hibája megvan, hogy ki lehetett
                  csavarni az értelmét. Én nem vádolom meg vele, ő bizonyíthatóan az egész Természet
                  istenítője volt, de az ember lefoglalta, lefoglalhatta magának: a Krisztus
                  nevével ölték meg a nagy természetet, hogy az embert tegyék a teremtés koronájává.
                  Pedig az istenség lényege az, hogy az atomoktól a csillagképletekig az egész egy
                  szerves egység.</p>
					<p>A pap összehúzta a szemöldökét, s ellenségesen nézett maga elé. Úgy érezte, nem
                  volna szabad szóba állani az idegennel.</p>
					<p>- Uraságod az istenség lényegét elemzi... - mondta s elhallgatott. Eh, fáj a feje,
                  talán az is elég, hogy elfordítja az arcát és nem felel.</p>
					<p>Az idegen mintha mohón várta volna ezt az ellenmondást, rácsapott:</p>
					<p>- Igaza van tisztelendő úr: az istenség lényegének a feszegetése minden baj
                  forrása. Ha rajtam állana, az egész világon megtiltanám ennek a kérdésnek a
                  feszegetését, mert ebből származik minden baj. E tekintetben csak egyetlen tételt
                  fogadhatunk el: azt, hogy az istenség felfoghatatlan, ergo nem szabad analizálni,
                  nem szabad firtatni, mert felfoghatatlan levén, úgysem magyarázhatjuk meg
                  sohasem.</p>
					<p>- Akkor mért tetszik vele foglalkozni?</p>
					<p>- Rákényszerítik az embert, mert sokan foglalkoznak vele, ezek a sokak
                  összeállanak egyházakká s átokkal sújtanak mindenkit, aki az ő magyarázatukat nem
                  fogadja el. Sok arcátlanság történik a világon, de nem annyira az Isten lényegének
                  kutatása az arcátlanság, hanem az a megállapítás, bizonyos embereknek az az
                  apodiktikus kijelentése, hogy az Isten ilyen, vagy olyan; s ez ellen nincsen
                  apelláta!</p>
					<p>A pap bámulva s rémülten nézett rá.</p>
					<p>- Nem hiszi? - mosolygott az idegen, s egy szempillantásig a szemébe nézett, akkor
                  újra lekapta a pillantását s kicsit heccelődve szólt:</p>
					<p>- Próbálja csak meg valamelyik teológusnak ezt a kérdést felvetni: Ha az Isten
                  mindenható, megsemmisítheti-e önmagát?</p>
					<p>Nem várt választ, mind a két kezével az arca előtt dolgozott, s okoskodva
                  mondta:</p>
					<p>
                  - Kérem, ha az ember megunja az életét, öngyilkos lehet, ha
                     akar: vagyis megszűnhetik mint ember létezni. Tehet-e hasonlót magával az
                     Isten?... Nem arról van szó, hogy végtelen tökéletességében ez nem is jut
                     eszébe, hanem arról, hogy lenne-e hozzá képessége, ha eszébe jutna, például, a
                     legújabb pápai enciklika miatt való elkeseredésében? S ha nem képes önmagát
                     megsemmisíteni, mi következik ebből? Az, hogy rabja önmagának?...
               </p>
					<p>Most megint rápillantott a papra. Nem nevetett, csak a szeme sarkában volt valami
                  gúnyos mosoly.</p>
					<p>- Lássa kérem, mily abszurdumokra vezetheti az embert az, ha az istenség
                  felfoghatatlan lényegét feszegeti!?</p>
					<p>Megemelte a kalapját s a vadkörtefa alatt elfordult a gyalogösvényen jobbra s
                  továbbment. Nem be a faluba, hanem el a Tisza felé.</p>
				</div>
				<div type="chapter">
					<head>7</head>
					<p>Ostobaság - morogta a pap, s haragosan nézett utána az idegennek. Szeretett volna
                  utánakiáltani, hogy ostoba! Csukassa be magát a bolondokházába.</p>
					<p>Aztán elkedvetlenedett, s mikor az idegen a bokrok közt eltűnt a falu alatt, már
                  nem volt olyan bizonyos abban, hogy ostobaság.</p>
					<p>Az útról félreállott, a csorda jött.</p>
					<p>A görbe vadkörtefához támaszkodott, s tétova, káprázó, könnyes szemmel nézte a
                  teheneket, ahogy minden lépésre rábólintó fejjel, nyálasan, csorgó tőggyel
                  baktattak be a falu felé.</p>
					<p>Tehén... Mi az, hogy tehén?... Az ember, az egy nagyszerű isten, mindent fölismer,
                  ami neki kell: egy tehén sem él szabadon a szabad mezőkön... mind hazajön este, s
                  az ólba megy éjszakára... s mindtől elszedik az utolsó cseppig a tejét... A hű
                  gazda gondot visel az ő tehenére, s minden lépését vigyázza, s ne búsuljatok a
                  téli takarmányon, a kétlábú isten, aki gondot fordít a malacokra és tyúkokra, a
                  tehenekről sem feledkezik meg a legcsikorgóbb hidegben sem...</p>
					<p>Egyszerre összerántotta szemöldökét, megrázta a fejét, fájni kezdett a szíve a
                  ragadós travesztálás keserűsége miatt: hát egy nap már ennyire ki tudja forgatni
                  az embert hűséges lelki életéből: csak egynapi étlenség: volt tegnap elég
                  enni-inni való... Fél esztendőre elég... A csordás köszönt... felemelte a kezét, s
                  a kalapját megérintette. A keze olyan nehéz volt, mint az ólom.</p>
					<p>A hű pásztor gondot visel az ő barmaira, mondta, s a derék pásztort megbecsüli az
                  ő gazdája.</p>
					<p>Nézte a csordást, aki toprongyos volt, zsíros fekete inge szabadon lógott, s nagy
                  bocskor a lábán. Csámpásan, fáradtan baktatott együtt a tehenekkel, s lehajtott
                  fején mintha mély filozófiai gondot cipelne. Az élet terhe, mi lehet más e gond.
                  Az élet terhe egyformán kijár minden pásztoroknak. Üres tarisznyáját cipeli
                  bizonnyal, s készül az evésre, mert neki ez egy rendes étkezése van naponta: este,
                  munka után... S azzal kész a nap, a munka, az élet...</p>
					<p>- Jó’stét kvánk - dünnyögött a csordás.</p>
					<p>Érezte, hogy meg kell szólítania.</p>
					<p>- No, öreg, mi lesz a vacsora?</p>
					<p>A csordás még kettőt lépett, akkor jutott tudatáig, hogy neki szólanak, megállott,
                  halszemeit rámeresztette a papra, aztán savanyúan szólt:</p>
					<p>- Nem trom micsnált a vénasszon... Nincsen má neki se lisztye, se krompéja... Ne,
                  Szőke, neee - s utánaszaladt a tehénnek, amelyik az út menti vetésbe szeleskedett
                  bele.</p>
					<p>A pap ijedten nézett utána. Se lisztje, se zsírja, se krumpli, semmi, s elnyűtt
                  testében mennyi kötelességtudás van. Szalad, hogy a tehén bele ne faljon a zabba
                  az útfélen. Mi baja neki abból, hogy a tehén egy fillér kárt tesz egy gazdának,
                  akinek sok mázsa terem...</p>
					<p>S akaratlan felnézett az egyre keményebbre kékült boltozatra, ott van az ő
                  gazdájának háza?</p>
					<p>Aztán az iménti töredékképbe vakult: a pásztor a barmokat őrzi, s a fizetést a
                  barmok gazdájától kapja. Hát a lelkek pásztora? Az maguktól a barmoktól várja a
                  fizetését? De hiszen akkor ő barmainak alkalmazottja... Akkor ő mit őriz?... A mai
                  lecke után nincs kétség benne... ugyanazok a parasztok, akik csordást tartanak
                  teheneik és disznaik gondozására, őt nem a saját számukra, hanem valamely hasonló
                  javuk rendben tartására választották... Mit tart ő, a falu számára:... kerekre
                  tágult szemmel nézett föl az égre: “én őrizem nekik az Istenben való hitnek
                  gondolatait, én pásztorolom nekik az Istent, s beterelem nekik minden vasárnapra
                  teljes díszben a szemük elé...” S ezt úgy mondta, mintha valami cinikus idegennek,
                  az előbbinek fantáziájával állapítaná meg.</p>
					<p>És milyen buzgó, lám hogy félti, hogy kárba ne menjen az Istennek csak egy
                  gondolat-értéke is: az imént hogy fel volt zúdulva az idegennek szavaira, ki
                  cinikusan vonta le a képtelen konklúziót: az Isten a maga rabja...</p>
					<p>Tűnődve nézett maga elé, hirtelen fölvillant előtte az ismert papi törvény!</p>
					<p>“Aki az igét akarja hirdetni: annak meg kell térnie!”</p>
					<p>Eddig ez a megtérés valami egészen üres szó volt neki. Hogy lehet megtérnie egy
                  keresztyén embernek... Megtérni lehet egy hitehagyottnak, egy pogánynak: de hogyan
                  lehet megtérni egy papnak! Egy fölszenteltnek... S most valahogyan pogánynak és
                  fölszenteletlennek és támadó idegennek érzi magát... Úgy kívül áll e pillanatban
                  az egyházon, az egész régi kereten, az összes tanulás és tudás minden
                  biztosságán... Már azelőtt is ott volt valahogy a lelke mélyén valami lappangó
                  pogányság. Hiába volt a kollégiumi elzárkózottság, hiába olyan szilárdra építve a
                  bárka, a fenekén rések támadoztak, s víz szivárgott alulról, csak még nem annyi,
                  hogy süllyesszen, csak még annyi nem, hogy félelmes legyen: de ma bezúdult a mély
                  szennyes ár... Hogy ragaszkodott a tudomány igazságaihoz, hogy védekezett a külső
                  segítségekkel, s hogy igyekezett lelkének puha lomhaságába temetkezni, amely
                  annyira rettegett a nyers, a szabad élettől: annál rosszabb, teljesen
                  előkészületlenül akadt belé a nagy viharzó életbe.</p>
					<p>Hát mit, mit, mért nevelik az embert hamis ideálok hitében: ha annyira világos és
                  kivétel nélkül minden pap számára rendes a megtérés kötelessége: hiszen itt valami
                  gonosz eltitkolás folyik a gyermeki lélek előtt. Nem azért oly biztosak-e a papi
                  megtérés lehetőségében, mert kivétel nélkül minden papnak, akinek lelke van, át
                  kell mennie ezeken a megdöbbentő fölfedezéseken: mindnek magának kell megtalálnia
                  az Istent?... S erre fölkiáltott:</p>
					<p>- Mi hát az Isten?</p>
					<p>S most hirtelen brutálisan zakatolt benne a gondolat, mely annyiszor kerülgette
                  már, s amelyet oly óvatosan takargatott, mint az önáltatással a még ki nem fakadt
                  sebet: talán elmúlik.</p>
					<p>- Ismerem a személyes Istent - morogta, hogy szavakban erősítse támadását, s a
                  földre lemeredt keresve a jóságos Istent, aki mindenütt jelen van... hogyan?...
                  Gyermeknépek által kifundált Jóisten, gyermeklelkek javára?... Legyintett: ez
                  nincs.</p>
					<p>És mégis, valahol a lelke legmélyén valami sóvárgó, valami áhító érzés lüktet: az
                  élet és halál, a fejlődés bizalma...</p>
					<p>Amaz csupa parancs, biztosság és megérthetőség: s mit sem ad. És ez amennyi
                  félelem, annyi sóvárgás és annyi csalódás?</p>
					<p>Nem tud ő - állapította meg magában - a középkori pap lenni már, aki vakon és
                  együgyűn állott annak az istennek lába előtt, akit a frázisok kikövülten
                  merevítenek, akinek létezését a Voltaire-ek észokokkal magyarázzák abszurdummá...
                  Erről az istenről már a tanárai sem beszéltek, vagy ha beszéltek, valami
                  tolvajnyelv volt az: a kész kifejezés nem azt az egyszerű értelmét takarta,
                  amelyet látszólag kellett avatatlanok előtt jelentenie: a pap nem tudhat
                  kevesebbet az istenéről, mint a laikus és ma minden intelligens ember túl van
                  azon, hogy... Bizonyára még a parasztok is...</p>
					<p>De hát akkor ki ő? Mi ő? Mire van akkor építve az ő élete, pályája, jövője,
                  egzisztenciája... Egy régi ötletre, amit máig akceptál az emberiség? Az ősöknek
                  valami tévedésére, amit az ember gondolkodási lomhaságból nem revideált máig sem?
                  vagy talán csak a rendváltozástól való félelmében ragaszkodik hozzá... Vagy már el
                  is van söpörve, csak látszat, hogy még mindig áll a rendszer: hogyan merne egy
                  község egy szolgabírót így kijátszani, mint őt ezek ma? vagy csak egy jegyzőt?
                  vagy csak egy tanítót?... De a pap!... Lehetetlen nem éreznie, hogy a parasztok
                  lelkéből az az érzés sugárzik, hogy a pap köszönje meg, legyen hálás azért, ha
                  minden cél és szükség nélkül eltartják egy életen át... Fél évi fizetés; hát
                  ennyit csak odaadhat azért, mert míg él, el fogják tartani ingyen és munka
                  nélkül...</p>
					<p>Egészen bealkonyodott, s a feje zúgott. Könnyes elbágyadással támaszkodott a görbe
                  fának, a mezőről munkások jöttek el az úton, szótalan köszöntek, szótalan fogadta.
                  Kimerülten hevert teste a fa görcsös oldalán, s zokogás kísértett a lelkében.</p>
					<p>- Mi a község hite? s mi az ő hite?... Minderről, ami az ő lelkében folyik s végbe
                  megy, hogy fog valaha szót szólani az emberi fülek előtt?... “Hiszek egy istenben,
                  mindenható atyában...” “és a Jézus Krisztusban, ő egyszülött fiában”... “ki
                  fogantaték Szentlélektől... születék Szűz Máriától... megfeszítteték és meghala...
                  fölméne mennyekbe... onnan lészen eljövendő ítélni elevenek és holtak
                  fölött...”</p>
					<p>Minden szó, minden kép egy évezredes, kikövült históriai tétel... Minden szó,
                  minden kép neki már valami egészen szimbolikus forma, a régi kisművészek alkotó
                  kezéből kikerült finom, finom edény, amelyet valami egészen új tartalommal, a
                  hitnek egészen új olajával kell megtöltenie... Ha meg akarja tartani a
                  régiséget... S mért ne akarná... Mért vegyen új hitéhez új vásári porcelánt...
                  Hiszek egy istenben, mindenható atyában... A bibliai Isten-eszme alkalmas arra,
                  hogy minden tartalmat felöleljen... A bibliai Isteneszme már korszakokon ment
                  át...</p>
					<p>S hirtelen mint nagyszerű megvilágításban, feltűnt előtte a bibliai Isten-fogalom
                  három nagy korszaka... Már régen járt efféle az eszében, de most minden tisztán
                  tűnt föl előtte: Az ótestamentom Istene: Ábrahám Istene! A tiszta fetisizmus
                  Istene: akit az ember varázslással fog a pusztában, s kényszeríti, hogy neki
                  engedelmeskedjék. S ha nem teljesíti kötelességét, megfenyegeti és megbünteti... S
                  hogy nőtt fel ez az isten a Próféták Istenévé. Régi nyers egyszerűségét
                  elveszítve, a próféták egeken trónoló, szárnyas angyalokkal körülvett, félelmes
                  mindentehetőjévé, s végre a Jézus egészen elvont és egészen személytelen atyai
                  hatalmává...</p>
					<p>Most jön az új isten, amint az emberiség újabb életkorszakot ért, most bontogatja
                  már lehetőségét lelkünkben az új isten-fogalom, amely még tovább kell hogy
                  menjen, s levesse a fetis utolsó ismérvét is, a próféták naiv és félelmes egész
                  személyesített kosztümkíséretét, s túlnőjön a jézusi... nem: hogy megkapja a
                  jézusi távlat igazi értékelését.</p>
					<p>Rögtön felgyúlt, s elhatározta, hogy azonnal megkezdi ennek a témának
                  feldolgozását.</p>
					<p>S amint így szilárd célt érzett maga előtt, egyszerre enyhült éhsége és
                  keserűsége: mindjárt otthonabb érezte magát a Boáz mezőin, ahol a Ruthok
                  kalászcsomóikkal jönnek hazafelé a sötétben a mezőről... S ő maga is kedvet érzett
                  végre, hogy megtérjen a csillagvirágos ég alól a maga rideg és rossz emlékillatú
                  barlangjába, hol sem kenyér, se só nem várja: de bárcsak életének savát meg tudná
                  találni.</p>
				</div>
			</div>
			<div type="group">
				<head>MÁSODIK KÖNYV</head>
				<div type="chapter">
					<head>1</head>
					<p>Még nem vagyok ötvenéves - mondta magában a papné, s az arca tüzelt. - Még nem
                  vagyok ötvenéves, és még nem késő...</p>
					<p>A fiatalember halkan beszélt, s egy-egy őszi levél szállott le közöttük a lugas
                  asztalára. A fiatalember vékony volt, s szinte megszűrt és megszitált, mint a
                  holdsugár, a lába mellett egy fehér kuvasz feküdt, aki az utóbbi hetekben a
                  nyomához kötötte az életét, s most nyugodtan hevert a gazdája mellett, aki csak
                  azért tűrte itt, mert az asszony udvariasságból nem engedte kikergetni a lugasból.
                  A fiatalember beszélt, beszélt, a hangja is bágyadt volt, érctelen és
                  kimondhatatlanul kedves. Kedves és közeli, s az asszony sötét szemeit
                  ráfüggesztve, némán szemlélte és magában monotonul mondogatta: még nem késő, még
                  nem, még nem késő.</p>
					<p>- Az atyám engem mindig kisembernek hívott - mondta a fiatal pap, mosolygott -, és
                  én még csakugyan egészen kis ember voltam, mikor ő meghalt.</p>
					<p>Az asszony édesdeden elmosolyodott, a vékony szája úgy nyílt el, mint egy édes
                  illatú hervadt virág, amely mindjárt lehull s utánamondta:</p>
					<p>- Kisember... kis... ember...</p>
					<p>A fiatal férfi lesütötte a szemét, szemérmesen és rátapintottan, aztán tovább
                  beszélt.</p>
					<p>- Dadogó ember volt... az atyám... néha én magam is érzem, mintha a fejem fölött
                  sziklák lógnának, most mindjárt rám zuhan... s nem bírom kimondani a szót... da...
                  da... dadogok - s a homlokát egészen lehajtotta a kerti asztal széléig, s a
                  fejével megérintette a deszkát, mosolygott, s kisfiú volt, fáradt és éhes...
                  mindig éhes... persze...</p>
					<p>- Az én atyám nagyon régi ember volt - folytatta enyhén -, a forradalomkor már
                  katona: Görgei ott felejtette a Tisza hídjánál, őrszem volt, s mikor Paskievics
                  utánanyomult, hajnalban továbbszökött, az őrszemet nem is értesítették, csak nem
                  váltották fel... Az atyám tizenhat óráig állott egy helyben, akkor jöttek a
                  muszkák, elvették tőle a hosszú puskát s bevitték a kórházba, mert dadogott... Ott
                  volt két napig, akkor egy orvos, jólelkű német ember, azt mondta neki, itt van egy
                  rubel, eredj a patikába, hozz kámfort... S a szemével magyarázta neki, hogy ez azt
                  jelenti, hogy illanjon el... Az atyám azonban elment a patikába s hozott egy
                  rubelért kámfort.</p>
					<p>Ismét lehajtotta a fejét, nevetett, a tenyerébe támasztotta az arcát, oly kedves
                  volt, és olyan naiv... A papné szeme ködfátyolt kapott, ahogy nézte, nézte...</p>
					<p>- Akkor az orvos bizonyítványt állított ki, hogy ez az ember beteg:
                  beszámíthatatlan, el kell bocsátani... Ezt az írást lebélyegezte orosz
                  pecsétekkel, s az atyám nem tudván oroszul, mindenkinek megmutogatta, s így orosz
                  segítséggel jutott haza Ungba.</p>
					<p>- S az édesanyja? - mondta a papné, oly gyengéden és kedvesen, mindent tudni
                  akart, mindent tudni kellett a fiúról, erről a jó, édes kisemberről...</p>
					<p>- Az édesanyám - mondta kissé elszomorodva a fiatalember, mert mint minden fiú,
                  megérezte, hogy ebben a percben, mint minden pillanatban, mikor idegen asszonyhoz
                  bizalmas és jó és hű: hűtelen és távoli az anyjához... - az édesanyám nagyon
                  fiatal volt az atyámhoz. Ő még ma sem igen idős, negyvenhat éves... Szegény
                  paplány volt, özvegy paplány, úgy... gyámleánya az atyámnak... Azt hiszem, jó
                  embernek tartotta, hát hozzáment az ungvajdai emberkerülő öreg paphoz... aki akkor
                  valami hatvanéves, vagy kevesebb? agglegény volt, s maga főzte magának az ételt.
                  Az atyám, igen furcsa lélek volt - már megint az atyai emlékeket mondta -,
                  külsejére nagyon goromba, nem adott magára semmit, s mindenkinek megmondta az
                  igazat, egész nap a könyvtárában ült: úgy féltünk attól, hogy kijöjjön, mindig
                  suttogtunk az anyámmal, hogy az atyám meg ne hallja... Nem féltünk tőle: csak
                  féltünk attól, hogy közénk lép...</p>
					<p>Magába merülten nevetgélt, szemérmesen és hangtalanul, s most is egy olyan halk és
                  suttogó kisember volt, mint akkor lehetett, a papné meg volt illetődve: szívébe
                  nyilallt az anya fiatalsága: fiatalabb nála?... Annál dacosabban, annál mohóbban
                  kívánta a halk és suttogó fiút, ezt a jó és finom kisembert a maga bűvkörében... A
                  fiatalember ráemelte szemét s fojtott édes mosollyal, őszintén szólt:</p>
					<p>- És csak most tudtam meg, teológus koromban, az atyám halála után sok idővel,
                  hogy szegény, kis öreg, kis komor öregember, aki sohasem szólt senkihez, aggul,
                  mint egy magányos mackó dörmögött, s jobbra-balra brummogott: szegény atyám, egy
                  nagy egyéniségnek, a saját atyjának a kis famulusa volt egy egész életen át... A
                  nagyapám szintén ungvajdai pap volt: ugyanott. Nagy pap, odaszorult. A testvérei
                  kolozsvári, pataki, pápai tanárok, ügyvédek, Nagyenyeden is volt egy, az pap és
                  tanár volt, híres szónok mind, s a nagyatyám volt a legkülönb köztük, csak ő
                  leszorult Ungvajdára. Egy egész láda írás maradt, csupa remekbe metszett betűk,
                  egyenletes szép kalligráfikus írás, prédikációk, homiliák, Kossuth Lajos
                  pozsonyi lapjának másolatai, meg Csokonai versei, effélék, minden. És az apám
                  egész életében csak azon dolgozott, hogy az apját rehabilitálja. Kiadta,
                  nyomtatásban, micsoda áldozattal! az apja homiliáit: Jézus példázatai
                  homiliákban... Be is rántotta alaposan: senki se vette, de csak azért is ki akarta
                  adni a többit is, minden írását az apjának: nem vette senki... Nem értem: az atyám
                  hetvenkét évet élt Ungvajdán, a nagyatyám hatvanat: százharminckét esztendeig ott
                  fenn a magyarság északi határán: hogy is volt az, hogy egy napra sem vesztették el
                  kedvüket, hogy prédikációt írjanak prédikációra...</p>
					<p>Az asszony halkan nevetett, mintha valami bűvös álomban volna: most már egészen az
                  övé ennek a kisembernek a szíve, hogy előtte ily kedves őszintén fakadozik ki
                  belőle az ősei kritikája, s minden... A fiatalember, akin valami mély bánat,
                  fásultság, ittasság érződött, lassan oldódni kezdett: s ezt a saját érzéseinek
                  tulajdonította, mert egyre forróbban sugározta feléje magát.</p>
					<p>- Én nem éreznék erőt magamban erre - mondta a fiatal pap, s közben már arra
                  gondolt, hogy hisz ugyanazt teszi: most is azért oly fáradt s kimerült, mert
                  befejezte tanulmányait.</p>
					<p>- Az atyám nem tűrte, hogy valaki észrevegye a dadogását - mondta a fiatalember, s
                  szüntelen és szakadatlan csak az atyjáról beszélt, mintha fel akart volna
                  szabadulni, ki akarta volna magából beszélni, mintha önmagát akarta volna azzal
                  kicsinyíteni, bántani, gúnyolni - egyszer az iskolában el kellett szavalnia a
                  “Hazádnak rendületlenül”-t... Az persze még a forradalom előtt kellett legyen, az
                  atyám született 1827-ben, tehát ez legkésőbb úgy 40-ben történt Sárospatakon...
                  (ez egy diáknyúzó kollégium volt még az én időmben is, ott nem értették meg a
                  gyereket, csak a magoló sablonokat) szóval szegény azt mondja: Hazádnak
                  rendületlenül, irttta tata tatta... (elfelejtette ki írta, valami szín, valami
                  szín, gondolta s kibökte) Piros... Mmmaris... Még mikor én ismertem, még akkor is
                  mindenki tudta, hogy Pirosmarist mondott Vörösmarty helyett.</p>
					<p>Matolcsy megtörölte a szemét, mert a nevetéstől könnyes lett, s hogy szépítse az
                  apját, magát: az öregapjáról kezdett maróan szólani.</p>
					<p>- A nagyapám, az igen, az nem tett ilyet. Az is alacsony ember volt, de legalább
                  nagy szakállú, képzelem - s befelé nevetett -, mekkora komoly pap lehetett. Kis
                  ember volt, hát nagy szakállt viselt, s hozzá magas sarkot meg kürtőkalapot, mert
                  a tekintélyt meg kell csinálni... Én az anyám fajából való vagyok - mondta, s
                  hirtelen elpirult, magyarázva tette még hozzá: - azok ilyen hosszú létrák... -
                  Nahát a nagyapám, az igazán sohasem bújt ki bibliotékájából... (Nekem úgy tetszik,
                  hogy a kettő közül az atyám volt az eredeti, kedves, közvetlen lélek, szegényke
                  erővel utánozni akarta a nagyképű apját, bocsánat, a kis dadri, bocsánat, ő csak
                  azért ült mindig a szobájában, mert félt kijönni, hogy valami megbántást kap, s
                  apja írásait őrizte... mert ő nem írt: két-három cikket életében: de az aztán
                  olyan volt! az mind visszhangot keltett. Az egyiknek az volt a címe: “Az összes
                  superintendensek figyelmébe!” A másiknak meg ez: “Hát én mi vagyok!” Én nem tudom
                  mi volt bennük, sose láttam a cikkeket, de már a címük olyan... Igazán,
                  nagytiszteletű asszony, nem tudom mit gondol rólam, az, hogy atyámról...
                  Szegényke... Már az is olyan eredeti, hogy sose volt szabad apámnak mondani,
                  hanem: atyám!...) Ja igaz, a nagyapámról jut eszembe, hogy az milyen ember volt:
                  ha a községben pártoskodás volt, a legközelebbi választásnál azokat a
                  kolomposokat tétette elöljáróvá, akik az ő törekvéseit legjobban igyekeztek
                  meghiúsítani, s a hír szerint a rend helyreállt...</p>
					<p>Elhallgatott.</p>
					<p>- Jó politikának látszik - mondta az asszony.</p>
					<p>A fiatalember csendesen szólott.</p>
					<p>- Már én is gondoltam, hogy...</p>
					<p>Az asszony várakozóan, sürgetően nézett rá, mert régen sejtette, hogy valami baj
                  van a fiatalember dolgai körül, bár sohasem szólott róla.</p>
					<p>Ez hirtelen elszánta magát s kimondta:</p>
					<p>- Hogy Kis Pétert kellene megválasztani kurátornak.</p>
					<p>Az asszony hátrább ült, gondolkodott, maga elé idézte a fábiánfalvi arcokat, s nem
                  bírta megtalálni, melyik lehet az a Kis Péter. Ellenben asszonyi ösztönnel azonnal
                  felfogta, hogy a kurátorral kell bajnak lenni...</p>
					<p>- Egyik kutya, másik eb - mondta csöndesen, halkan, nála szokatlan nyersen, mert
                  egyként megvetette a parasztokat, s félt tőlük.</p>
					<p>- Mennyire igaz - mondta a fiatal pap, és sóhajtott.</p>
					<p>Úgy megérezte most, hogy belőle is egy olyan tudóska pap lesz idővel, aki csak a
                  szobájában él, s kijönni nem is mer... A nagyapa, az mindent a feleségére hagyott,
                  ő csak fordította Tied, Reinbeck, Lange, Stopfer egyházi beszédeit... az apja meg
                  pipált... ő pedig ki nem adható munkákat fog írni?... s ő már végképp asszony
                  nélkül élve?... Fanyarul vonta el a száját.</p>
					<p>Az asszony, aki egész odaadással figyelte minden arcmozdulatát, suttogva
                  mondta:</p>
					<p>- Maga nem őszinte, Matolcsy... - s összetette a kezét, szinte könyörögve.</p>
					<p>- De igen - szólt a fiatalember megzavarodva -, nagytiszteletű asszony...
                  hogyne...</p>
					<p>- Most mire gondolt?</p>
					<p>- Az atyám... - s már nevetett, kicsit nevetgélt a fiatal pap - már a nagyatyám
                  olyan ember volt, hogy anyagi és házi ügyeit teljesen a nejére hagyta; az atyám...
                  ez már az atyámnál odáig fejlődött, hogy egyszer bent ült a bibliotékájában (mint
                  mindig), bemegy hozzá az anyám: “Szólj már annak a kocsisnak, a lovak térdig
                  járnak a szénába! Ez mégis hallatlan szörnyűség, én nem bírok vele, hát csak szólj
                  már neki!” Kijön az atyám az ambitusra, s elkiáltja magát: “András!”... A kocsis
                  előáll... “Mi dolog az: most mondja a nagytiszteletű asszony, hogy a lovak mind
                  térdig járnak a szénába! Ez mégis hallatlan szörnyűség!... Mmmmeg ne halljam
                  mmégeccer!”... Evvel bemegy, s szegény anyám ottmarad, majd elsüllyed a
                  szégyentől...</p>
					<p>Az asszony várakozó, komoly pillantással nézte az arcát. A fiatal férfi hirtelen,
                  halkan, egész váratlanul kitört:</p>
					<p>- Amennyit én szenvedtem három hónap óta, mióta itt vagyok... Azt csak az anyám...
                  annyit csak az anyám szenvedett, azt csak ő bírná megérteni.</p>
					<p>Csüggedten, összeesve ült egy pillanatig. Az asszony dermedten figyelt rá. Várt,
                  mint a madárfogó gyermek, aki nem mer mozdulni, fél, hogy mire odaér,
                  felrebbenti...</p>
					<p>- De legalább elkészültem a tanulmányommal - szólt aztán felsóhajtva...</p>
					<p>- Igazán!! - kiáltott fel az asszony boldogan, sokkal boldogabb hangon, mint várni
                  lehetett volna... Tudott a nagy tanulmányról, s annak tulajdonította, hogy a
                  fiatalember minduntalan zárkózott lett, és idegen és megközelíthetetlen... Hetek
                  teltek, hogy nem jött át s ha egyszer eljött, mindjárt el is futott, s sohasem
                  lehetett tudni, melyik szóval, egészen ártatlan kérdéssel hozzák zavarba, mire
                  konok lett, lerázott magáról mindenkit, s egyszerre eltűnt. Mintha nagy titok,
                  nagy bűn nyomta volna a lelkét, sértődő és ijedt volt örökké, s mind jobban
                  kimaradt. Kimondhatatlan kínokat szenvedett emiatt az asszony, aki mióta
                  megismerte, egy pillanatra sem feledte az arcát, a hangját, a szavait, s már nem
                  tudott aludni s nem bírt másra gondolni, a hosszú napokat kínos várakozásban
                  töltötte, szent és odaadó mártírkodásban, s egyre őt várta. Az imént mind e
                  szavak, amiket mondott, valami feloldódásra mutattak, mintha valami készen volna,
                  valami befejezve, s úgy reszketett már a hosszú és rettenetes időktől, ha
                  valamivel ismét beletaposna a buján nyiladozó bizalom hirtelen virágágyába... Óh,
                  mennyit kellene most már szenvedni, még jobban a mai nap után: ennyi szavát,
                  magáról, szüleiről, még nem bírta venni. Igaz, most is minduntalan
                  visszazárkózott, a legkényesebb pontoknál lecsukódott, az anyjáról nem szól...
                  Micsoda titkok lehetnek ott: s ő nem bír tapintattal, diplomata ügyeskedéssel
                  semmit kitudni, kiszedni belőle s másból... ő csak egy szegény asszony, egy
                  szegény ártatlan váró nő, aki vár és kér rendíthetetlen kínok közt kézhez várja a
                  maga pillanatát:</p>
					<p>- Óh, bár hetvenéves volnék - mondta magában, hogy a fiatalember még erre a
                  fölkiáltásra, erre a harsány és boldog vallomásos hangjára is néma maradt, és maga
                  elé csüggedt: - ó bár százéves volnék... mennyit kell még szenvednem odáig...</p>
					<p>De a fiatal férfi, aki mintha minderről mit sem sejtene, aki mintha a legtávolabbi
                  érzéseiben sem tudná, mi az, ami itt nő és bogozódik és virul körülötte, hirtelen
                  elszánta magát s kissé fátyolos pillantással mondta:</p>
					<p>- Ma reggel befejeztem a bibliáról való tanulmányomat. Ma reggel tettem le a
                  pontot.</p>
					<p>- Istenem.</p>
					<p>Matolcsy a zsebébe nyúlt, s megfogott ott valami elég jelentékeny papírcsomót, de
                  habozott, nem vette ki, csak ijedten:</p>
					<p>- Elhoztam... ha...</p>
					<p>- Igazán?... elhozta... kérem...</p>
					<p>- Ha nem tetszik érte... haragudni...</p>
					<p>- Mutassa... Matolcsy...</p>
					<p>A fiatalember kihúzta a vastag papírcsomagot, ívpapírok tömege, úgy hármas
                  hajtásba összepréselve.</p>
					<p>- Itthagyja? elolvasni?</p>
					<p>De abban a pillanatban felötlött a kezdő író előtt értekezésének egy egész csomó
                  hibája, még reggel olyan boldog és kielégült volt, oly büszke, oly nagy dolognak,
                  kész, érett, hatalmas alkotásnak tűnt fel előtte az értekezése, hogy nem bírt
                  otthon maradni, el kellett hoznia, dicsekedni vele, most megrémült érte: nem
                  laikusnak való, nagyon is elvont, csak szakembereknek van írva, nincs is eléggé
                  kifejtve az egész, kivált a legfontosabb részek... lesütötte a szemét, s habozás
                  volt az arcán.</p>
					<p>Az asszony félreértette s fájdalom szorította a szívét: úgy fogta fel az egész
                  dolgot, mint lelki közösséget: nincs bizalma bennem, nem ismer, nem osztozik még
                  velem, de mért is, még én mit sem vallottam neki: ő már beszél, beszélget magáról,
                  övéiről, lelki titkairól, írásairól s én még mit sem vallottam neki...</p>
					<p>Hátrább dőlt a kerti padon, s egy önkínzó mártír fájdalmas arcával szólott:</p>
					<p>- Én Pesten jártam intézetbe, Veres Pálnénak voltam a tanítványa...</p>
					<p>Ezt mondta, hogy méltónak mutassa magát, s rábízhatja a kéziratot, de azonnal
                  felébredt benne a hiúság, a múlt úgy fellobbant, mint a rét, az avar, ha a gyermek
                  véletlenül felgyújtja.</p>
					<p>- Az szép idő volt - szólt fojtott mosollyal -, minden reggel kocsin mentem
                  iskolába francia nevelőnőmmel, s délben értem jött a hintó.</p>
					<p>Matolcsy valóban elálmélkodva nézett a papnéra, szeme, szája elállott a
                  csodálkozástól, oly őszinte volt az arca kifejezése, hogy az asszony hangosan
                  felkacagott. Kacagása édes volt és finom, mint az ezüstcsengő, amelyet csak ritkán
                  ráznak meg, s annál finomabb a csilingelése.</p>
					<p>- Az szép korszak volt - mondta az asszony -, a Bethlen lányokkal, Podmaniczky
                  Masával voltam együtt mindennap. Be sokat voltam a Károlyi-házban, ott az Egyetem
                  utcában, nagy kert, mi öten úgy felvertük... falusi vidámság volt az...</p>
					<p>A fiatalember úgy nézett rá, mintha egyszerre nagyon messze, elérhetetlen távolba
                  szökött volna előtte: egészen kicsire és gyávára húzódott a maga rusztikus falusi
                  diákkorával, a pataki iskolakert plebejus süldő diákjaira gondolt s a debreceni
                  kollégium nagyképű teológusaira... Érezte is ő: mindig érezte valahogy ebben a
                  nőben a nemes, a finom valamit...</p>
					<p>- Apa nem sajnált tőlünk semmit, igazi nagyúri nevelést adott minden gyermekének,
                  a bátyám a Theresiánumban végzett, a másik bátyám konzuli akadémiát... ő most
                  kereskedelmi ügyvivő Bombayban... múltkor küldött, pár éve, fényképet; egész
                  egzotikus fejedelmi udvara van. Egy hatalmas elefánt hátán ül, bíbor toronyban, s
                  rabszolgáinak serege veszi körül...</p>
					<p>Úgy megszínesedett az arca, úgy megfiatalodott s mégis, nem áradt belőle a beszéd,
                  mint aki fél mindent elmondani... mint akinek nem lehet csak dicsekednie... mint
                  aki nagy fájdalmakra hivatkozik minden szóval, mely a hajdani nagy örömökre
                  vonatkozik... S a szeme azonnal könnyes is lett...</p>
					<p>Matolcsy kifejezhetetlen részvéttel nézett rá, szeretett volna eléje borulni,
                  lelkét szőnyegül teríteni, egész lényét fátyolul borítani mindarra, ami fájdalmat
                  tud kelteni a nőben, akiről most már tisztán tudatára jött, soha szebb, finomabb,
                  nemesebb lényt képzelni sem tudott...</p>
					<p>Sokára, sóhajtva szólt az asszony:</p>
					<p>- Apának sok ellensége volt... ő volt az egyetlen az egyházkerületben, aki méltó
                  volt a püspöki székre s... Szilágyi Dezső legjobb barátja... A legfontosabb
                  országos ügyekben minduntalan vele tanácskozott. Hányszor kellett Pestre
                  utaznia... A miniszter is többször volt nálunk: engem igen szeretett, a térdére
                  vett s egész tárgyalás alatt, míg ők komoly ügyekről beszéltek, el nem eresztett
                  magától, ott tartott az ölében, és én galambot csináltam az országos
                  aktából...</p>
					<p>Hosszú, mély csönd lett, az asszony sírt, az asztalra könyökölt és hosszan sírt.
                  Matolcsy lélegzetvisszafojtva ült előtte, s egyre nézte az arcát: finom kis
                  homlokát, kis boltozatos nemes, alacsony eszes homlokát, nemes szája ívét, vékony
                  arcát: feltűnt neki, hogy mindenkor márványhideg s merev volt ez az arc, most
                  mintha újjávált volna, egy síró kislány ideges, gyöngéd arca lett... És még
                  hűbbnek, még bizalmasabbnak, még alacsonyabb s minden kötelességre köteles
                  szolgájának érezte most magát; vigasztalónak a vigasztalhatatlan számára, kis
                  kendőnek szerette volna magát, letörülni az asszony könnyeit...</p>
					<p>- Sztánay... - mondta a papné halkan, ránézett a fiatalemberre, akinek ettől a
                  váratlan pillantástól megremegett a szíve - apa Sztánay volt...</p>
					<p>Matolcsy nem emlékezett a névre... nem ismert rá, hogy valaha hallotta volna.</p>
					<p>Ezen az asszony megütődött... de aztán meg is nyugodott...</p>
					<p>- Egyházkerületi főember volt apa - mondta halkan - két püspökválasztáson volt
                  jelölve... Tisza Kálmán kívánságára visszalépett, mert fiatal volt még: bár biztos
                  volt megválasztása... akkor még harmincöt éves volt... A másik püspökválasztás...
                  huszonkét évvel későbben... akkorára igen felgyűltek ellenségei... támadták...
                  megrágalmazták... irigyelték az előkelősége, a nemes lelke miatt: mert nem volt
                  olyan durva paraszt, mint a többi kálvinista pap... hogy úr volt...</p>
					<p>Tenyerébe hajtotta a fejét, s hevesen sírni kezdett. S Matolcsynak eszébe villant
                  valami ellenőrizhetetlen pletyka egy sokat emlegetett papról, aki nagy flanccal
                  élt s öngyilkos lett... Mikor ő Debrecenbe jött, még mindig beszéltek róla... De a
                  név... Sztánay... Nem emlékezett rá... Őt nem is érdekelte soha az emberek dolga,
                  ő senkiről semmi pletykát nem tudott soha; őt a tanulás s nem az élet kötötte
                  le... Sztánay. Sztánay...</p>
					<p>A papné megkönnyebbült a sírás után.</p>
					<p>- Tizenkét éves voltam... - mondta - mikor haza kellett jönni apa temetésére...
                  Arcát nem is láttam... mondják teljesen szétzúzta... a golyó...</p>
					<p>A fiatalember kísértetlátóan meredt rá, ahogy egyszerűen kiejteni hallotta ezt a
                  szót.</p>
					<p>- Senki sem volt a temetésén... a jó barátok közül... Ha lakoma lett volna s nem
                  temetés: akkor mind ott lett volna... Ha apa megvárja a választás végét, az
                  eredményt: mondták, aztán semmi se lett volna... Így is... Mikor meghalt: siettek
                  elhallgatni... a csahosok...</p>
					<p>Könnyben úszó szemeit ráfüggesztette a fiatalemberre, akinek szintén könnypárás
                  volt a tekintete. Hosszan, melegen, odaadóan, remegő ajakkal nézett rá: ez egy
                  olyan pillanat, amelyben életek nőnek össze...</p>
					<p>- Ilyen élet... mint az enyém... - s újonnan elbiggyedt az ajka, hervadt kis
                  sebajkak - nem tudom, melyik volt nagyobb csapás: ez-e vagy a másik... A férfi,
                  akit szerettem, a férfiúm... az igazim... férjem... aki megszöktetett, fiatalkát,
                  tapasztalatlant... s hazavitt a kastélyába... kölcsönkért négylóval... másnap
                  hazaküldte a lovakat... de a szöktetéshez négy ló kellett neki... Dorbézolás és
                  esküdözés... Reggel térden csúszott előttem, s homlokával verte a padlót, este a
                  szobalányomat ültette mellém az asztalhoz, s rákényszerített, hogy nézzem, hogy
                  becézi, öleli, hogy kínozzon... engem... és magát is.</p>
					<p>Hátraejtette a fejét: valami síri csönd volt, a kripta csöndje, amit nem zavart
                  meg kinn az őszi napsugár, a hulló falevelek pergése, a szél zaja, az élet kint
                  fel-felzajgó lármája: kriptai csönd, amelyben csak befelé történő nézésre vannak
                  érzékek.</p>
					<p>- Még egy ilyen krízist: még egy harmadikat megérni... - kiáltott fel az asszony,
                  mintha a tengeren hallatna vészkiáltást... és a Matolcsy szemébe nézett, mintha
                  horgonyt akarna vetni ott...</p>
					<p>A fiatalember öntudatlan készséggel, megdöbbent odaadással kínálta fel magát.</p>
					<p>Az asszony fájdalmas Mária-mosolya elszelídült, hálásan, melegen, kicsire gubózva
                  nézett rá, s kinyújtotta a kezét.</p>
					<p>- Most már rám bízza az írását?</p>
					<p>A fiatal papnak a szíve csaknem kipattant a melléből: hát ezért volt az egész...
                  vallomás... Oly büszke s boldog volt e pillanatban... Túl akarta licitálni
                  nagylelkűségében s nem lelte a szót, mit mondjon:</p>
					<p>- Felolvasom... ha meg... tetszik... engedni... - suttogta, s a sziklát érezte,
                  ott a feje fölött.</p>
					<p>Az asszony finom keskeny kezét átnyújtotta, s megfogta, megérintette a fiatalember
                  kezét, amelyet ez az asztalon nyugtatott.</p>
				</div>
				<div type="chapter">
					<head>2</head>
					<p>“Az emberiség történetében nem volt több olyan korszak, melyben minden egy év oly
                  óriási tömegeknek pusztította volna el vallásos hitét, mint a mi életünk
                  esztendeiben történik” - kezdte felolvasását Matolcsy, de itt megállott.</p>
					<p>Tűnődve nézett az asszonyra, érdeklődik-e? Mégis szerette volna abbahagyni. Már ő
                  annyira kiélte magában az egész írást, hogy neki egészen üres kagylóhéjak voltak
                  ezek a mondatok, s valami újat, másat szeretett volna mondani.</p>
					<p>- Igazán olvassam?</p>
					<p>- Hogyne!</p>
					<p>- Érdekli nagytiszteletű asszonyt?</p>
					<p>- Hát hisz ez egy rettenetes kijelentés - mondta az asszony szinte megdöbbenve,
                  egész arcán valami felindulás volt.</p>
					<p>Matolcsy előbb megzavarodott, aztán hirtelen észrevette, hogy csakugyan, amit
                  mond: egy pap szájából, pláne egy pap tollából! Most hirtelen megijedt: eddig úgy
                  gondolta, azért nem kiadható a cikke, mert nem elég tudományos, nem elég teljes,
                  nem elég kész: most úgy látta, hogy ebből fegyelmi lesz, püspök elé idézés,
                  hivatalvesztés...</p>
					<p>- Olvassa csak tovább, kérem... - sürgette a papné.</p>
					<p>Hízelgett neki, s mosolyt fojtott el:</p>
					<p>- “A kezdetleges embernek a világról minden ismeretet vallása nyújt, s minden
                  tettét a vallás parancsa irányítja. A legmagasabb műveltségűnek azonban már csak
                  azokról a dolgokról szól, melyekre a tudomány semmit sem mondhat, s csupán
                  legbelsőbb magánéletének alakulására van vagy lehet hatással... De mindvégig
                  ugyanaz a szerepe marad az ember életében: az élet harmóniáját akarja
                  megteremteni, s a földi küzdelem ezerfajta benyomását egységes hullámzásba hozni
                  az ember életérzésében: az embernek a nagy Mindenséggel való viszonyában. S
                  valamennyi vallásnak közös célja, hogy az ember életkedvét, ha egyébbel nem:
                  sugalmazással erősítse s minél magasabbra feszítse.</p>
					<p>Éppen ezért nehéz eldönteni, mennyi haszna s mennyi kára van annak az evolúciónak,
                  mely a tudományok népszerűsítésével egyenes arányban fogyasztja a vallásos hitet s
                  naiv bizodalmat. Sok tekintetben fejlődés, mert a szellemnek békóból való
                  felszabadulása, de más szempontból süllyedés, mivel a felszabadult lelket magára
                  hagyja olyan helyzetekben, amelyeket nem ő teremtett magának, s mikor a szerinte
                  hamis támaszt kiveszi a rokkant lélek hóna alól, valósággal elgyöngíti azt.</p>
					<p>A vallás nem tölt ki abszolút űrt az ember és a lét között, nem ad abszolút
                  ismeretet a megérthetetlenről, de a lélekre való hatása az, mintha abszolút
                  igazságokat mondana, mert abszolút nyugalmat teremt.”</p>
					<p>- Tessék? - állott meg olvasás közben, mert úgy rémlett, az asszony szólott.</p>
					<p>- Semmi... - s látva, hogy szót vár, hozzátette. - Nagyon félelmes: eszerint a
                  vallás olyan, mint az ópium?... az is boldognak érzi magát, aki ópiumot szív.</p>
					<p>A fiatal pap összehúzta a szemöldökét:</p>
					<p>- Igen... - mondta ridegen. - Én már sokszor irigyeltem az ópiumszívót, a
                  részeget, azt, aki valami szenvedélyében elvakulva, boldognak érzi magát.</p>
					<p>A papné csöndesen nevetett:</p>
					<p>- Szép pap maga akkor...</p>
					<p>A fiatalember elhallgatott:</p>
					<p>- Én nem vagyok pap: ahogy előírták milyen legyen a pap. Én ember vagyok: ahogy
                  jön...</p>
					<p>Kéziratát nézte s átugrott egy fél oldalt... Félt, hogy az asszonynak mégis elvont
                  s unalmas lesz... Olvasott:</p>
					<p>- “A vallás szerepét össze szokták téveszteni a tudományéval. Mindkettő erőforrás
                  az ember számára. A tudomány... a valóságos világról való igazságokat azért gyűjti
                  s dolgozza ki, hogy az ember minél biztosabban és jobban felhasználhassa az egész
                  természetet, az egész valóságot: ellenben a vallás... tulajdonképpen csak
                  elvonás, csak hipotézisek gyűjteménye azokról a természetfölötti kérdésekről,
                  melyek naponként felmerülnek s melyekre az ember másként választ adni nem tud: s
                  arra a célra szolgál, hogy az ember lelkét tegye alkalmassá az életre, s a világ
                  minél jobb felhasználására.”</p>
					<p>- De hiszen ez nagyszerű - mondta az asszony: - akkor mindenkit vallásossá kell
                  tenni, hogy tudós lehessen.</p>
					<p>A fiatal pap nevetett:</p>
					<p>- Igen - s tovább olvasta:</p>
					<p>- “Amaz az objektumokat tárja fel: ez a szubjektumot erősíti.</p>
					<p>Vagyis a vallás: életbölcselet. Felfogás az életről, amely voltaképpen nem is
                  hiányozhatik senkiből. Ha nem csatlakozik valaki valamely ilyen közös élet és
                  világnézethez: magamagának kell azt teremtenie, ha még oly gyarlón sikerül is
                  neki. Vagy pedig folyton kínos és csüggesztő kétségek közt hányódik.</p>
					<p>Nyilvánvaló, hogy a legnagyobb haszon az emberiségre, ha van olyan vallás, amely
                  millió és millió embert tud kielégíteni, vagyis millió és millió ember lelkierejét
                  szabadítja fel a Lét problémáin való töprengéstől s teszi egyszerűen alkalmassá az
                  Élet harcában való munkára. Ilyenformán az is bizonyos, hogy rettenetes kár az
                  emberiségre, ha valami sajátságos szellemi pestis egyszerre kiirtja ezt az
                  általános közös és megnyugtató életbölcseletet, éspedig úgy, hogy semmit sem ád
                  helyette.</p>
					<p>Mert az egyes ember magától képtelen alkotni egy ilyen világnézetet. Soha nem is
                  volt arra képes egyetlen ember, a legnagyobb vallásalapítók sem. Minden vallás
                  olyan eszméknek gyűjteménye, amelyek az emberiség lelkének ébredésétől kezdődő
                  világbölcsesség tulajdona. A nagy alapítók nem is új eszméket hoztak: csak új
                  központi gondolatot: új rendszernek a fókuszát.”</p>
					<p>- Jézus is? - kérdezte a papné.</p>
					<p>- Igen - mondta Matolcsy, s újra mosolygott. Tetszett neki, hogy a Jézust már az
                  asszony is, mint vallásalapítót, embert, fajtánk tagját érti. - Csak tessék
                  türelemmel várni: majd elmondom, mi az, amit Jézus adott, s hol vette, amit
                  hozott.</p>
					<p>- Nézze Matolcsy, hogy van az: én soha nem foglalkoztam ezekkel a dolgokkal, s
                  örülök neki, hogy ilyen tisztán megértem...</p>
					<p>- Én is örülök neki - mondta a fiatalember, de szerfölött csodálkozott magán, hogy
                  most nem érzi olyan ihletett nagy dolognak ezt az egész írást, mint amikor leírta.
                  - Mindjárt készen vagyok a bevezetéssel - tette hozzá:</p>
					<p>“Három kérdés az egész, amire a vallásnak felelnie kell: mert más nem felelhet
                  rá... s éppen azért a szó a fogalmat hűen is fejezi ki: ezekről a kérdésekről mit
                  sem tudunk, csupán vallást tehetünk róla:</p>
					<p>1. Ki teremtette a világot s az embert?</p>
					<p>2. Mi lesz az ember s a mindenség halála után?</p>
					<p>3. Mi a mi létünk a mindenség létében?</p>
					<p>Ezeket a pontokat a végtelenségig lehet osztani, részletezni. A vallásalapítók
                  rendesen csak általánosságban felelnek rájuk, s az utódok, a papok: egyéb dolguk
                  nem lévén és egyebet hozzáadni képtelenek lévén, végzik a rendszerezés munkáját a
                  végtelenig. Mikor ez a részletezés már annyira felgyűlt, hogy a lelkekben egészen
                  elnyomták az alapkinyilatkoztatás hatását, az emberiség erőszakosan szabadul meg a
                  tehertől, s visszatér az eredeti alaphoz, az ősforráshoz, hogy egy új részletező
                  folyamatot indíthassanak meg az újabb papi generációk...”</p>
					<p>A papné olyan friss volt, tiszta ésszel figyelt. Ahogy Matolcsy a felolvasásban
                  megállt, összenéztek s összenevettek.</p>
					<p>- Igaz?</p>
					<p>- Azt hiszem.</p>
					<p>- Min gondolkozik?</p>
					<p>- Hát, hogy mit szólanak ehhez az öreg papok?...</p>
					<p>Matolcsy egy árnyalatnyira kedvetlen lett.</p>
					<p>- Én nem azoknak írtam: magamnak írtam. Én magam akartam tisztába jönni
                  valamivel... Most a következőkben még azt magyarázza a cikk - folytatta
                  szórakozottan - hogy a vallás valódi célja az, hogy az egyes ember belső lelki
                  harmóniáját építse föl, de a külső hatása egyúttal nagyon furcsa:</p>
					<p>- “külső hatása, hogy valóságos szövetkezeteket alakít, amelyek anyagi és erkölcsi
                  egységekké válnak s tagjaikra hasznos, idegenekre káros működést igyekeznek
                  kifejteni. (Ecclesia militans.) Ez az egyházi élet, melynek a valódi
                  vallásossághoz semmi köze sincs, sőt minél erősebben fejlődik ki, annál károsabb
                  arra, mert a szövetkezet önálló intézménnyé lesz, s vele szemben alárendelt s
                  elnyomott helyzetbe kerül az egyén, amelynek megszűnik a szabad akarata, sőt a
                  gondolkozási szabadság is, mint bármely hatalmi tényezővel szemben, amelynek
                  módjában áll, hogy megfojtsa azokat a gondolatokat, amelyek az ő hatalmát esetleg
                  veszélyeztethetik.”</p>
					<p>- Igaz - szólt az asszony, s az apja esetére gondolt.</p>
					<p>- Például, ha én most ezt a cikket kiadom - mondta Matolcsy -, egész bizonyos,
                  hogy rögtön ellenségnek tekintenek a debreceniek... Pedig én ebben a pillanatban
                  igazán nem vagyok forradalmár, én egy szegény, elkoplalt, éhes papocska
                  vagyok...</p>
					<p>- Istenem - lesett rá a papné.</p>
					<p>- És eszem ágában sincs, hogy felfordítsam a világot és szétszaggassam az
                  egyházat.</p>
					<p>- Mindjárt, csak egy pillanatra - szólt az asszony, s gyorsan kiment a
                  lugasból.</p>
					<p>Matolcsy hátradűlt a székében. Zsibongott az egész teste. Valóban szegény,
                  tehetetlen kis senkinek érezte magát. Ásított és nyújtózott. Négy hónap óta
                  kenyéren és szalonnán élni... Ez igazán leveszi az embert a lábáról. Legalább
                  tizenöt kilót fogyott, mióta önálló pap. Hogy meddig bírja... Fanyar, éhes
                  mosollyal meredt maga elé.</p>
					<p>Felrezzent, ahogy a háziasszony visszasuhant.</p>
					<p>- Olyan figyelmetlen vagyok, rögtön hozzák az uzsonnát mondta.</p>
					<p>Matolcsy lángvörös lett.</p>
					<p>- Én nem úgy értettem - hebegte, mert most eszébe jutott, hogy az előbb éhesnek
                  mondta magát.</p>
					<p>- De én úgy értettem - mondta az asszony finom mosollyal, s egyáltalán nem
                  sejtette, hogy milyen jól értette.</p>
					<p>- Folytassam?</p>
					<p>- Elébb várjuk meg az uzsonnát.</p>
					<p>- Hol van Márta kisasszony?</p>
					<p>- Nincs itthon.</p>
					<p>- Nincs?</p>
					<p>- Vagyis a reformáció is a papi uralom ellen volt?</p>
					<p>- Persze. Mindenféle hitújítás - mondta cinikusan Matolcsy, s feltűnt neki, hogy
                  az asszony nem akar Mártáról beszélni. - A Jézusé is. Mind. Hát hogyne: az emberek
                  még ma is azt hiszik, hogy a pap valahol az emberiség és az Isten között áll. A
                  pap nem olyan halandó, mint más, hanem valami középlény, közvetítő az ember és az
                  ég között. Ez annak, akinek van hozzá lelke, megadja azt a lehetőséget, hogy
                  alaposan felszedje a közvetítési díjat... s az egyház mint szervezet ezt lehetőleg
                  meg is tette, kivált azelőtt, mikor még könnyebben ment... Már a reformáció óta,
                  sajnos, gyengécske a papi tized - s mosolygott fanyarul -, pedig ha már csökken a
                  hit, volna legalább kövér falat... Nem is tudom, miért nem gondoskodnak jobban: az
                  mindegy, hogy a pap hogy gondolja a dolgot, a hivő ma is olyan, mint a régi
                  zsidóknál vagy a középkorban. A hivő? a hivő azt akarja, hogy neki ne kelljen
                  gondolkodni azon, hogy ki teremtette a világot, s mi lesz a halála után, és hogy
                  mászik ki a bajból... A hivő hinni akarja, hogy el lehet nála nélkül is intézni a
                  nagy bajokat... Az a magas világnézet: hogy nekem a vallás valami lelki harmóniát
                  ad, eszmék, gondolatok, érzések sugalmazásával: csak a legnagyobb emberi lelkeknek
                  való. A hivő: az hinni akar. A hivő azt akarja, hogy az ő szemét kössék be, hogy
                  őneki ne kelljen gondolnia tovább semmire... Neki dolga van, neki adóssága van,
                  kapálni kell, vagy megcsinálni reggelre a csizmát: közben meghal a gyereke... nem
                  jön az eső... A hivő azt akarja: hogy legyen valaki, aki érte imádkozik... Ott a
                  pap... Mert a hivőnek van annyi esze, hogy nem bízik a saját imádságában: ott a
                  pap. Az ott van valahol az Isten székénél... Isten hozzájárulhatatlan a közönséges
                  halandónak: hát kell egy pap... mert az ember nem tudhatja... És nem is tudhatja.
                  Mit tudjon ezekről a dolgokról szegény Tarkó Están, ő az istennel közvetlen
                  összeköttetésben sose érezte magát: a papjára hárítja a felelősséget... Mire
                  való, ha még azt sem teszi meg... Inkább vigyél neki annyuk egy pár csirkét... mer
                  mégis, az is ember, szereti, ha... a kerék is akkor forog, ha kenik...</p>
					<p>A papné nevetgélt, éppen olyan halkan és bentről jött cinizmussal, mint a
                  fiatalember, aki enyhe malíciával tréfálgatott...</p>
					<p>- Ezzel aztán meg is van szabva a pap munkaköre - szólt ez kissé ünnepélyesebben.
                  - Szívesen veszik, sőt elvárják tőle, hogy a szószékben hallassa a hangját: hiszen
                  ez a dolga. De óvakodjék leszállani a közélet zajába. Ez már a szemökben a papi
                  méltóság lealacsonyítása. És ezt a méltóságot ők még féltékenyebb gonddal őrzik,
                  mint maga a pap, pedig nem lehet mondani, hogy a papok minden pillanatban nem
                  védenék a tekintélyt a papi gesztussal!... De ők a papot szentként akarják
                  tisztelni és azonnal készek rádobni a kárhoztatás kövét, ha leszáll arról a
                  magaslatról, ahova önzésük helyezte.</p>
					<p>- És ahova ők önzésből állottak.</p>
					<p>- Igen... de akkor is, ha önzetlenségből állottak oda... Akkor is ki vannak téve a
                  kritikának: kivált a mai kor fiainak, akik viszont nem látnak a lelkipásztorban
                  semmi mást, csak hivatalnokot, mint az adóhivatalnál... Pláne egy könnyen
                  nélkülözhető hivatal: de hát megszoktuk, s a népre való tekintettel szükséges is:
                  mert a népnek hiába, vallás kell. Az azt nem engedi el, ő az ő vasárnapi
                  templomjára nagyon rászokott, s jó is az a templom, mert ott csak olyan dologra
                  tanítják, ami a fennlevő osztályoknak hasznos: türelemre, megnyugvásra, békére,
                  bizodalomra, minden forradalomtól való rettegésre... Ezeknek az uraknak a pap a
                  saját szükségükre nem kell, de nagyon kell, mint egy ideális szervezet, amely
                  állandóan lecsapolja a túlságosan felgyűlt feszültséget... Ők maguk lelki
                  harmóniát találnak abban, ha nincsen anyagi gondjuk, ha társadalmilag jól vannak,
                  ha jó munkakört találnak, amelyben teljesen ki tudják élni energiájukat. Ezeknek a
                  vallás... nem tartozik rájuk, nem veszik nagyon komolyan. Idejük sincsen rá, hogy
                  behatóan foglalkozzanak effélével. A paptól elvárják, hogy jó ember legyen.
                  Felőlük nyugodtan élhet, lelki ügyeikkel nem zavarják, ha ugyan van nekik ilyen.
                  Ha a pap kedvük szerint való ember, szívesen tüntetnek vele, s alkalomadtán készek
                  lándzsát törni mellette... Néha elmennek a templomba is, udvariasságból vagy
                  felújul itt-ott a gyermekkori emlékük, s úgy ráehülnek, hogy el kéne már
                  templomba is menni. De ott nem szeretik, ha a pap velük foglalkozik. Profanálja
                  őket, ha ráismernek titkos dolgaikra a pap általános szavaiban. Meghallgatják, ha
                  ínyök szerint beszél, ha nem emleget minduntalan olyan régi, kopott dolgokat, mint
                  biblia, Isten törvénye, lelkiismeret, bűnbánat és a többi. A nők meg éppen
                  hálásan fogadják, ha a mindennapi élet unalma közt egy kis szórakoztató előadást
                  hallanak tőle, a feddést, dorgálást elengedik, de ha egy-egy hiúságukat legyezgető
                  mondat megüti a fülüket: akkor fölöttébb meg vannak elégedve a pappal.</p>
					<p>- Maga sokkal rosszabb nyelvű, mint gondolná az ember - mondta az asszony, s úgy
                  itta, olyan édesen szívta a szavait, valósággal felüdülés volt ez a tiszta, emberi
                  beszéd, egészen az ő szájaíze szerint, hogy ő ilyen társaságban még nem volt annyi
                  esztendő óta.</p>
					<p>- És kinn az életben? Ezek az urak? Számot tartanak a papjukra, csak ez aztán
                  őrizkedjék velük ott is éreztetni papi mivoltát. Szívesen látják maguk közt, de
                  nem mint papot, hanem mint jópajtást. S baráti szívüknek egyetlen szomorúsága, ha
                  mégsem tud egészen olyan lenni, mint ők. Derék ember, mongyák rá, milyen kár érte,
                  hogy pap.</p>
					<p>Csinos, húsos cselédlány hozta be nagy tálcán az uzsonnát. Finom tejszínes kávé,
                  ujjnyi vastag zsíros föle rajta s olyan kalács, mint a hab. Matolcsy Miklós sóvár
                  szemmel nézte a lányt, aztán az ételt, éhnyál gyűlt fel a szájában, majd kiszakadt
                  a gyomra, úgy kívánta, alig bírt magán uralkodni, hogy rá ne vesse magát, mint a
                  disznó, aki kiveri a dézsát a szolgáló kezéből, s nem várja míg kiöntik a válujába
                  a kövér moslékot.</p>
					<p>Az asszony meglepetve figyelte, hogy elhallgatott, attól kezdve, hogy megjelent az
                  étel, s milyen türelmetlen, remegő falánksággal evett. Hirtelen megértette, hogy
                  ez az ember rettenetes rossz koszton élhet... Szegény, hogy megnyílt most, még
                  soha így ki nem adta magát, úgy szerette volna tömni, táplálni, s kitalált
                  mindenféle ürügyet, hogy egyéb ételt hordhasson fel. Déli rántott csirkét
                  ugorkasalátával hozatott ki s gyümölcsöt, sajtot.</p>
					<p>Miklós szabadkozott, s egyszer csak keservesen nevetni kezdett: úgy falt, mint a
                  farkas.</p>
					<p>- Nagytiszteletű asszony: én még mióta önálló pap vagyok - s letette a boros
                  poharat, amelyet mohón fenékig ürített -, még én nem laktam jól.</p>
					<p>- Hát hogy étkezik? mondja, ki főz magának? és mit?...</p>
					<p>- Nekem?... - s lesütötte a fejét, nevetett - kenyér, szalonna... slusz... Négy
                  hónap óta egyebet nem eszem, csak kenyeret szalonnával.</p>
					<p>- Az istenért... hisz ez borzasztó...</p>
					<p>- Az istenért?... - mondta Miklós - nem olvasom tovább az
                  értekezésemet: nagyon naiv dolog az úgy, ahogy meg van írva... De kérem szépen,
                  hadd mondjam el ennek a négy hónapi koplalásnak a pusztában... amelyet mint
                  Keresztelő János töltöttem el, szalonnán és kenyéren (ő még sokkal rosszabb
                  koszton volt, sáskát evett nyersen, kenyér nélkül), szóval ennek az okait...</p>
					<p>Az asszony komolyan nézte, mintha elmezavar tört volna ki a fiatalemberen s ez
                  maga is úgy hallgatta a saját szavát, mintha távolról valami idegen szózatot
                  hallana, álomban.</p>
					<p>- Nagytiszteletű asszony - s szó nélkül újra megivott egy pohár bort -, maga ma
                  délután engem új emberré tett... Nem tudom, mi van velem: belefáradtam már a
                  remeteségbe, én társaslény vagyok alapjában véve, s négy hónapon keresztül aszkéta
                  és fakír életet kellett élnem... egy ostobaság miatt...</p>
					<p>Az asszony görcsösen előrehajolt, s belefüggesztette a szemét a fiatalember
                  kalandozó s tétova tekintetébe s rettegve várta, mi lesz:</p>
					<p>- Ne mondja el senkinek, amit most mondani fogok: de már nem bírom, nem bírom
                  tovább: ki kell valakinek mondani... és csak magának... a kerek világon senki
                  másnak nem tudtam volna kimondani... én egy rút gazságnak az áldozata vagyok!</p>
					<p>Az asszony szeme szikrázni kezdett, vékony száját összeszorította, s máris bosszún
                  vonaglott a lelke, még nem is tudva, kiről van szó. De rágondolt... arra az egyre,
                  aki... aki az ő életét tönkretette... nem tudta elképzelni, hogy más valaki
                  árthatott volna ennek... akit az élete boldog kisimítására
                  küldött az ég... s görcsös dühvel, tehetetlen kétségbeeséssel várta a
                  szavakat...</p>
					<p>- A kurátorom első nap, hogy önálló pap lettem... aláíratott velem egy nyugtát,
                  sőt kettőt... ma sem tudom, mi volt bennük... hogy én az egész fizetésemet
                  fölvettem január egyig...</p>
					<p>- Lehetetlen... - suttogta az asszony.</p>
					<p>Miklós kimerülten nevetett:</p>
					<p>- Kipréselte belőlem... nagy diplomata... aláírtam...</p>
					<p>- Borzasztó...</p>
					<p>- Nem volt csak egy forint a zsebemben... Azon a napon nem ettem egyebet csak
                  sóskát az út mellett... Lefeküdtem... Éjjel... Igaz, másnap reggel a kurátorné
                  odahozott egy köcsög tejet, reggel... A kurátorné az egy kedves, szép
                  asszony...</p>
					<p>Az asszony szeme egyszerre lapos lett és lehúzódott.</p>
					<p>- De a tejet kiöntöttem a szeme láttára egy kiéhezett kóbor kutyának, amelyik ott
                  ténfergett az udvaromon... Szegény kutya, az velem koplal négy hónapja...</p>
					<p>- Ez? - szólt a papné s kissé félve, sőt féltékenyen nézett a fehér kuvaszra.</p>
					<p>- A kurátorné meg volt sértve és elment... hátat fordított.</p>
					<p>Elhallgatott, maga elé meredt.</p>
					<p>- S maga?</p>
					<p>- Én?... elhívattam a zsidó kocsmárost. És azt mondtam neki: “Kérem... én magának
                  semmit sem magyarázok... és nem ígérek... Nézzen rám: kinézi-e belőlem, hogy ha
                  kölcsön kérek, azonnal megadom, mihelyt tehetem”... Az pedig azt mondta rá:
                  “Tessék tisztelendő úr”... “Adjon nekem tíz forintot”...</p>
					<p>- Rettenetes - mondta az asszony megborzadva.</p>
					<p>- Azt mondta rá: “Többet is, csak tessék tisztelendő úr.”</p>
					<p>A papnak a szájaszéle remegett az izgatottságtól, s egy percenet híja volt, hogy
                  nem sírt... Hosszú szüneteket tartott a beszédben, hogy a hangja el ne
                  árulja...</p>
					<p>- “Elég”... - azt mondtam. - ...Még aznap küldött tíz forintot... Azon a napon egy
                  konzervet ettem, ami a könyvem közt volt, kenyér nélkül... Most már volt tíz
                  forintom: de most mit csináljak... A faluban, nem akartam, hogy híre menjen...
                  Megszólítottam egy fiút, hogy keressen egy szekeret a vasúthoz. Avval jött
                  vissza, hogy nem jön senki... Menetrendem sem volt, azt sem tudtam, mikor indul
                  vonat... Jó... elindultam gyalog... Csak szombaton jöttem!... harminc szekérrel...
                  részeg volt az egész falu... az én pénzemből... mert az én kontómra ittak... arra
                  fogták le a fizetésemet: itatási költségre... s vasárnap volt a beiktatás... és
                  kedden éjjel már gyalog, szédelegve az éhségtől elindultam, hogy ugyanazon az úton
                  visszamenjek az állomásra... Hát az az éccaka... az rettenetes volt...</p>
					<p>- Rettenetes... - suttogta rémülten az asszony.</p>
					<p>- Itt mentem el az ablak alatt... - suttogta Miklós... - maga aludt,
                  nagytiszteletű asszony... maguk... aludtak... jóllakva...</p>
					<p>S elmosolyodott, az asszony szeméből két könnycsepp csordult ki. Még közelebb
                  hajolt hozzá. Már egész úgy beszélt hozzá, mint az édesanyjához... Még az imént,
                  míg a tanulmányát olvasta, úgy imponált neki az asszony az értelmességével, hogy
                  jólesett neki, hogy egyszer már talál egy nőt, aki egészen megérti a gondolatait,
                  aztán a síró asszony jutott eszébe, a szerencsétlen síró nő, akit fölemelni
                  vágyott... most ő volt egy panaszkodó, pityergő kisfiú, aki az anyja... kötényénél
                  kisírja magát... Lassan beszélte tovább.</p>
					<p>- Borzalmas fáradt voltam... Megvirradt, mire odaértem, a vonat elment, elment
                  három kilométerre az orrom előtt... Hányszor leültem, leszédültem... hogy
                  tusakodtam a Jákób lajtorjáján... És... ez tartott fenn...
                  - kiáltotta el magát váratlanul s a papirosra tette a kezét: - az az elhatározás,
                  hogy végire járok ezeknek a dolgoknak... S meg tudtam tenni!... leültem a bakter
                  szobájában... nem akartam paraszttal találkozni... akkor... nagyon gyűlöltem a
                  parasztot... Ott vártam hajnaltól délután négyig, mikor bement a vonat újra a
                  budapest-szigetihez; a csatlakozás miatt... Ott ettem, az őréknél... Tejet és
                  kenyeret... Aránylag keveset... Szegények... Elibem tettek egy nagy csupor
                  aludttejet, meg egy kenyeret, amennyit akarok, egyek... Mit fizetek? Semmit,
                  tiszteletes úr. Nem barátom, nem fogadom el... én megfizetem magának
                  becsületesen... mondja csak meg... Hát nem lesz tán sok négy krajcár... Ezen ne
                  tessék sírni, ez nagyon vidám dolog... Jegyet váltottam Debrecenig... Vissza...
                  Nyíregyházán este úgy nyolckor kellett átszállani... Ott járkálok a pályaudvaron:
                  egyszer csak fogtam a jegyet, kettészakítottam! eldobtam... Nem megyek vissza
                  Debrecenbe: nem!... Amit rám rótt az isten: elviselem... El! - s szitok dagadt ki
                  a foga közt: - El azt a keserű... pardon...</p>
					<p>Újra letette a homlokát az asztal szélére, olyan fáradt volt, mint akkor
                  lehetett... s éhes... éhségmámoros...</p>
					<p>Az asszony folyton a szemét törülgette kis hímzett kendőjével, Miklós megérezte,
                  hogy puha ujjak, igen gyöngéden, megérintik a haját... Ettől elmúlt a kis cinikus
                  nevetése, s hirtelen görcsös zokogásban tört ki.</p>
					<p>Az asszony felállott, közelebb ment hozzá, s egy hirtelen mozdulattal két
                  tenyerébe vette a fejét, s gyorsan megcsókolta.</p>
					<p>A fiatalember zokogása egyszerre megállott.</p>
					<p>Valami borzadás futott végig rajta: megrémült... Vénasszony csókja...
                  Megdermedt... Csók!... Az borzasztó... És az egész testét új s idegen rettegés
                  öntötte el...</p>
					<p>De abban a pillanatban már uralkodott magán, s okos volt: nem árulta el az
                  érzését.</p>
				</div>
				<div type="chapter">
					<head>3</head>
					<p>Mikor az asszony visszaült a helyére, a fiatalember még jó ideig úgy maradt,
                  lehajtott fejjel, az asztalra hajolva. Amint fölemelkedett, egy kis zavar volt a
                  lelkében, nem tudta, mit kell most tennie. Legszívesebben felállott volna, s
                  elfutott volna innen. De már annyi kellemetlen leckén ment keresztül, hogy nem
                  tette. Érezte, hogy ez az asszony segítségére fog lenni: s megalkudott.</p>
					<p>- Nos, mi volt tulajdonképpen a tanulmányának az eredménye? - mondta az
                  asszony.</p>
					<p>Matolcsy megkönnyebbült. Ez nagyon tapintatos...</p>
					<p>Fölvette az írását s belenézett. Úgy megörült neki, mintha vértet vett volna
                  magára. Elmúlt az érzelmi áradás a lelkéből, mintha a szél elveri a ködöt: olyan
                  rideg és tárgyilagos lett, alig bírta takarni a nyers durvaságát. Most már az
                  írásban is átugrotta azokat a mondatokat, szakaszokat, amelyek az ő lírai
                  kiömlései voltak s csak a szigorúan tárgyilagos fejtegetések szellemét kereste: a
                  kívülálló dolgokról adva számot, egészen az áldott közömbösség szabad levegőjében
                  volt.</p>
					<p>- “Arról a fejlődésről akarok számot adni - olvasta monoton hangon -, hogy ment át
                  az egyistenimádat három nagy korszakon: hogy született háromszor újjá, s nyert
                  mind tökéletesebb s nagyszerűbb alakot.</p>
					<p>Kezdetben a család vallása volt. Ábrahám és Jákób istenének
                  csupán egy családra volt gondjuk és törvényük. Majd a nemzet vallásává lett Mózes hatalmas lelke által, s a nemzeti vallások
                  legtökéletesebb ősformája alakult ki benne. Végre az emberiség vallását teremtette meg ebből Jézus s örök időkre megadta a
                  földön születetteknek a legjobb életfölfogást.”</p>
					<p>Fölpillantott, s meglátta az asszony szemében azt a vak áhítatot, amely már nem
                  uralkodik magán, s most már egészen tisztában volt vele, hogy többé nincs kivel
                  beszélnie... Undort és dühöt érzett. Abban a pillanatban, amint fölvillant előtte,
                  hogy szerelemből van hozzá oly közel, annyira rátapadva, gondolata szálába
                  belesodródva, belefonódva ez a vén nő, rögtön undort s megvetést érzett iránta.
                  Könyörtelen ridegséggel taszította ki magából, s olyan távol és idegenné lett,
                  hogy a kurátora, a férfi közelebb volt a lelkéhez: mert férfi és okos és erős és
                  férfi... Nem mert a kipirult arcára nézni, mert látta a ráncokat...</p>
					<p>- “E csodálatos fejlődésről beszél a biblia - mormogta. - Benne van az emberiség
                  szellemi fejlődésének mintegy az allegóriája... s veszítse bár hitelét az emberek
                  előtt minden felekezet, összes tanával és ígéretével együtt, a biblia nem veszíti
                  el belső varázsát soha, mert ebben nem dogmák vannak, nem követelő, merev
                  teológia, melyben lehet hinni és nem hinni, mely előtt meg lehet alázkodni, vagy
                  melyet föl lehet borítani: ebben emberi történelem van, a legsajátosabb
                  szempontból tekintett történelme az emberiségnek: a könyv
                  íróit minden érdekli, ami emberi, de különös varázst ad itt minden sornak, hogy
                  évezredeken át, annyi különféle értékű, anyagú, poézisú, ihlettségű írót
                  elsősorban egyetlen vonatkozás: az isteni reláció foglalkoztatja...”</p>
					<p>Vontatva megállott az olvasásban, s hirtelen merészen és kegyetlenül azt
                  kérdezte:</p>
					<p>- Mikor olvasott a bibliából?</p>
					<p>Az asszony mintha megérezte volna a támadást, visszavonult szempillái mögé, s
                  körülnézett védelem után.</p>
					<p>- A biblia - mondta - ahhoz fűződik életem minden nagy eseménye... De soha nem
                  volt, aki vezessen... Aki megnyissa...</p>
					<p>Matolcsy ellenségesen lebiggyesztett sarkú szájjal nézett rá egy rövid pillanatig,
                  aztán újra az írás betűi közé fúrta tekintetét, s rejtőzött, mint a róka a
                  bozótba.</p>
					<p>Asszonynak biblia! - mondta magában. - Soha nem volt nő, aki a bibliát olvasni
                  tudta volna, s erre még kedvesebb lett neki a szentkönyv: megérezte, hogy ez a
                  könyv a férfiúi nemnek ősi vára az asszonyállat leszívó, magához ragasztó
                  hatalmával szemben... Biblia az asszonynak!... Soha még ilyen szabadon és
                  hatalmasan nem volt megrögzítve az asszonyi genus kicsisége és hitványsága, mint a
                  Könyvnek minden oldalán... Egy ige nincsen ebben a könyvben, mely az asszonynak
                  szólana, amely zsámolyt nyújtana az asszonyi nemnek fölfelé, az Isten felé, a
                  szabadság felé... Hogy! Hát kell akkor, kell valami nagyszerű isteni igazságnak
                  lenni abban, hogy a férfiú, aki az Igazság útjára akar indulni, hagyja el az ő
                  anyját és az ő testvéreit és minden nőt...</p>
					<p>S most aztán valami új, még kegyetlenebb öröme telt benne, hogy a tanulmányát
                  végigforgassa, s kiszedje belőle mindazt a rideg megállapítást, amit az asszony
                  lelkében netalán élő áhítat lerombolására alkalmasnak talált:</p>
					<p>- Hosszadalmas fejtegetések vannak itt... ki is fogom hagyni - mondta s lapokat
                  forgatott el -, legérdekesebb annak a ténynek a bemutatása, hogyan lett hát,
                  hogyan jött létre a vallás:</p>
					<p>- “A biblia legrégibb könyveit a királyság korában írták össze, a Sámuel próféta
                  által alakított prófétai iskolában...”</p>
					<p>- Kérem - szólalt meg a papné megütődve. - ...Mit jelent az, hogy a biblia
                  legrégibb könyveit?</p>
					<p>Matolcsy leplezett gúnnyal mosolygott.</p>
					<p>- Persze, a nagytiszteletű asszony azt hitte, hogy a biblia isteni kijelentés, s
                  abban a sorrendben jött létre, amint be van kötve...</p>
					<p>- “A Sámuel által alapított prófétai iskolában írták össze a biblia legrégibb
                  könyveit, abból a célból, hogy a papoknak kezükben legyen a nép őstörténete, s a
                  Jehovának a zsidóság iránt tanúsított valamennyi történelmileg híres esete,
                  amelyekre hivatkozhassanak a bálványimádás felé tévelygők (idegen papok javára! -
                  tette hozzá gúnyosan - mert az idegen istenek imádatától mindig ezért óvjuk a
                  népet: elvész a régi jövedelem...) szóval, a nép előtt. De régibb följegyzéseket
                  is használhattak, vagy a hagyományt nem alakították át teljesen a maguk céljára,
                  mert igen sok adat maradt a régibb könyvekben, mely őszintén elárulja annak a
                  kornak fölfogását, melyben még csak csírájában volt a Jehova-kultusz, és ez maga
                  is annyira hasonlít a bálványimádáshoz, hogy akár annak is vehetjük.”</p>
					<p>Nem volt megelégedve a szöveggel, még mindig nem volt eléggé brutális, és félt,
                  hogy ha a maga szavaival mondja el, az asszony még észreveszi, hogy irgalmatlan
                  akar lenni hozzá... Továbbforgatott a papírjai közt s olvasta:</p>
					<p>- “Ha az egyes korszakokban vizsgáljuk a vallás lényegét és felfogását, annak a
                  kis mustármagnak növekedését látjuk, melyről Jézus szólt: a legkisebb minden
                  magvak közt, de ha megnövekedik, nagyobb lesz a füveknél, végtére hatalmas fává
                  fejlődik, hogy az ég minden madarai reászállnak, és fészket raknak az ágain...</p>
					<p>Ábrahám, az ősatya volt az a jó föld, kibe az Isten elvetette a magot, Mózes
                  lelkében lett az nagyobbá a füveknél, s Jézuséban a világ minden madarait ágaira
                  gyűjtő terebély fa.”</p>
					<p>Most mohón s hevesen kezdte olvasni, mintha megtalálta volna azt a helyet, amit
                  keres, ami mindent megmagyaráz:</p>
					<p>- “Hogy Ábrahám történeti személy volt-e, eldönthetetlen. Bibliai szempontból
                  annak kell tekinteni, ő az ősatya, kitől ered a faj és a vallás, a nép nemzeti
                  érzelme s az istenismeret. Az a sok szabatos jóslat, amit Ábrahámmal mondatnak,
                  mind későbbi eredetű, valószínűleg Mózes állította ennyire előtérbe, politikai
                  okokból az ábrahámi teóriát... Mózesnek Ábrahám az a bizonyos, erőszakkal csinált
                  klasszikus forrás volt, amelyből merészen merített mindenkor, ha deus ex
                  machinára volt szükség. (Ezt a mondatot magától mondta bele, s úgy tett, mintha
                  olvasna a papírról.)</p>
					<p>Ábrahámnak, ennek a jelképes ősnek a valóságban bizonyos, hogy házi istene, fétise
                  volt az az isten, kinek csak Mózes adta a Jehova nevet, mert odáig semmi néven nem
                  neveztetett: »Mózes II. könyve 13-15. vers: Ábrahámnak,
                  Izsáknak, Jákobnak úgy jelentem meg, mint mindenható isten: de az én Jehova
                  nevemen nem voltam előttük ismeretes...« Az Ábrahám istene a többi bálványtól csak
                  egyetlenegy lényeges vonásban különbözik: abban, hogy láthatatlan... Szellemi volt, s ami különösen fontos: egyszellem volt. Bármikor és bárhogy történt is, hogy valaha, valaki az
                  istent nem látható tárgyban s ahhoz fűzve kereste, hanem láthatatlan szellemben,
                  amely a magasban, nem tudni, hol lakozik: ezzel megadta a vallásfejlődés
                  határtalan lehetőségét... Mert egy láthatatlan szellem kimondhatatlanul jobban
                  izgatja a fantáziát, mint bármi hatalom... A második az volt, hogy ezt a
                  láthatatlan egyistent felruházta mindazzal a hatalommal, amivel az összes istent
                  szokta felruházni az ősember.”</p>
					<p>Újra ugrott egy hosszú bekezdést; csak éppen beleszúrta:</p>
					<p>- A görögök és a természetimádásból kiinduló népek, például minden erőnek és
                  isteni tulajdonságnak külön istenfogalmat állítottak.</p>
					<p>Aztán hevesen tovább olvasta, szinte bunkócsapásokkal támadva meg az asszony vélt
                  naiv hitét:</p>
					<p>- “Lehet, hogy Ábrahám az eszme kifejlődéséhez mit sem adott, lehet, hogy már
                  készen örökölte vagy vette át ezt a családi fétist: de ő, az ókorban rendkívül
                  gazdaggá és hatalmassá lett családfő, tekintélyt adott a maga istenének... Mert
                  Ábrahám csak a saját tulajdonának ismerte ezt az istent. Ennek csak őiránta s
                  általa családja iránt van jóakarata s mindenkinek ellensége, aki őneki ellensége,
                  vagy akinek a dolga az ő érdekeibe ütközik... A bálványimádás egyik alapvonása az,
                  hogy a bálvány lehet egyetlen ember személyes istene, lehet egy családé, egy népé
                  vagy egy nemzeté - viszont ezek a bálványok egymás mellett állhatnak anélkül, hogy
                  a hivő lelkében kétség támadna, vajon nem történik-e hatalmi összeütközés
                  közöttük. Azonfelül Ábrahám még nem teremtette ki az istent folyvást dolgozó,
                  működő, a szív redőit spontán elhatározásból vizsgáló hatalommá: őneki az isten
                  még csak egy minden pillanatban készenlétben levő segítség, szellemi buzogány
                  volt, amelyet mindenkor megforgathatott, s amellyel akkor csaphatott le az
                  ellenségre, mikor akart.”</p>
					<p>Felnézett az asszonyra, s bizonyos megelégedéssel olvasta le annak a tekintetéből,
                  hogy mégis sikerült újat és meglepőt és irgalmatlant mondania.</p>
					<p>- “Az Isten Ábrahám életében kétféle szerepet visz: 1. Nagy jövőt ígér ivadékainak
                  s ezért kultuszt kíván tőlük. 2. Néhány alkalommal pozitív esetben segítségére
                  van.</p>
					<p>Az első dolog anakronizmus, melyet utólag tulajdonítottak Ábrahámnak, hogy aztán
                  hivatkozhassanak rá.</p>
					<p>A második azonban csak valóságos hagyomány lehet, s teljesen meg is felel az
                  Ábrahám-kori istenfölfogásnak.</p>
					<p>Éppen ez mutatja, hogy az Ábrahám istene még egészen fétisjellegű volt... Történt,
                  hogy Ábrahám nagy éhség idején Egyiptomba megy, s ott feleségét húgának adja ki,
                  mert fél, hogy megölik a szép asszonyért. A faraó csakugyan beleszeret Sárába,
                  elveszi feleségül, s Ábrahámnak nagy jutalmat ad érte. De Ábrahám istene mégis
                  nagy csapásokat bocsát Egyiptomra. A faraó megtudja, hogy ez idegen nő felesége
                  volt Ábrahámnak, s ezt magához hívatván, így szól hozzá: »Miért tetted ezt velem,
                  mért nem mondottad meg nékem, hogy ez néked feleséged. Miért mondottad: Húgom ez;
                  azért vevém feleségül. Most már ímhol a te feleséged, vedd magadhoz és menj el.« S
                  nagy kísérettel bocsátotta el mindenével együtt. Ugyanez a történet még egyszer
                  megismétlődik, mikor Sárát Abimélek, Gérár királya veszi el, de már itt az isten
                  olyan elővigyázatos, hogy megtörténni sem engedi a bűnt, megjelenik álmában
                  Abiméleknek s figyelmezteti, hogy ne érintse az asszonyt, mert meghal. Abimélek
                  ijedten védekezik: »Uram, az ártatlan népet is megölöd-e? Avagy nem ő mondotta-e
                  nékem: húgom ő, s ez is azt mondotta: bátyám ő. Szívem ártatlanságában s kezeim
                  tisztaságában tettem ezt« ...Abimélek okulván az Ábrahám istenének nagy hatalmán,
                  Ábrahámmal erős szerződést köt... »Esküdj meg énnékem az Istenedre - mondá -, hogy
                  sem énellenem, sem fiam, sem unokám ellen álnokságot nem cselekszel, hanem a
                  kegyesség szerint, amellyel én irántad viseltetem, viseltetel te is énirántam és
                  az ország iránt, amelyben jövevény voltál.« Ez alatt pedig azt érti, hogy nem
                  zúdítja rá istenének hatalmát többet, valami olyan álnoksággal, mint a Sára
                  átadása volt.</p>
					<p>Az Isten akaratának imilyen nyilvánulása, hogy ti. ellenségeit még azért is
                  megbünteti, amit ártatlanul vétenek a tulajdonos ellen, abból a primitív ősemberi
                  felfogásból ered, hogy »az én tulajdonom váljék hasznomra, de ha valaki elveszi
                  tőlem, neki kárára legyen«. Az ősember az Istent a saját maga s minden tulajdona
                  hű pásztorának tekintvén, tőle várja e kívánságának betöltését: »az én istenem
                  legyen nekem hasznomra, s annak, aki engem megkárosít, kárára«. A zsidók istene
                  mindvégig megőrzi ezt a szabályt: már nemzeti isten volt. Történt Sámuel idejében,
                  hogy a filiszteusok csatában elveszik a frigyládát a zsidóktól, s Asdód városukba
                  vivén, Dágon templomába teszik mint győzelmi jelt. De a Jehova összetöri a Dágont,
                  a bálványt s csapásokkal, fekélyekkel, dögvésszel veri meg a filiszteusok
                  városait, valamennyit, ahol őrizni akarják a ládát, míg végre is visszaküldik
                  Izraelbe (l. Sámuel, V., VI.).
               </p>
					<p>A vallás későbbi prófétái egybeállítván a világ történetét az első naptól kezdve:
                  egyenes láncolatot kovácsoltak Ádámtól Ábrahámig, ettől Dávidig, kitől viszont
                  Jézusig. Eszerint Ábrahám Istenét Jákób örökölte Izsáktól, Ábrahám egyetlen fiától
                  s örökösétől. Mégpedig álnoksággal szerzett jogon. Nagyon nevezetes vallomás ez
                  az első korszak istenfogalmáról. Ez az öröklés teljesen úgy történt, ahogy például
                  egy amulettet vagy fétist vagy bálványt lehet örökölni: Míg az apa tulajdonában
                  van, addig gondot visel őreá s családjára, de ha megfelelő formaságokkal a
                  tulajdonjogot átadja valamelyik fiának, akkor annak éppolyan tulajdon istenévé
                  lesz azontúl, mint tulajdon istene volt addig őneki. Még a testvére is idegen
                  őreá, azzal szemben is megoltalmazza új bírlalójának érdekeit, bár eddig az apa
                  jogán mindketten egyformán állottak isteni oltalma alatt. Jákób megcsalja atyját
                  és bátyját, s megkapja az istent annak minden hatalmával együtt, kizárólag a maga
                  számára. Mivel a bűvös erejű átadás formailag teljesen szabályszerűen történt,
                  többet nincs mód, hogy tőle visszavegyék a családi istent az igazi örökös számára.
                  Jákóbot elűzik ugyan, s ő menekül, de magával viszi Ábrahám istenét, ki az
                  idegenben megáldja munkáját úgy, hogy ő, a magányos bujdosó, évek múlva
                  gazdagodva, hatalmasan térhet vissza atyjához és bátyjához, kik nemes lemondással
                  fogadják. Izsák koldusul hal el, Ézsau idegenbe züllik Kánaán földjéről, melyet
                  Ábrahám ivadékainak ígért az Úr. Jákób lesz itt örökössé, Ézsau pedig az edomiták
                  atyjává lészen, idegen és ellenség az Ábrahám istene előtt, ki új gazdát talált
                  Jákóbban: a biblia szava szerint új szövetséget kötött Jákóbbal, az Izráellel.</p>
					<p>A következő nemzedéknél már tágult az Isten fogalma és szerepe. Jákóbnak tizenkét
                  felnőtt fia volt, s ő megéri, hogy mindnyájan családapákká legyenek s Kánaán
                  földjében egész kis nemzetséget alapítsanak. Mivel az Isten Jákób feje fölött áll:
                  minden övéit szárnya alatt tartja, míg Jákób él, szolgáikkal, barmaikkal. A
                  családnak még azt a tagját is védi s áldja, aki idegenbe vész saját testvérei
                  gazsága miatt: Józsefet, akit ezek eladnak rabszolgának, magas polcra emeli,
                  Egyiptom kormányzójává teszi, úgy, hogy mikor Jákób és családja egyszer csak
                  éhínséget szenvednek, nomád népeknél gyakori csapás, ő segítheti ki családját, sőt
                  ideiglenes hazát ad nekik az idegen országban.</p>
					<p>Itt éri utol Jákóbot a halál, s ő nagy bölcsességgel végrendelkezvén, mind a
                  tizenkét fiára hagyja az Istent; mint örökséget, még részletekben is oly
                  határozott megszabással, hogy József helyett két fia álljon be az ő gyermekei
                  közé, mindenik egy-egy egész jogot nyervén, de Józsefnek még esetleg születendő
                  fiai már csupán a kettővel osztozkodjanak...”</p>
					<p>Megállott. Eddig az olvasást szemmelláthatóan saját magának hadarta, élvezte,
                  valósággal gyönyörködött a biztos és precíz megállapításaiban, s most nagy
                  világossággal nézett fel:</p>
					<p>- Megvan... Megvan az istenség láthatatlanságának, szellemiségének az eredete...
                  Heuréka - kiáltotta, s mint egy gyerek, boldogan kacagott. - Világos: Még Jákób
                  föltétlenül egy pozitív fétist vett át. Valami pozitívumot... Ez az egész precíz
                  jogi tisztaság, ez mind elevenen bizonyítja, hogy megvolt az a valóságos
                  bálvány... De ez a nagy csavargó, ez a zseniális fickó, ez a kalandor... Jákób,
                     elvesztette valahol... Azért hagyta most valamennyi
                  fiára... Mert egyiknek sem adhatja át valósággal... így születik a láthatatlan és
                  mindenütt jelenvaló és mindenható lélekisten...</p>
					<p>Oly vidámsággal és olyan boldogsággal nézett az asszonyra, hogy ennek mély
                  szomorúság szállott ettől a szívébe... Az asszony megdöbbenése és féltékenysége
                  támadt fel az ismeretlen érzéssel szemben, amely varázslóbb a férfira minden
                  asszonyi mosolynál és ígéretnél s bűbájnál... a saját lelki produkciójában való
                  tökéletes kielégülés...</p>
					<p>- Hát nem világos? Nincs igazam? - kiáltott Matolcsy.</p>
					<p>Az asszony soká nézte, majd elfordult, s halkan és bánatosan mondta:</p>
					<p>- Kedves Matolcsy... én nem tudom... én nem értek ehhez... De hát nézze csak: az
                  Isten... mégis... a Jóisten... Mért bántja maga a Jóistent?... Maga nem hisz... kedves Matolcsy?...</p>
					<p>A fiatal pap magasra felvonta a szemöldökét, lassan vonta fel a homlokára,
                  csillogó barna szemei tétovázva meredtek el az asszony gyengéd és meghatott
                  vonásain... ez a megjegyzés oly lehetetlennek, annyira képtelennek tűnt fel
                  előtte, annyira váratlanul zuhant rá, mintha vízsugárral fröccsentették volna
                  szembe...</p>
					<p>- Ne gondolkozzon maga ilyen fájdalmas dolgokon - mondta az asszony -, kedves
                  barátom... kimondhatatlanul sajnálom magát ezért a rettenetes önkínzásért...</p>
					<p>Matolcsy megnémulva nézett rá.</p>
					<p>Önkínzás?... Mintha az asszony egy egészen más világból, egészen idegen nyelven
                  szólott volna hozzá... Önkínzás?... Mikor egy nagyszerű fölfedezés öröme lobog fel
                  benne... Azt hitte, nevetni fog, nevetnie kell az asszonyon... Ilyet mondani: már
                  nagyon rosszul volt beállítva előtte ez a nő: összehúzott szemmel, csaknem nyílt
                  gúnnyal s leplezetlen megvetéssel nézte, csak mert nem érti, nem értheti a dolgot,
                  csak mert nő.</p>
					<p>Akkor hirtelen elpirult.</p>
					<p>Az író, a tudós, a gondolkodó örök gyávasága lepte meg: hátha nem ér semmit, amit
                  csinál... Végigvillant előtte az egész: gyors hipotézis, amilyet pillanatonként
                  lehet teremteni: a következő, az egészen ellenkező lesz... Egy tézis, amit
                  feldobott, amit megépíteni nem tud: hisz ez az egész csak olyan homilia: hasból,
                  mint a nagyapja homiliái, a nagyapját megrázta Mitrovics, hogy példázatnak vette
                  a parilotákat is... Így fut ő át tudományos eredmények segítségével korszakokon,
                  amelyekről mit sem tud, csak mint a távoli harangszó hallatszott el hozzá bizonyos
                  kutatások eredménye: tudós lenni Fábiánfalván... könyvtár, asszírológia,
                  egyiptológia, a keleti nyelvek nélkül, a keleti vallások összehasonlító
                  tudománya... az ős etnográfia... Szédült bele, mi mindent kellene tudnia, hogy meg
                  tudja e hirtelen ötletét állítani... Pénz és utazás, és pénz és tanulás, és
                  külföldi akadémiák és pénz, és van kétszázhetvenöt forint készpénz adóssága, a
                  falusi zsidónak és a városi zsidóknak és mindenkinek és a debrecenieknek, a
                  szabók, a suszter, a bútor és még két és fél hónap január 1-éig, és akkor be kell
                  fizetni az egész évi fizetését a lelkészi nyugdíjra... Meg kell őrülni... s ő
                  bizonyítsa be, hogy Jákób veszítette el az ősi fétist, s hogy Mózes tüntette el a
                  nyomokat, amelyek igazolták volna, hogy az Isten nem “lélek és igazság”, hanem egy
                  valóságos, komoly bálvány... és egy krajcárja nincs holnapra, s legjobb volna
                  megdögleni...</p>
					<p>Rettenetesen hosszan és rémülten nézett az asszonyra, aki kimondhatatlan szelíden
                  s fájdalommal függesztette rá a pillantását.</p>
					<p>- Igen Matolcsy - rebegte -, a hit... a valóságos hit... a Jóisten hite, a
                  vallás... ezt adja nekem, kedves Matolcsy, s ne tudományos kritikát, jaj, ne a
                  kegyetlen... igazságot...</p>
					<p>Matolcsy reménytelenül nézett a földre: a kutyája szemébe pillantott. Okos,
                  csillogó barna szemek... Ettől is elfordult: intelligencia volt ez is, és
                  feleletet várt.</p>
					<p>Kinn a Márta hangja csendült fel. Kedves fiatal hang, erre föllélegzett.</p>
				</div>
				<div type="chapter">
					<head>4</head>
					<p>Mielőtt belépett volna Márta, a papné gyorsan odahajlott az asztalon át
                  Matolcsyhoz, mintha sietve meg kellene mondania még valamit.</p>
					<p>- Különben még azt akarom mondani, Matolcsy, hogy már én rájöttem, én barátom, már
                  tudom... tudom az okot...</p>
					<p>Csodálkozva nézett rá, s nem szólt.</p>
					<p>- Mindennek az okát!...</p>
					<p>S az ajka remegett, mintha akarná is, nem is kimondani.</p>
					<p>- Mindennek az okozóját...</p>
					<p>Matolcsy zavartan nézett a papírjaira, nem értette az összefüggést a
                  tanulmányával, s szerette volna elrendezni s eltenni az írást, mielőtt Márta
                  bejön, a papné fölényesen, fájón elmosolyodott.</p>
					<p>- Nem a Mindenség okát - szólt -, hanem a maga szerencsétlenségét...</p>
					<p>Lehajtotta a fejét.</p>
					<p>- Ugyanaz az ok tett tönkre engem is...</p>
					<p>Matolcsy nem titkolhatta álmélkodását.</p>
					<p>Kis szünet után, kissé fanyarul, kissé könnyesen:</p>
					<p>- Ugyanaz az ember...</p>
					<p>- A kurátor?... - mondta tétován.</p>
					<p>- A kurátor... az csak eszköz... Az csak az ő eszköze... A nyomorult... a
                  gaz...</p>
					<p>S a szeme egészen lehunyódott, s az arca fakó lett, csak az arcélen jelent meg egy
                  kis vörösség. Torz és medúza vonás jött ki az arcán, s gyűlölettel, megvetéssel
                  fordult ki valami félelmes érzés a mélyből.</p>
					<p>- Megrontotta az életemet... megölte... megfertőztette... a nyomorult... a
                  nyomorult... hogy neki kellett jönni erre is... hogy magát... kedves...</p>
					<p>A szavak töredezetten jöttek ki, rekedten és alig érthetően.</p>
					<p>Matolcsy nem mert ránézni, s mégis rajta függött a szeme, s a testén hideg
                  borzongás futkosott... Nem tudta mért, Ardayra gondolt, a falujabeli földesúrra:
                  s valami iszonyatot érzett... ha ennek az asszonynak köze volt vele.</p>
					<p>- Akinek megvan mindene... pénze, hatalma, ereje... csak ronda buja állat... az
                  megérzi messziről a tiszta lelket... hogy...</p>
					<p>Matolcsy egyre jobban megdermedve meredt az asszonyra, aki most megrázkódott,
                  aztán villogó szemmel nézett a fiatal férfira, és suttogva, forrón:</p>
					<p>- Magának gazdagnak kell lenni... előkelőnek... nagy tudósnak... sikerének kell
                  lenni az életben... irigyelt embernek... egy nagyszerű férfinak... s... az is
                  lesz!... Maga nem tudja, hogy milyen törpék, milyen törpék az emberek... hogy mi
                  ez az egész undok élet, hogy itt csak a pénz számít, a flanc, az, hogy ki hol
                  született, minek született: mindenkinek ki van jelölve egy sínpár, már a
                  születésekor, s azon kell haladnia, és azon mehet, amerre visz... De vannak
                  lelkek, akik át tudnak ugrani egyik sínről a másikra, s akkor a más élete elől
                  veszik el az érvényesülés útját... és az a másik leszorul, kiesik... az nem baj:
                  fő, hogy jó sínre kerüljön valaki... és hagyja ott a maga régi nehéz útját... Én
                  nem tudom, hogy maga mi lesz: de én érzem: maga egy nagy ember!... maga egy nagy
                  lélek, aki az Istennel is el tud bánni, hogyne tudna az emberekkel... talán költő,
                  talán tudós... talán... tudomisénmi... talán pap... egy nagy pap... amilyen még
                  nem volt... Ma még a pusztában, mint Keresztelő Szent János... Krisztus...
                  mindenkinek kellett a pusztában szenvedni... Mózesnek is... de maga különb náluk:
                  azok szenvedni tudtak másokért, de maga tudni fog kegyetlen lenni... tud
                  dühödött lenni... én megérzem, hogy maga irtóztatóan kegyetlen ember... de nagy
                  ember... A nagy lelkeknek szabad hóhérnak lenni... csak azok a kis dőzsölők, csak
                  azoknak nem szabad, akik arra születtek, hogy hóhérok legyenek, már a
                  lélegzetükkel másoknak a levegőjét szíjják el, és minden falat, amit megesznek, a
                  más falatja, de a nagy ember: nem a más levegőjét fogyasztja el, hanem
                  elfogyasztja a Levegőt, hogy nem marad semmi... nem a más falatját nyeli le, hanem
                  lenyeli az Embert... fölszí és lenyel és megemészt mindent: tudomisén, másnak a
                  gondolatát, mint a veréb a kalászból: kiszedi másokból a magot, és csak ő van...
                  én látom, hogy maga egy ilyen nagy ember... és én leszek az a váltó sín, nem
                  tudom, hogy híjják a pályaudvarokon, amivel a vonatot áttolják idegen
                  pályára...</p>
					<p>Ezt mind oly halkan, gyorsan és szájának oly merev vonaglásával mondta el.
                  Matolcsy teljesen kiegyenesedve és mereven ült a helyén, és csak nézte.</p>
					<p>- Majd egyszer elmondom... - szólt az asszony és két kézzel kétfelé simította az
                  arcát, s úgy hagyta azt a tenyerében, mint egy beteg csibét... Sápadt volt, s
                  fakó... s Matolcsy most megint szerelmes volt bele... már ismét gyöngéden és
                  meghatottan nézte, s úgy szerette, hogy ennyire öreg és fáradt és ráncos a
                  szeme... úgy szerette, hogy túl van a szerelem lehetőségén, s most már kételkedett
                  benne, hogy az asszony megcsókolta őt...</p>
					<p>Kis falu papnéja... - mondta magában - mennyit szenvedhetett, mit élt... egy kis
                  papné... és mi lakik benne...</p>
					<p>- Márta, Márta! - kiáltott aztán, kis szünet után az asszony. Mintha kész volna,
                  megkönnyebbült volna.</p>
					<p>- Anyuskám, anyucikám - kiáltott vissza a tornácról a kislány, aki nem találta
                  őt.</p>
					<p>A papné a kézimunkáját ölbe vette, kiterítette. Mosolygott, befelé mosolygott,
                  egyszer sem nézett a fiatalemberre. Valami állandó mosoly volt az ajka szélén,
                  amely emlékeztetett most a keleti szobrok érzékfeletti mosolyára.</p>
					<p>- Jé, maga itt? - sikoltott fel Márta.</p>
					<p>Matolcsy félszegen állott fel.</p>
					<p>- És hogy kuttognak itt!... no de milyen csendben lappangtok, anyuci!</p>
					<p>- Kezét csókolom - mondta Matolcsy, a hangja idegesen rekedt volt.</p>
					<p>A papné fel sem nézett, az arcán még erősebb volt a dermedt mosoly.</p>
					<p>- S milyen csönd! A tiszteletes úr talán prédikál? - szólt a kislány, aki csak úgy
                  összevissza beszélt, s profán volt, mint egy kismadár.</p>
					<p>- Mit csinál Margit? - szólt az anya, aki gyorsan felpillantott, s a fiatalember
                  arcán megnézte, mennyire üdült fel a lány csapongó napsugaras hangjára.</p>
					<p>- Jaj, az egy drága teremtés - szólott Márta. - Úgy híjtam, hogy jöjjön... - s
                  kicsapta az asztalfiókból a saját kézimunkáját az asztalra, és telecsapta vele,
                  lányillattal, lányfényességgel a fiatalember szemét.</p>
					<p>- Szeles vagyok anyuci?... Bocsánat: szokásom...</p>
					<p>Érezni lehetett rajta, hogy erővel csacsogni akar.</p>
					<p>- Miljő kérem, húsvétkor kezdtem; húsvétra már készen is lesz...</p>
					<p>A fiatalember enyhén mosolygott, mint bácsi a gyereken.</p>
					<p>- Egészen az apja - szólt a papné kissé feloldódó könnyebb mosollyal.</p>
					<p>- És ez egészen a mama - feleselt a lány a kézimunkáját mutatva -, minden öltés
                  anyai felügyelet alatt készült, kérem.</p>
					<p>Szélesen és vidáman nevetett, apró fehér foga a piros ínyekkel virított.</p>
					<p>A fiatalember úgy tűrte a furcsa szókat, mintha rozmaringszállal csapkodták volna,
                  minden ütésnél illatot érzett.</p>
					<p>- Jaj, istenem, csak még egyszer olyan hibát tudnék csinálni, hogy a mama megvonná
                  tőlem az örömet, hogy kézimunkázzam.</p>
					<p>Matolcsy kissé fölnevetett:</p>
					<p>- Nálunk volt a püspöki hivatalban egy... kollégám... - mondta halkan, simán -,
                  aki nagyon nem szeretett irodában dolgozni, s ahányszor berendelték, mindig
                  csinált valami baklövést, csak hogy kitiltsák... Nem szeretett az illető úr az
                  íróasztal mellett ülni, számokat összeadni, azt különösen nem...</p>
					<p>- Hát annál jobb is kurizálni - szólt Márta.</p>
					<p>Matolcsy odalesett a papnéra.</p>
					<p>- Nem is volt rossz gusztusa - folytatta pityegve Márta -, gratulálok annak az
                  úrnak. Küldje ide.</p>
					<p>Úgy tett s úgy kacsintott, hogy egész biztos benne, hogy az “illető úr” itt ül.
                  Miklós most először életében, magára vállalta egy idegen ember léhaságát.</p>
					<p>A papné föl is nézett. Csak egy igen kis pillanatra vetette föl a szemét, de
                  Miklós rákvörös volt.</p>
					<p>- Ha találkozik vele, adja át neki szíves üdvözletem - mondta Márta.</p>
					<p>- Jó - bökkentette Miklós csak azért is.</p>
					<p>- Kezet rá.</p>
					<p>S odanyújtotta kezét. Miklós mit tehetett, nevetősen odanyújtotta a kezét. Abban a
                  pillanatban, mikor a lány kemény kis barna kezét megfogta, a papné újra
                  fölnézett, s ő újra még egy fokkal vörösebbre gyúlt ki.</p>
					<p>A kislány elkapta a kezét, s úgy tett, mintha a selymek közt kutatna.</p>
					<p>- ...Pardon a lábára léptem? - mondta pár pillanat múlva, s a szemébe
                  kacsintott.</p>
					<p>- Kérem...</p>
					<p>- ...s egyszer s mindenkorra elengedem - kacagott fel a kislány végre kibuffanó
                  nevetéssel, s a válla közé húzta a fejét. - Mint a múltkor Görömbey bácsi... - s
                  elkezdett hahotázni. Annyira furcsa s feszült volt a hangulat, mint az iskolában
                  délutáni vallásórán. - Itt volt a múltkor, és így véletlenül rátanáltam toppantani
                  a lábára. Pardon! mondom, azt mondja, csak tessék!... Nahát abban a pillanatban
                  csak az isten őrzött meg, hogy szót nem fogadtam, s jól rá nem ugrottam
                  szelességemben a lábára, de jól: a tyúkszemére, sarokkal! aj de finom lett
                  volna...</p>
					<p>S elkezdett menthetetlen vígsággal hahotázni.</p>
					<p>Miklós nevetgélt, halkan, fojtva a kacagást, s hirtelen eszébe villant, hogy
                  ugyanilyen anyásan nevetgélt az előbb az ő csacsogásán a papné, mikor a
                  nagyapjáról diskurált.</p>
					<p>A papné megreszketett valami hirtelen rémülettől s a lányára nézett, oldalról,
                  lefelé fordult szemmel s várakozó ellenségességgel, a lányára, aki virult, mint
                  virág a napon.</p>
					<p>Egy kis csönd volt.</p>
					<p>- Ismeri Pap Jancsit? - kérdezte egyszerre Márta.</p>
					<p>- Azt a hosszút? - mondta gyanakodva Miklós.</p>
					<p>Márta hangosan felkacagott.</p>
					<p>- Éppen azt: gólya fészkel a tetejébe... Most tette le a káplánit.</p>
					<p>- El is bukott.</p>
					<p>- No nézze, az nem is lehet.</p>
					<p>- Miért?</p>
					<p>- Nem is mert nekimenni.</p>
					<p>- De jól ismeri.</p>
					<p>- Ja, már kétszer volt itt legátus.</p>
					<p>Márta kissé felhúzta a szemöldökét, elgondolkozott, felpittyesztette az ajkát.</p>
					<p>- Hát az olyan gyáva? - mondta magát megcáfolva s némi érdeklődését elárulva.
                  Aztán hirtelen szokott váratlan nevetésével mondta: - De csak a professzoroktól
                  fél...</p>
					<p>- A lányoktól nem? - mondta Matolcsy, s érezte, hogy ennyire közvetlen s egy
                  színvonalon még sose volt lányhoz.</p>
					<p>- Na! - kiáltott fel Márta, s vég nélkül kezdett vihogni, mintha a nevetése
                  emlékekbe fúlna.</p>
					<p>Matolcsy ellenségesen emlékezett vissza Pap Jancsira, aki két évvel volt nála
                  lejjebb, s hirtelen éles szemmel kereste a Mártácska arcán valami sebtiben,
                  sötétben odalopott csóknak a helyét.</p>
					<p>A papné szigorú szemmel nézte most a fiatalember arcát, s látta, hogy most nem
                  veszi észre, hogy ránéz. Vér szökött fel az agyába, s egy pillanatig
                  összeszorította fogait, akkor a lányra nézett:</p>
					<p>- Margit semmit sem üzent?</p>
					<p>- Mit?</p>
					<p>Kis csönd lett.</p>
					<p>- Ki az a Margit? - kérdezte Miklós, mert érezte, hogy el kell hárítania valamit
                  magáról.</p>
					<p>- Az új tanítónőnk! - szólt gyorsan Márta - nagyszerű lány.</p>
					<p>Az asszony ránézett:</p>
					<p>- Az nem “nagyszerű lány”, az egy tökéletes kis teremtés - mondta. - Most végezte
                  a tanítónőit, olyan fiatal, hogy a diplomáját még nem is kapta meg, de olyan
                  önálló, hogy eljött hozzánk... és kifogástalanul megállja a helyét... Karakter...
                  Finom, eszes és amellett naiv, bájos, komoly lény, úgy tud gondoskodni magáról!...
                  Mondhatom, nem ismerek hozzá hasonló nőt: ideálja annak, milyennek kell lenni egy
                  nőnek... sőt egy igazi embernek...</p>
					<p>Mikor azt mondta, hogy milyen jól tud gondoskodni magáról, Miklós újra elpirult,
                  és felvillant benne, hogy ez a tanítónő... ez az a titok, amit az öreg papné neki
                  akar ajándékozni, amivel meg akarja menteni, új sínre vinni... valahogy az első
                  pillanatban kellemetlen volt, de már a másikban mind az az érzés, amit fel tudott
                  benne kelteni a papné, reményt a jövőben, hitet az okosságában, az mind áthárult
                  az ismeretlen fiatal lány felé s már akarta látni, már húzódott feléje... s félt
                  tőle, már röstellte magát előtte.</p>
				</div>
				<div type="chapter">
					<head>5</head>
					<p>A vacsorának vége volt, kissé lustán és elbágyadva nézte a morzsákkal teleszórt
                  asztalt, a fehér abroszon néhány fehér tányér csillogott, s poharakban a sárga
                  bor.</p>
					<p>Már ködös volt kissé a feje az aránylag bőven bevett alkoholtól. Délután is ivott,
                  most este is. Mélyen le volt hangolva, de igyekezett békésen mosolyogni.</p>
					<p>Az öreg pap beszélt, pohara fölött az asztalra könyökölt, s öblösen mondta:</p>
					<p>- Én politikával nem foglalkozok. Mit nekem a politika. Az is szamár, aki beleüti
                  az orrát. A politika, barátom, az szép is volna, jó is volna, csakhogy nem lehet
                  ott semmit se csinálni... A nagybirtokosok... Voltam én már választási elnök is,
                  voltam kortes, voltam minden: bár ki tudnám magam húzni belőle... Vót egy nyári
                  választás: mikor az embereknek legtöbb dolga van, akkor neki kell állani, hogy a
                  grófot megválassza a nép... vagy Tuhutum Zsigát, vagy... Ardayt... szóval
                  valamelyik nagybirtokost, akinek még ez is kell... vagy ha nem kell nekik, hát
                  azt, akit ők maguk helyett be akarnak küldeni...</p>
					<p>- Hja, a dzsentriuralom - mondta Miklós, aki gyakorlatból még semmit sem tudott
                  erről a kérdésről, ellenben, mint minden debreceni diáknak, ki volt alakulva
                  valamelyes, történelmi tanításokon alapuló, kissé konzervatív felfogása, amelyet
                  egy kevés új és szociális idea tarkított. Amolyan “negyvennyolcas” ideológiába
                  oltott modern szociálista szavaló volt, mint a többiek: aki még azonban nem vont
                  le konzekvenciákat. Azt hitte, a fején találja a szöget.</p>
					<p>Az öreg pap kicsit, kicsinylően elmosolyodott:</p>
					<p>- Dzsentri!... kedves öcsém... a dzsentriuralom: az csak olyan pictus masculus: a
                  dzsentriuralom csak arra való, hogy végrehajtsa a nagybirtokos uralom akaratát,
                  az csak egy olyan adminisztratív gépezet. Hát persze így együvé vannak forrva,
                  mert egymást támogatják: a nagyurak fenntartják ezeket, ezek meg szolgálják
                  azokat... De istenigazába úgy van az valahogy, hogy a grófok nagyon tartózkodnak
                  a dzsentritől, sőt mondhatnám sokszor nem is palástolják, hogy mennyire megvetik
                  őket... Azt hiszed, hogy csak egy Arday is egyenrangúnak nézi magát a
                  vármegyeiekkel, a szűkzsebű köznemesekkel? pláne, aki hivatalból él? pláne, amék
                  rusztikál százötven holdon? s maga hányja a trágyát a szekérre?... A dzsentrit,
                  azt, barátom, a polgárság tartja fenn: mert az nem tudja, hogy hogy áll a bál... a
                  polgárságnak a közvetlen elnyomója még mindig a dzsentri, hát ő annak jár a
                  kedvébe... Ő csak azt tudja, hogy minden megyei hivatalnok dzsentri... szolgabíró,
                  vicispán, árvaszék, mind... mert a vármegye még ma is olyan, mint egy középkori
                  lovagvár, olyan mint egy külön falu... a falu közepén... és aki ennek tagja, az
                  itthon van... annak privilégiuma van... annak lehet munka nélküli hivatalba jutni,
                  s az benne van abban a maffiában, amelyik a politikai hatalmat a markában tartja,
                  monopolizálja... így az egész államot... Éppen ezért ezek még most is az urat
                  játsszák, s egyszerűen megvetik a termelő munkát... ezek csak úszni akarnak a
                  meleg napos vízben... s ha valaki megpróbál velük konkurrálni a mandátumoknál vagy
                  az úri szinekúráknál, hát az arrogáns betolakodó... azt ki kell dobni: mert Árpád
                  apánk azért foglalta el ezt az országot, hogy Kecskeméthy Jóskának kárbecslő
                  hivatala legyen, mikor elment a föld, és hogy Ardaynak kitartó lelkes választója
                  legyen az a hatszázötvenöt nagygazda, aki itt választani szokott.</p>
					<p>Éles volt és epés, de éppen ez úgy tűnt föl a beszédében, mintha személyes harag
                  volna benne.</p>
					<p>Matolcsy nem tudta, mért, de ahányszor az Arday nevét kimondták, mindig megijedt:
                  mintha nem illenék ezt a nevet ebben a házban kiejteni...</p>
					<p>- Én még nem ismerem ezeket a dolgokat - mondta, s kissé borzadva gondolt rá,
                  hogyha meg kellene ismernie.</p>
					<p>- No, én meg már meguntam: torkig vagyok vele, hogy úgy rendelkeznek az emberrel,
                  mintha kocsisa volnék, bérese vagy gazdatisztje... Kiadja a parancsot... nem is
                  lehet arra gondolni, hogy az ember ellenszegüljön... Itt a pap az uraság cselédje,
                  az orvos az uraság cselédje... az orvos a grófnak a tanyáira jár, körorvos, és ő
                  látja el az összes betegeket a gróf minden tanyáján: kap érte fizetésül százötven
                  forintot egy esztendőre!... Ezért meg kell neki tenni legalább száz utat, kocsin,
                  télen, nyáron, esőbe, hóba... Hát kérlek, ez az orvos nem szólt semmit, végezte a
                  dolgát, de elkezdett olyanokat mondani, hogy a cselédlakásokat fedni kell, mert
                  behull az eső, dohos a fal, penészes, virágzik a tüdővész, hogy építeni kellene új
                  házakat, patikát kellene felállítani, járványkórházat követelt... Micsoda!
                  kikiáltották cucilistának, a grófkisasszony nem engedte, hogy megfogja pulzusát...
                  szóval el kellett mennie: pedig körorvos, semmi köze a grófékhoz, csak épp az
                  volt az úzus, hogy a körorvos százötven forintért levette azelőtt a grófék fejéről
                  azt a gondot, hogy még a cselédségre is kell gondolni... Itt a csendőr is az ő
                  szolgájuk, kommenciót kapnak az uradalomtól, tűzifát, bort, szántót, kaszálót,
                  káposztást... tessék akkor feljelenteni az uradalmat, hogy tűzveszélyes... Az én
                  parasztomat megölik a büdösök, hogyha kifolyik egy dézsa víz az utcára, vagy ha
                  nincs tele hordóvíz az udvaron: menjen be a grófékhoz, és nézze meg, mi van ott...
                  A csendőrnek nem szabad belépni a grófi területre: ez így van hallgatólagosan
                  elintézve...</p>
					<p>- És ezen nem is lehet változtatni? - kérdezte Matolcsy, kiben kezdett felgyűlni
                  az indulat.</p>
					<p>- Á, fenét lehet. Ki változtat rajta, én változtassak?... Én, a pap, én tegyem ki
                  magam valaminek?... Édes fiam: a vármegyével szemben mindenki gyáva, és mindenki
                  alázatos... Itt vannak ezek az urak, a bérlők, a kereskedők, a gyárosok: ezekbe
                  még annyi önállóság sincsen, mint egy parasztba, mert a magyar paraszt bizony a
                  szemébe néz az úrnak... no, nem is szeretik... Bent a városban is: az ujjadon
                  megszámlálhatod a nagy családokat, és úgy uralkodnak az egész polgárságon, mint a
                  koronázatlan királyok... Az ő kaszinójuk az úri kaszinó, az ő társaságuk az
                  egyedül elegáns társaság, ami az ő kobakjukba bekerült: az az úriemberekre egyedül
                  irányadó gondolat, az ő politikájuk az egyetlen hazafias és nemzeti politika, az ő
                  klikk-érdekük után igazodik a falusi, a városi, a megyei vagy a vidéknek s az
                  egész országnak a politikája... Hű, az a kereskedő vagy iparos, akivel kezet
                  szorít egy úr: arról azt nem lehet lemosni, azt a boldogságot, a zsidó ügyvéd, aki
                  tarokkozhat az asztaluknál, a fiatal lateiner orvos, aki ingyen gyógyíthatja őket,
                  a lapszerkesztő, aki az ő dolgaikról dicshimnuszokat írhat: az mind meg van
                  dicsőülve, hogy ő abban a boldogságban részesülhet, hogy... A bankigazgató, akit
                  választás előtt ebédre híjnak meg, és az asszonyok, ennek mindnek az asszonya,
                  akikkel a dzsentri hölgyek néha, közös jótékonyságot csinálnak, persze a
                  letegeződés és a vizit-visszaadás kellemetlen formaságainak mellőzésével... Van
                  itt, fiam, valami nagyszerű dolog, ami tulajdonképpen imponáló... ezek az urak:
                  ezek tudnak urak lenni. Ha nem tudnak gazdálkodni, ha nem tudnak okszerűen földet
                  művelni (ezer esztendő óta egyébből nem élnek, s még ezt az egy mesterséget se
                  tudják. Akárki, aki elfogulatlan fejjel nekimegy a gazdálkodásnak, három esztendő
                  alatt szebb eredményt produkál, mint ezek az évezredes gazdák...) Hanem ahhoz az
                  egyhez értenek, hogy kell úrnak lenni... Maguk közt fesztelenek és kedvesek és
                  vidámak és aranyos népek: de ahogy a katona megismeri száz lépésről a
                  katonagallért, hát ezek megérzik száz lépésről, hogy hány őse van valakinek, és
                  milyen elbánást érdemel... ha közülük való, az első percben frer et koson, ha nem
                  közülük való, akkor lehet szép, lehet művelt, lehet gazdag (no, ezt az egyet még
                  megbocsátják úgy-ahogy), de olyanok hozzá, mint a jégcsap... Nem árulják el a
                  kasztot... Azokat a nagy kegyeket is: hogy néha szóba ereszkedjenek egy-egy
                  közönséges, maga erejéből lett polgárfélével, csak a polgárság legbefolyásosabb
                  rétegeiből valók kapják meg, de a kisebb polgárságról nem is vesznek tudomást...
                  elég a kolomposokat magukhoz édesgetni... A többinek csak ki kell adni a jelszót,
                  hogy “veszélyben a haza!”... és ha ez mind nem használ: akkor jön a “társadalmi
                  bojkott”... lovagiasság... Mert ha a főbíró valakinek nem köszön: akkor az lője
                  főbe magát... Az öcsémnek öt neveletlen gyereke volt, és nem akart párbajozni
                  Töhötöm Bandival, aki a kaszinóban mindig arról adomázott, milyen nagyszerű
                  vadász... Azt mondta az öcsém: ha én meghalok, az én gyermekeimre még egy rongyos
                  nyomorult vármegyei jegyzőség sem marad... legfeljebb díjnok lehet az
                  adóhivatalnál: nekem élni kell... megjegyzem, bevallom, hogy az én apám iparos
                  volt, olyan mint a többi mesterember, vasárnap ivott, hétköznap dolgozott, mint
                  egy állat, egész életében nem volt semmije, élt egyik napról a másikra: de minket
                  kitaníttatott... én pap lettem, aztán én segítettem az öcsémet: ő ügyvéd lett...
                  De én meg is mondtam az öcsémnek, az istenért, meg ne tedd, hogy ne párbajozz:
                  vagy meg vagyunk halva, mind a ketten...</p>
					<p>Valami nyugodt derűvel nézett maga elé, aztán teletöltötte a poharakat, s
                  felhajtotta a magáét. Miklós alig ízlelte meg a borát.</p>
					<p>- Hát bizony kedves öcsém - törülte meg nagy kopasz fejét ez a robusztus nagy
                  ember, akiben csupa realitás volt minden érzés és gondolat, s hiányzott a humor, a
                  játékos kedv, a könnyű szórakozás, és mégsem volt komor és nehéz: egy darab
                  hatalmas magyar élet volt, rendíthetetlenül erős és termékeny, napsütéses, és így
                  súlyos kötött talajával is derűs - itt nem lesz jó okoskodni. Szemet kell hunyni
                  az úri panamáknak, és ne tessék kokettírozni a hazafiatlan elemekkel... Utóvégre
                  olyan keveset kívánnak tőlünk, annyit csak meg lehet tenni, hogy szótlanul
                  engedjük, hogy elegáns, úri brúderek elfoglalhassák az ő szolgabíróságaikat és
                  képviselőségeiket, s hogy a közügyeket meg a vadászataikat elintézzék... Ne
                  demagógoskodjál, ha úgy látod, hogy ezt elsősorban a paraszt sínyli meg; mi közöd
                  van neked a “buta és sunyi” paraszthoz? illő szerénységgel lelkesedjél azért a
                  politikáért, amit ők esetről esetre kijelölnek a számodra, és siess bizalmat
                  szavazni, ha valami Catilina-féle egzisztencia meg akarná zavarni a vármegye
                  hagyományos egyetértését és bizodalmát a főispán providenciális bölcsességében.
                  Ezt a kis szolgálatot csak megteheted azoknak, akiknek ősei oly szívesek voltak,
                  hogy Árpád apánkkal elfoglalták neked ezt a tejjel-mézzel folyó szép országot...
                  pszt... arról pedig egy szót se, hogy az Arday nagyapja Bach-huszár volt, és hogy
                  az egyik főbíró úr nagyapja a velünk különben is rokon kazár nemzetséghez
                  tartozott... Fő az, hogy most is éjjel-nappal őrködnek a hon épségén...
                  Ilyenformán édes fiam, ha megteszed eme hazafias kötelességeidet: ne félj, nem
                  lesz semmi baj az adókivetésnél, elveheted a tanítónőt, s gyermekeid lehetnek
                  kvantum satis, csak bírd faluról neveltetni őket: a kislányod felléphet az
                  intézetben az alispán kisasszonnyal élőképben, a sógorodat behozhatod körorvosnak,
                  ha nincs éppen nagyobb protekciójú jelölt, de ha már sikerült megmutatni, hogy
                  mégis valaki vagy, majd a nemzeti ellenállásnál, vagy az árvízkárosultak
                  segélyezésénél bizottsági tag lehetsz, és ha bajba kerülsz... elvégre gyarló állat
                  az ember, számíthatsz a feljebbvalók jóakaratú elnézésére...</p>
					<p>Az öregúr megtörülte a homlokát, nagyon melege volt, s ejtőzve ült nagy
                  karszékében, amely gyékényfonású volt, s a széles támlája gömbölyűre kopott, mert
                  folyton markolászta beszéd közben.</p>
					<p>Miklós szerette volna megkérdezni, hogy vajon ő mennyit vont le saját magára nézve
                  ezekből az elvekből, de nem akarta megbántani.</p>
					<p>Csak valami mély lehangoltság maradt rajta az egész beszélgetés után. A papné
                  szórakozottan nézett maga elé, s egész este nem mozdult, mintha elvesztette volna
                  magát, mit sem hallott az ura beszédéből, nyilván számtalanszor hallotta már, s
                  egészen ismerte, s még jobban ezeket a dolgokat s nyilván régen levonta magának a
                  konzekvenciákat, nemcsak az elmondott igazságokra nézve, de az urára vonatkozólag
                  is, aki megbékélten tudott élni ez elvek mellett. Márta egy ideig hallgatta a
                  beszédet, anélkül, hogy a legcsekélyebb érdeklődést keltette volna az benne, aztán
                  a képeslapot forgatta s nézegette, ami most jött a délutáni postával.</p>
					<p>Az a közönyös, unalmas elteltség fogta el, mint mindig az embert, ha olyanok
                  ontják magukból a fáradhatatlan életbölcsességet, akiket valamely benső
                  figyelmeztetésre nem fogad el az ember sem bölcsnek, sem méltónak ilyen igazságok
                  hirdetésére. Úgy hat tehát a beszédjük, mint a verkliszó vasárnapi forró
                  délutánokon.</p>
					<p>Mért élnek egyáltalán az emberek, vagy ha élnek, mért nem élnek emberileg: mért él
                  mindenki nyomorúságok, bajok s lelki kétségek között, amit ma a papné feltárt
                  lelkéből? Elég lett volna egy életre tűnődésre és meghatottságra, s mégsem fakadt
                  szeretet belőle, talán csak szánalom, vagy az sem, inkább valami kis tisztelet és
                  respektus e nő belső értékeivel szemben. Amit a pap beszélt, az elég lehetett
                  volna arra, hogy rábírjon egy fiatalembert, hogy kivándoroljon ebből az országból
                  és embergyűlölővé tegyen s mind az egész elvesztette előtte, benne a hatását, mert
                  egy pillanatra sem érezte meg a férfiúnak lelkét, aki vállalja a gondolat
                  felelősségét; talán kissé mégis örült az értelmességének, amely ezt a mezei gazdát
                  valamivel magasabbra emelte előtte, mint amennyire eddig taksálta. S a kislányra,
                  ki most hangtalanul s nyomtalanul volt jelen ebben a családi társaságban, ezen a
                  furcsa falusi éjszakán, ahol mindenki távol és külön volt egymástól,
                  gondolataiba, vagy belső életébe rejtőzve, s az unalom sivatagjai választották el
                  őket egymástól... Ez a kislány is idegen és senki volt az ő számára. Kacagó kis
                  arca, mint a szomszéd kertjének értéktelen kis virágja, kis lelkének illata,
                  mintha egy pillanatra messziről idecsapja a szél: kellemes egy ízig, aztán
                  elfeledi az ember, s nem gondol utána, honnan jött, mi az...</p>
					<p>Hogy élnek, s hogy élnek ezek az emberek... Mért, mire? hogyan?... Semmi közük
                  egymáshoz: így élni valaha!... idegen nővel az oldalán... idegen gyermekekkel
                  körülvéve... a nyugalomban maradhatás boldogságát edzett közöny köpenyében
                  védve... elszigetelt érzésekkel, hogy soha ki ne süljön, ki ne robbanjon semmi,
                  hogy csak a levegőbe tűnjenek el, áramveszteségbe csapódjanak le a felgyűlt
                  feszültségek... Mért beszélne másért a pap, mért öntene ki magából ily keserű és
                  súlyos gyűlölettől áradó dolgokat, amelyeknek egyetlen mondatáért sem állana
                  helyt szükség esetén... egyetlen szavát nem fedezné vérével és életével: de meg
                  kell könnyebbülnie; kell, hogy legalább felelősség nélkül kiadja magából azokat az
                  érzéseket, amelyek a hallgatag és gondolkodó embert szét tudnák vetni...</p>
					<p>- És ezen változtatni nem lehet s nem fognak soha, míg csak a mai világ fennáll.
                  Ha államosítják is a megyét, akkor is csak azt fogják folytatni: ki hozza a
                  voksokat, ha nem lesz meg az edzett kortes faj? Azt nem lehet rábízni másra, csak
                  a dzsentrire, mert ez tudja... Ez, barátom, ez egy elsőrangú mandátumgyár:
                  megérdemlik a megyétől, hogy az meg stipendiumos tápintézetük legyen.</p>
					<p>Matolcsy idegesen helyeselt s bólogatott s közben arra gondolt, hogy a papné mentő
                  angyalnak adja magát: s nem hívta meg vacsorára a kis tanítónőt... Pedig annak a
                  kedvéért maradt, azt hitte, ez lesz az ajándék, amellyel meg akarja őt
                  lepni...</p>
					<p>Ah, ez az egész nap: elveszett az illúziója saját magában, kiábrándult az
                  értekezése nagyszerűségéből, s mint bűzhödött holt tömeget őrzi már csak a sok
                  papírt a zsebében, fél, hogy napfényre ne jöjjön csak a nyoma sem... Kiábrándult
                  az emberi jóságból, a női szív angyali valóságából: a papné, a vén asszony,
                  személyi vonzalomból játszotta a fennkölt lelket... Kiábrándult a jövendője
                  minden lelkesítő szépségéből: unalmas, tespedő élet, fásult és elgyötört szív
                  kilátástalan tengődése...</p>
					<p>Szótlan, mosolyt erőltetve koccintott a házigazdával s elfordította a szemét, hogy
                  megelőzze a papné meleg pillantásait, amelyeket olykor kénytelen volt elfogni és
                  valami hazug színleléssel viszonozni...</p>
					<p>Csüggedten nézett maga elé, mit vár ezektől: mindenki csak kapni akar s adni soha,
                  ezt már tudja jól... Mit adhat egy fiatalember, akitől elrabolták már mindenét: az
                  életét, az illúzióit, a jövő álmait...</p>
				</div>
				<div type="chapter">
					<head>6</head>
					<p>Amint reggel fölébredt, már szomorú volt.</p>
					<p>Idegen helyen ébredni mindig kellemetlen; sajnálta, hogy tegnap délután ittmaradt:
                  haza kellett volna mennie. Most napfényben, melegben, emberek szeme láttára
                  visszagyalogolni a falujába... Jobb volna misszionáriusnak menni a vadak közé...
                  Legyintett: az sem volna jó...</p>
					<p>Kinn marhák bőgtek az udvaron, s amint ingben az ablakot kinyitotta, a tegnapi
                  cselédlány ott állott s rávigyorgott.</p>
					<p>Egy ideig szórakozottan nézett a lányra, akkor észrevette, hogy jólesik neki.
                  Friss volt, ruganyos, olyan ártatlan és reggeli vidámságú, mikor már régen
                  továbbment a tehenekkel, még mindig érezte a piros arcát, a vizesen fésült, hosszú
                  fonatban vállán lógó barna haját, s arra gondolt, mikor kap már egyet ezek közül a
                  nők közül, akik oly csodálatosan hemzsegnek, nyüzsögnek az életben s az ember nem
                  tudja, voltaképpen mik is, mire valók, mért vannak egyáltalán...</p>
					<p>Leült az ágy szélére. A kollégiumban lustán szokott öltözni, ha vakációja volt,
                  egész nap ellógott mosdatlanul, fésületlenül... Most csak a friss víz ébresztette
                  fel... Amint belenyúlt, előbb összeborzadt, aztán szerette a hideg vizet, ahogy a
                  testét végigizgatta... Soká mosdott, mosakodott, öblögette magát, kezét, karját,
                  nyakát, fejét, mint a kacsa, s egészen felfrissült... Mikor már meg is törülközött
                  a vastag, puha, bolyhos szövésű kendőben, egész más ember volt. A törülköző végére
                  az volt kivarrva: “Jó reggelt!” Bizonnyal Mártácska: látta, hogy feküdt a puha
                  nagy kendő a lányka puha ölében... A cseléd szokta erős markában mosni: látta,
                  hogy mozog a lány teste a mosóteknő fölött...</p>
					<p>Már fel volt terítve az asztal a tágas előszobában, mikor kijött. Aranyszegélyű
                  kávéscsészék voltak felrakva, sárga abrosz, sárga szervéták, egészen könnyű és
                  finom szín... Milyen vidám s üdítő; mindig gyűlölte a sárga színt, félt tőle, a
                  nagyanyja valaha, kisgyerekkori emlék, zsidószínnek mondta: azóta valami megvetés
                  volt benne a sárgára, s most egész el volt tőle bájolva, úri és finom, és jóleső
                  volt neki.</p>
					<p>A kutyája állott a küszöbön, s boldogan ugrott a térdére... Kicsit undorodott a
                  kutyától, félt is tőle, nem szerette: úgy tartotta maga mellett, mint egy
                  ellenséget, állatot, vadat, félelmes emlékét állatiságunknak, nem tudta
                  emberszámba venni, pedig emberi érzéssel, mint életnyomorultat tartotta el. S
                  nem tudta állatnak, rögnek, fadarabnak tekinteni: gondot okozott neki, ennie
                  kellett adnia... S a kutya félt tőle, sohasem bizalmaskodott, nem értette, most mi
                  ütött hozzá: aztán meghatotta a dolog... Szegény kutya, ez is idegenben érzi
                  magát?... s így megörült, hogy meglátta a maga ismerősét?...</p>
					<p>- Szervusz - mondta neki elmosolyodva, s elhárította magáról.</p>
					<p>A kutya azonnal, a legkisebb ellenállás nélkül félrekotródott, s ez megint
                  meghatotta. Hogy nem neveletlenkedik, nem erőlteti a szeretetet, a testi
                  érintkezést, ami pedig, úgy látszik, annyira jólesik neki.</p>
					<p>- Szervusz - mondta újra s olyan gyöngéden, amilyen hangot még sohasem adott -, te
                  bolond, te... - s megsimogatta a kutya kerek fejebúbját...</p>
					<p>A kutya csaholt, és őneki könny szökött a szemébe.</p>
					<p>Aztán megszagolta a kezét, büdös volt a kutya szőritől, fanyalodva mosolygott:</p>
					<p>- A jószív nem veszi el a bűzt... - mondta aforizmásan.</p>
					<p>De egész megenyhülten ment ki a tornácra.</p>
					<p>Milyen nagy gazda ez a pap! Szép nagy ház, oszlopos tornác, derék tágas udvar, s
                  bent finom úri bútorok... Az ő nagyapjánál, azazhogy az apjánál (mert hisz ez
                  szegény úgy élt, ahogy a nagyapjától örökölte az életet) híre sem volt efféle uras
                  módnak, csupa ócska holmi, sötét, közönséges, megunt politúros bútorok... Ha ő
                  megházasodik, modern bútort vesz... Még ennél is modernebbet, amilyen itt van...
                  Ah, meg tudná ő mutatni, hogy kell élni...</p>
					<p>- Jó reggelt!</p>
					<p>Persze hogy Mártácska volt.</p>
					<p>- Kisztihand, ilyen jókor fenn van?</p>
					<p>Márta csengően, édesen felkacagott.</p>
					<p>- Mikor volt az!... Maga valami álomszuszéknak tart engem?</p>
					<p>- S maga rossz embernek tart engem?</p>
					<p>Mártácska elgörbítette a száját, s huncutosan szólt:</p>
					<p>- Nahát nem éppen a legjobbnak - nevetett -, de én olyan jószívű vagyok, hogy még
                  magáról sem tudok rosszat feltenni.</p>
					<p>- Püff - mondta Miklós önkéntelen, s ezen mindketten soká nevettek.</p>
					<p>- Márta! - szólt bentről a papné.</p>
					<p>- Tessék?</p>
					<p>Márta beszaladt, s Miklós illőnek találta, hogy körülnézzen egy kicsit az udvaron,
                  kissé pedig menekült a papné reggeli mosolya elől.</p>
					<p>A tehénistálló előtt egy öreg magyart látott, szemébe húzott széles kalapban állt,
                  a kalapja százesztendős lehetett, nem volt se zsinórja, se formája, vastag s
                  fényes volt, mint a bőr, feltűnt neki értelmes arca, nagy horgas orra.</p>
					<p>- Jó reggelt.</p>
					<p>- Agyonisten - mondta az ember, s az ujját a kalap széle felé billentette.</p>
					<p>- Hány darab marha van?</p>
					<p>- Tizennyolc.</p>
					<p>Benézett az ól ajtaján s a trágya éles és nem kellemetlen szaga melegen csapta
                  meg. Kint párás volt s kissé éles a levegő, vízcseppek özöne volt lecsapódva a
                  pókhálókra s a fűszálakra.</p>
					<p>- Most nincs itthon csak három darab - mondta az ember.</p>
					<p>Miklós nem értett hozzá, nem bánta. Neki az is mindegy lett volna, ha az egész
                  istálló tele van.</p>
					<p>- Maga idevaló? - szólt inkább az emberhez, aki kicsit idegen volt neki, formára,
                  jó pásztor-alak.</p>
					<p>- Nem én, uram. Szikszóra, ha tudja, hol van.</p>
					<p>- Kassa mellett.</p>
					<p>- Arra, a.</p>
					<p>- Hogy került ide?</p>
					<p>Az ember kissé megmozdult. Olyan nyugodtan állott, mint egy nomád törzsfőnök.</p>
					<p>- Elhozott a balsors... Mer hogy nálunk a napszám kicsi volt, huszonöt, harminc
                  krajcár, egynehányan felszedelőzködtek, hogy gyárba mennek Miskócra... Nekem is
                  mondták: gyüjjön Gábor bátyám, forint húszat keresünk... Így elgyüttünk. Gen de
                  szappangyár vót, osztán mán másnap négyen elszöktek a szagtól, csak magam marattam
                  e, egy valamékkel... De nekem is elég vót három hónap, akkor úgy került, hogy
                  ehhez az Ardayhoz kerestek aratókat azon a tájon. Azokkal elgyüttem. Ott vótam
                  őszig, beálltam. Gen de nagyon keveset fizetett, csak hat forintot egy hónapra,
                  abbul nem lehetett megélni. Oszt ez a tiszteletes úr meg megszólított, hogy
                  gyöjjek hozzá, kapok bennkosztot, meg öt pengőt. Hát ez mégis jobb.</p>
					<p>Miklós csodálkozva nézte az embert. Az arca piros volt, tele volt, nyugodt volt:
                  de minek él ez az ember? Öt pengő meg bennkoszt...</p>
					<p>- Kommenció van? - mondta - fejelés, csizma...</p>
					<p>Úgy mondta ezeket a szavakat, ahogy visszaemlékezett gyerekkorából a
                  cselédfizetésekre. Ezeket a szókat szokták emlegetni.</p>
					<p>- Nincsen semmi - szólt az ember -, csak öt pengő meg bennkoszt. Ezért a
                  fejelésért hat pengőt fizettem - s a nagy csizmáját kicsit előre mozdította,
                  csúnya nagy bőrdarab volt rávarrva fejnek.</p>
					<p>Miklós csak most értette meg, hogy bizonyára bent a konyhában eszik. Hallgatva
                  nézte az öreget.</p>
					<p>- Nincs magának senkije?</p>
					<p>- Nincsen bizony uram.</p>
					<p>- Felesége? nem is volt?</p>
					<p>- Dehogynem volt, kettő is vót nekem. De micsinájjak, ha elhaltak. Mán került
                  vóna, hogy megházasoggyak, de hát minek az, hogy az embert egy szúette sátorkaró
                  várja otthun...</p>
					<p>- Hány esztendős - kérdezte tűnődve Miklós.</p>
					<p>Az öreg megemelte kalapját:</p>
					<p>- Istennek hálá, hetvennégy.</p>
					<p>- Hetvennégy! - kiáltott fel Miklós, és szinte ijedten nézte az öreget, akit
                  ötvennek se gondolt. - Isten éltesse - tette hozzá.</p>
					<p>- Köszönöm - mondta az öreg, s újra megemelte kalapját, a feje egészen kopasz
                  volt, fehér a kalap alatt, s ősz hajszálak libbentek meg tar szélén körül.</p>
					<p>Miklós tűnődve, kutatva, szomorúan nézte:</p>
					<p>- Gyereke nincs, nem is volt?</p>
					<p>- Dehogynem vót, kedves uram, vót nekem kettő. A nagyobbik fiamra rászakadt a
                  bánya, ottveszett, s kisebbik fiamat agyonlőtték a csendőrök.</p>
					<p>- A csendőrök... Miért?!</p>
					<p>- Hát, vadra járt... vadászott... nagyon ügyes gyerek vót... Nem vón nekem semmi
                  bajom, nem kellett vón nekem vén fejjel a szülőföldemről elbujdosni, ha csak ez
                  megvóna, már éppen házasodott... De így aztán nem lett nekem menyem, nem vót aki
                  mosson rám.</p>
					<p>Miklós dermedten, komolyan, megdöbbenten nézett az öregre. Nem, annak a szavában
                  semmi panasz, semmi keserűség, semmi indulat, semmi érzés: nyugalom volt benne és
                  tény.</p>
					<p>Megdöbbentő volt.</p>
					<p>Miklós úgy állott szemben vele, mint a természet előtt: ahogy nem bírja megérteni
                  az emberi ész, hogyan, mért s mire nő a fa a földön, s a felhő az égen s a könnyű
                  szél, ami az arcunkba csap: úgy nem értette meg az öreg magyar vastermészetét,
                  elpusztíthatatlan fizikumát s bánattalan és nyugalmas lelki alkatát.</p>
					<p>- Tiszteletes úr, tessék jönni fröstökölni - mondta mellette csendesen és
                  tisztelettel ugyanaz a cselédlány, aki már kétszer feltűnt neki.</p>
					<p>Ránézett. Ugyanabban a félig piszkos ingben volt, amiben tegnap, ugyanabban a
                  piros szoknyában, s az arca szemérmesen és idegenül s mégis valami csodálatos
                  közvetlenséggel bandzsalított rá.</p>
					<p>Miklós szórakozottan megfordult, otthagyta az öreg magyart, aki rendíthetetlen
                  nyugalmával állott tovább az istálló ajtajában... Mire vár?... Itatni akar... vagy
                  egyidős a Természettel?...</p>
					<p>- Igazán menjek? - mondta váratlanul Miklós a kis cselédlánynak, aki
                  előreeresztette őt.</p>
					<p>A lány fölpillantott rá, s elvihogodott.</p>
					<p>- Hát - mondta, s lesütötte a fejét.</p>
					<p>- Hogy híjják? - mondta aztán Miklós, s a vére pezsgett.</p>
					<p>A lány újra felnézett, s ő elpirult.</p>
					<p>A lány pedig furcsán lesett fel, s már volt a hangjában valami, ami több, mint a
                  természetes bizalom s kevesebb, mint a tisztelet.</p>
					<p>- Erzsus. Nimet Erzsus.</p>
					<p>- Oszt van szeretőd?</p>
					<p>Maga sem vette észre, hogy is pattant ki a száján a szó, de ő maga lázba jött
                  tőle. A lány lekapta a nyakát a válla közé, s hirtelen elkezdett kacagni, de csak
                  úgy befelé a keblébe. Ahogy fordult, megrendült a melle a kemény ingben. Pici kis
                  mozdulattal a kemény mellecske, csak a fiatalember szeme látta, s a vére fogta el
                  az izgalmat, lángba borultan.</p>
					<p>Aztán futva előreszaladt a lány, meghajolva, bújva, nevetéstől csiklandósan, s
                  csak mikor már szinte a lépcsőnél volt, akkor mondta vissza egyszerűen s boldog
                  vihogással:</p>
					<p>- Nincsen nékem.</p>
					<p>S belibbent a konyhába.</p>
					<p>Miklós bánta, amit tett. Ha valaki észrevette volna.</p>
					<p>- Pfuj - mondta magában s igen jól érezte magát.</p>
					<p>Juj, a papné már megint olyan fennkölt és melankolikus.</p>
					<p>- Jó reggelt kedves barátom - mondta felderülve, s a szeme kutatóan csillog.</p>
					<p>- Kezét csókolom, jó reggelt kívánok.</p>
					<p>- Apa már kint van a szőlőben - szólt Márta elevenen - a jövő héten szüret, most
                  kénezik a hordókat.</p>
					<p>Teát kapott, aranyszínű teát. De jó volna istenem, igen gazdag lenni, kényelemben
                  élni, úr lenni... Hideg sültek voltak felrakva, remek szalonna, méz...</p>
					<p>Mártácska semmiségeket beszélt, ő folyton s jóízűen mosolygott, de egyre
                  szórakozottabb lett s nem értette, nem hallotta, mi van körülte.</p>
					<p>Valamit nem értett. Ez az asszony tegnap azt mondta, segíteni fog rajta... átviszi
                  egy sínről a másikra, vagy mit... Egyszerre megrémült: ez a jóakaratával akar segíteni?... ez csak részvéttel
                  van ő iránta?... ez csak erkölcsi
                  javakat akar neki nyújtani?...</p>
					<p>El is vörösödött erre a gondolatra: arra, hogy ő egyebet is
                  várt? vagy gondolt?... Hisz ez rettenetes volna az a süllyedés, ha...</p>
					<p>Lesütötte az arcát, s erősen meredt a csészéjébe s nem látta, hogy az asszony
                  milyen kimondhatatlan gyöngédséggel nézi az arcát, szakadatlan és
                  kitartóan...</p>
					<p>Márta hirtelen felugrott, kinn kocsizörgés volt az utcán, s szokott
                  kíváncsiságával a tornácra szökött, mint mindig, ha szekér ment el előttük, azt
                  mind látnia kellett.</p>
					<p>- Bódi bácsi, Bódi bácsi - kiabált hirtelen.</p>
					<p>Az anyja ijedten figyelt fel, meg akarta állítani, s kiáltott is neki:</p>
					<p>- Márta!</p>
					<p>A kislány nem hallotta, s nemsokára ragyogó arccal jött vissza:</p>
					<p>- Azért se fog gyalogolni! - mondta.</p>
					<p>Miklós figyelte az asszonyt, de az most magába volt zárkózva, s valami titokzatos
                  mosollyal hallgatott.</p>
					<p>- Az Arday kocsija - futott vissza lélekszakadva -, kiáltottam neki, hogy álljon
                  meg, vigye haza a tiszteletes urat.</p>
					<p>Matolcsynak fonák volt a dolog, s kissé kellemetlen. Már megállapította magában,
                  hogy nyilván Arday volt az az ember, akiről a papné tegnap beszélt... Folyton
                  ellene beszéltek, ő is, meg a pap is... Nagyon szerette volna megtudni, nem ő
                  volt-e az asszony első férje... Most leste az arcát, de az nem tiltakozott ellene,
                  hogy ennek a kocsiján menjen haza, egészen magába volt zárkózva.</p>
					<p>- Melyikből vigyek neki? - lelkendezett Márta.</p>
					<p>Az anyja vállat vont.</p>
					<p>- Szilvóriumot.</p>
					<p>Márta beszaladt a szobába.</p>
					<p>A papné egy kis tekercset tolt oda Miklós elé.</p>
					<p>- Legyen szíves majd otthon írja össze, hány darab...</p>
					<p>Miklós nem szólt, megdermedt.</p>
					<p>- Tegye el.</p>
					<p>Erre habozva vette a kezébe a pici csomagot. Oly súlyos volt, hogy megijedt, pénz
                  volt benne, bizonyos, hogy arany.</p>
					<p>Habozva, hogy miképpen dobja vissza, hirtelen a markába szorította, mert Márta
                  megjelent az ajtóban, egy hosszú pohárral, amilyet a falusi korcsmárosok szoktak
                  tartani pálinkának. A pohár színig volt fehér pálinkával s ő nevetve mondta:</p>
					<p>- Örülni fog az öreg.</p>
					<p>Mikor kiment, a papné így szólt:</p>
					<p>- Majd február 18-ra ugyanennyi darabot ad nekem vissza... Ne felejtse el: február
                  18.</p>
					<p>Miklós meg volt sértve, aranyak! szerette volna visszadobni... Égette az ujját.
                  Szégyellte visszaadni. Szégyellte megköszönni, szégyellte magát.</p>
					<p>- No, kedves barátom... - mondta sokára az asszony, s szelíden és könnyesen
                  mosolygott - meg akar bántani?...</p>
					<p>Halálos sápadt lett, a fiatalember arcán végre meglátott valamit, amitől
                  kivilágosodott előtte minden: undort látott és rettegést és kapzsiságot... Látta,
                  hogy ez a fiú nem szereti őt, fél tőle, s elfogadja... És erre összeomlott, össze
                  mint a múmia, ha a friss szél éri... Egy pillanat alatt vége: s megjelent a
                  szemében az öregasszony könnye. Oh mért tette, mért adta, az Arday pénzét adta,
                  egyáltalán hogy feledkezett el az idő szaváról...</p>
					<p>Meghalni, meghalni: bú és bánat fog eredni e pillanatból... s nem mert többé
                  fölnézni a fiatalemberre.</p>
					<p>Ezt meghatotta az öregasszony hirtelen megvénülése, a szeme láttára omlott
                  össze... Nem érzett jogot magában, hogy végképp megsemmisítse, hogy visszadobja
                  neki a pénzt...</p>
				</div>
				<div type="chapter">
					<head>7</head>
					<p>Márta szokott vidámságával, zajongva kísérte a kapuig, ellenben a papné megtörve
                  és szomorúan nézett utána.</p>
					<p>A bakon egy öreg kocsis ül, szíjas képű vén csont, volt a szemében valami
                  gonoszság, szürke és éles szeme volt, s a bajusza kacskaringósra pederve. A fején
                  fekete pörge kalap, darutollal, a hátán fel volt dobva a mente zsinórja a gombbal,
                  a lovakat kényesen és kackiásan tartotta, s a lovak fiatalok voltak, izegtek,
                  mozogtak, nyugtalanul.</p>
					<p>Nem volt kedve belépni, beülni ebbe a hintóba, visszariadt még egyszer, mintha a
                  börtönbe indulna rajta, aztán megállott meglepetve.</p>
					<p>Fiatal lány jött, elegáns és egészen fiatal komoly lány feléjük, azonnal
                  kitalálta, hogy ez az a tanítónő, akit az este dicsőítettek.</p>
					<p>Habozva várt, míg ideér, mert meg kellett vele ismerkednie.</p>
					<p>Márta kissé később vette észre, de abban a pillanatban elsikította magát:</p>
					<p>- Margit, Margit! - s aztán futott eléje.</p>
					<p>A lánynak vékony metszésű szája volt, szinte feltűnően vékony, s finoman rajzolt,
                  de kicsit éles száj, a szemei finom szemöldök alatt kissé bent ültek, kreol arcán
                  piros volt az egészség színe, de az egész lány valahogy nagyon is higgadt volt s
                  okos, a szemei úgy csillogtak, mint egy okos kis iskoláslányé, aki mindent tud, s
                  éppen jelentkezni akar felelni... Miklós egész szívvel nézte ezt a kicsit torz
                  arcot, a nagyocska orrot, finom kis állat, copfos, felfésült hajat, ahogy jött
                  feléje minden dísz s cicoma nélkül, s még a lépésében is volt valamelyest
                  szokatlan, olyan hosszúkat lépett a harang alakú szoknyájában, ahogy a kisebb
                  lányok tanulják meg tornaórán az egyenletes katonalépést...</p>
					<p>De a mosolyában volt valami rendkívül szívhez szóló, valami példátlan kedvesség,
                  ártatlanság és jószívűség s ő azonnal megszerette, teljesen és feleségnek szóló
                  szerelemmel, és már mikor a hangját hallotta, nagyon boldog volt, hogy ilyen kis
                  édes, gyöngéd hangja volt, mert semmitől sem rettegett jobban, mint azoktól az
                  éles és üres női lármáktól.</p>
					<p>- Matolcsy, Matolcsy! - kiabált Márta, s a tanítónő a szemébe mosolygott, nem
                  látszott a szemén, hogy meglepte volna, hogy örülne az ismeretségnek, hogy valami
                  különösebb érzéseket okozott volna benne, inkább úgy lehetett érezni, hogy ismeri
                  őt, és minden rendben van, nincs semmi kifogása ellene, tudja kicsoda, s mit kell
                  róla gondolni.</p>
					<p>- Nézze, ne menjen el - mondta szelesen Márta.</p>
					<p>Miklósnak is ez volt a gondolata, de a kocsisra nézett, aki fölényesen ült a
                  bakon, s megérezte a papnét a tornácon... s mindenekfelett azt érezte, hogy
                  maradnia kellene, de a tanítónővel kettesben kellene maradnia: az volna az
                  egyetlen lehetőség...</p>
					<p>- Nagyon sok dolgom van - mondta s mindjárt rá röstellte, hogy ezt mondta, mert a
                  tanítónő olyan figyelmesen nézett rá, hogy tudta, hogy a füllentése nem múlt el
                  nyom nélkül... röstellte, hogy ezt az ártatlan szemet félrevezette, mert ez tréfát
                  nem ért s nem ismer: ez komolyan veszi, amit neki mondanak...</p>
					<p>Félszegen hát mindjárt kezet fogtak, s ő beült a kocsiba. A jobbfelőli ülésre ült,
                  mintha valaki balról ülne mellette, nagyon uras volt, a két lány egybekarolva
                  nézett utána a kiskapuból, Márta hangosan kacagott valamit, ő pedig furcsa
                  értelmes mosolyával egyszerűen felfogta a fiatal pap egész lényét...</p>
					<p>Már nagyon messze jártak. Miklós még mindig lángoló arccal szégyellte, hogy előtte idegen színben tüntette fel magát: a kocsi, az
                  előkelő beülés, hogy a falujabeli földesúr hintója várakozott rá, ez mind
                  föltétlenül valami hamis beállítás, ez mind nemtelen hencegés az idegen lány
                  előtt, aki semmiről sem tudhat semmit... Nem, ezzel a lánnyal többet nem szabad...
                  találkoznia... s égett az arca: a testét sütötte a papné tekercs aranya...</p>
					<p>Erre végleg elcsüggedt, nem bírta tovább energiával, összeroskadt, s úgy elterült
                  a kocsi puha ülésében, mint egy beteg... Magában maradt, árvábban és szegényebben,
                  mint valaha, mert most már nem volt semmije... Még tegnap, amikor gyalog jött ezen
                  az úton a kutyájával, bátor volt és komor s kemény... Ma nyomorult volt,
                  reménytelen és bánatos...</p>
					<p>Egy kis híd jött s a lovak megcsöndesedtek, észrevette a kutyát, ahogy loholt a
                  hintó után. Olyan gyöngéden nézett rá, még mindig a szívében volt, hogy hogy
                  megörült neki reggel szegény kutya, az idegenben... Kis meghatott mosollyal nézett
                  rá, sóhajtott: nekem is ott volna a helyem kedves barátom: kilógó nyelvvel futni
                  az ilyen kocsi után... de én olyan poltron vagyok, hogy én bent ülök, s téged, aki
                  jobb vagy nálam, hagylak ott a porban loholni...</p>
					<p>Pattintott neki az ujjával, hogy vigasztalja. A kutya félreértette s egy merész
                  vakkantással, felugrott mellé az ülésbe.</p>
					<p>Elmosolyodott s a kocsisra lesett. Persze, szegény kutya... Megveregette a fejét,
                  s azért letessékelte az ülésből, csak úgy a lába mellé engedte ülni, a kutya
                  kivetette a nyelvét, hevesen lihegett s folyton ránézett komoly barna szemével.
                  Matolcsy hirtelen elkapta a szemét róla: ez a szem ugyanúgy néz, okosan, komolyan,
                  figyelmes gyöngédséggel s valamire várva, mint a tanítónő...</p>
					<p>A kocsis visszanézett a kutyára, de nem szólt.</p>
					<p>- Maga hol volt? Az állomáson? - kérdezte tőle.</p>
					<p>- Igen.</p>
					<p>- Kit vitt be?</p>
					<p>- A kisasszonyt.</p>
					<p>A pap szeme összerándult. Egy s más pletykát hallott már Ardayról, hogy minden
                  héten új kisasszonya van. Valami ijesztő érzéskapcsolódás fogta el, a papné,
                  Arday, a pap, a buja férj, aki a felesége szeme láttára öleli a szobalányt...</p>
					<p>Égett és tüzelt a homloka. A zsebe égett, a papné pénze, szerette volna kidobni...
                  Nem visszaküldeni: eldobni, mint a mérges kígyót... mielőtt ártana...</p>
					<p>A kocsis bizalmaskodva visszaszólt s a lovaira intett:</p>
					<p>- Pedig ma mégeccer mekkő nekik járni...</p>
					<p>- Mit?</p>
					<p>- Az állomást... Megy az úr... A városba... Gyűlésre... Főkurátor, hát kell neki
                  menni...</p>
					<p>Miklós tűnődve nézett maga elé s hirtelen eszébe jutott, hogy egyházmegyei gyűlés
                  lesz holnap... a városban. És hogy oda még ma be kell menni neki is. Egész
                  elfeledkezett volna róla... De hogy Musán egy szó sem volt erről...</p>
					<p>Hm. Ha ügyes ember volna, most a főgondnok úrral menne be... ingyen... Így pedig
                  szekeret kell fogadnia...</p>
					<p>Elmosolyodott: pénz van... De az bosszantotta, hogy még nem is találkozott
                  Ardayval. Persze, mindent elhanyagolt... Mikor először tett látogatást a
                  földesúrnál, az nem volt itthon, s most tudta ugyan, hogy itthon van, de abban a
                  lelkiállapotban, amiben ő volt az utóbbi időben...</p>
					<p>Mikor a faluba beértek, a kutya magától kiugrott a kocsiból.</p>
					<p>Miklós felrántotta a szemöldökét magasra... Ő maga is úgy érezte, hogy nem illik
                  neki, hogy ebben a kocsiban megy végig a faluján... Lám a kutya! Ember ez! Finom
                  emberi lélek. Már olyan közel volt hozzá, egészen felebarátok voltak: együtt érező
                  társak.</p>
					<p>A kocsi az utcanépe nagy bámészkodása közt hajtatott fel a parókiára. Mikor
                  megállott a kapu előtt, Miklós lázas ijedtséggel kezdett pénz után kaparászni:
                  semmi pénze sem volt, nem adhat egypár rézkrajcárt ennek az embernek, aki olyan
                  volt a bakon, mint egy hidalgó.</p>
					<p>Hirtelen kivette, kibontotta dühödten és vak vadsággal a tekercset: csakugyan
                  aranyak voltak benne, kétségbeesett ujjakkal kutatott köztük, kivette a
                  legkisebbet s odanyomta a kocsis markába.</p>
					<p>Ez megint felköszönt a kalapja széléig egy ujjal, valamit dünnyögött s a hintó
                  továbbrobogott.</p>
					<p>Ő pedig látta, hogy a tanítóné kint áll, az iskola kerítésénél, nem nézett oda,
                  hogy ne kelljen köszönni neki. Utálta ezt az asszonyt... Már mindenkit utált s
                  mindenkitől félt.</p>
					<p>Az udvara tele volt papsajttal és útilapuval. Tisztítatlan, gazos, elhagyott udvar
                  volt, s ez is belefájult...</p>
					<p>- Áll a kislak pusztán, ridegen - dünnyögte, amint belépett. - Gyom veri fel
                  nyájas udvarát... Kapujába jő-megy idegen. S ki van itthon, hej nó, bekiált... Ki
                  van itthon kérdi kétszer is... De szavára senki sem figyel... Üresen áll még a
                  fészer is... Hogy lakosa volna, semmi jel... Nyöszörög a kútgém betegen...
                  harangoz a szélben a vödör...</p>
					<p>Nem jutott eszébe tovább, “mért adtam ki azt az aranyat!” - sikoltott fel benne
                  valami kétségbeesés... Aztán s egész nap, ezt a verset mondogatta, míg rendet
                  próbált csinálni a házban, maga sem tudta, mért...</p>
					<p>A kutya most először jöhetett be a küszöbre s nézhette kitartóan a gazdája vagy
                  szomorú testvére vergődését az üres kalickában...</p>
				</div>
			</div>
			<div type="group">
				<head>HARMADIK KÖNYV</head>
				<div type="chapter">
					<head>1</head>
					<p>A hosszú rázástól elgémberedetten ment fel a néhány lépcsőn, s benyitott a
                  vendéglőbe.</p>
					<p>Nem nézett vissza a kurátornéra, izgatott volt s ideges, örült, hogy a szekérről
                  leszállhatott, örült, hogy a parasztszagtól végre megszabadult.</p>
					<p>Egészen más embernek érezte magát bent a kocsma új, idegen levegőjében.
                  Dohányfüst, fülledt meleg s borgőz volt itt, néhány iparosforma ember ült a veres
                  abroszokkal leterített asztalok körül, s átbeszélgettek egymáshoz, ordítós és túl
                  élénk hangon.</p>
					<p>Gyorsan keresztülment köztük, s jól érezte magát ebben a más világban, úrnak
                  érezte magát, bátran haladt keresztül ezen a szobán, a barna függönyökkel
                  kárpitozott másik ajtóig, a szomszéd teremben fehér volt az abrosz, és világosabb
                  volt a levegő.</p>
					<p>Kabátját, kalapját felakasztotta a fogasra, amely rendkívül magasra volt
                  fölszegezve, aztán leült egy asztal mellé. A szék volt-e szokatlanul alacsony vagy
                  az asztal a szokottnál magasabb, de mosolyogva vette észre, hogy lesüppedt. A
                  kurátor utánahozta a kicsi fekete bőrtáskáját.</p>
					<p>- Köszönöm kurátor úr, csak tegye le... Megiszik egy pohár sört?</p>
					<p>- Alássan köszönöm tiszteletes uram, nem lehet... - kifelé intett szemmel, hogy
                  kint az asszony, aki ráparancsolt a Miklós füle hallatára, hogy egy kortyot se
                  igyék. - Majd iszok én az állásba. Jójcakát.</p>
					<p>- Jó éccakát - kezet nyújtott neki.</p>
					<p>Mikor a paraszt végre eltűnt, föllélegzett; holnap délutánig szabad. Holnap
                  délutánig nem tapadnak rá ezek a csirizes parasztszók, holnap délutánig úr és
                  független, és jaj de jó már egyszer civilizált helyen.</p>
					<p>A másik sarokban három urasabb ember ült, ittak, s az arcuk vörös volt, már éjféli
                  mámor volt bennük, s halkan üldögéltek.</p>
					<p>Valahol felállott egy fiatal lány, s közelebb jött, eléje állott, kicsi fehér
                  kezét az asztalra támasztotta, s kissé álmosan, kissé lustán, kissé kedveskedve
                  mondta:</p>
					<p>- Mit tetszik parancsolni?</p>
					<p>Miklós uralkodott magán, mert érezte, hogy mindenki ránéz, de egyszerre, gyorsan,
                  súgva, külsőleg hideg arccal azt mondta:</p>
					<p>- Magát.</p>
					<p>Ez a szó olyan váratlanul jött, mintha a sötétben gyufát gyújtanak: egyszerre
                  idegen világ tárgyai, idegen állapotok hangulatai, idegen szívek érzései tűntek
                  elő.</p>
					<p>A lány megmutatta vékony sűrű fogú, tömött, fehér fogsorát.</p>
					<p>Miklós lehunyta a szemét, a hőség elfutotta.</p>
					<p>Mióta bejött a szekér vele a városba, a parasztasszonnyal szemben ülve, térdeik
                  összeértek, buja gerjedelem hatotta át meg át.</p>
					<p>Már régen kísért benne az érzékisége. Mikor dolgozatának befejezéséhez közeledett:
                  akkori nagy és erős láza valósággal szexuális izgalom volt benne, amely azonban
                  mint felhalmozódott energia maradt ereiben kielégítetlenül. Az öreg papnét tegnap
                  ezzel a belőle önkéntelenül áradó hőséggel bűvölte meg, Mártácskát is, és a
                  cselédet, a tanítónőt, a kurátornét, minden nőt, akivel dolga volt tegnap óta,
                  úgy megszédítette a belőle kiáradó s fojtva, így annál varázslatosabban ható buja
                  hőség, ahogy a falu bikája méltóságos és komor baktatásával a falu utcáján, minden
                  teheneket önkívületbe hoz, pusztán mélykarikás fekete szemeinek s fityegő
                  szügyének, lebernyeges nyakának izgatásával. Már ő maga is gondolt az este némi
                  hasonlatosságra, amint a csordával hazatérő bikát látta: ő maga szinte megdöbbenve
                  meredt rá s gyermekkorának “jön a bika”! rikoltásai újultak meg benne... Hogyne
                  forgatná fel szegény szőke tehenek vérét a magános hím...</p>
					<p>Valamit sejtett, így néznek őutána már régen a nők a falujában: a magános és rideg
                  legény után, aki komoran s vadul elzárkózva mindenkitől, annál izgatóbban hat
                  talán a fantáziákra.</p>
					<p>Az éjszaka a kurátorné valósággal megdöbbentette: annyira alázatos, halk és néző
                  volt, úgy összegubbaszkodott a szekérben, ott az első ülésen a lovakat hajtó ura
                  mögött, ahogy a térdük összeért, s ha szólott oly melegen sütött belőle a perzselő
                  vágy: hogy szinte félelmes volt...</p>
					<p>Csodálatosképpen a falu élete s a falu nemisége nem hatott rá. A falujában félt, a
                  falusi nőktől rettegett: botrányt érzett minden elszalasztott szó mögött, s nem
                  merte a száját kinyitni, már a következményeket számította. A falu a maga parányi
                  méreteivel, a maga teljes tisztaságával és egyszerűségével brutálisan hatott rá. S
                  azokat a sok szoknyájú, kevés ingű nőszemélyeket idegenül és egészen más érzéssel
                  nézte, mint itt a kisváros nőit... Amint beért a városba azonnal, mint valami
                  rontás által, fölszabadult a vére, a fantáziája, s szinte kirobbant a torkán a bűn
                  vágya. Visszaemlékezett kisfiú korára, egy ilyen kisvárosban, hogy élte át a
                  fantázia első csapkodásait s ma is a kisváros volt neki az emberélet csudálatos
                  nagy bűnpalástja, amelynek ráncai között el lehet tekeregni, bujkálni, ki lehet
                  végre tobzódni magát s telefalni éhes szívét olcsó, de kapható gyönyörrel.
                  Mindenkor jéggé dermedt érzéssel gondolt vissza rá, hogy egyszer a parókiájára
                  belopódzott egy fiatal parasztlány. Éjjel. Sötétben. Mezítláb. Fölkínálta magát,
                  szótalanul és szemérmetlen. S benne megfagyott a vér a rémülettől: ha valaki
                  rajtakapná, mekkora veszedelem... Az egész jövője, állása, emberi tisztessége, a
                  közbecsülés, a papi hivatás, az Isten szeme... Most, hogy a városban érezte
                  magát, egyszerre elfeledte, hogy pap, hogy állása méltóságát hordja vállain:
                  egyszerre az a kisdiák lett, akinek még alig fordult meg elméjében, hogy pappá
                  lesz a jövendőben, s arra kell készítenie magát. Most csak mohó férfivágyai
                  reszkettek ki belőle, s most egy pillanat alatt levetette magáról mindazt a kínos
                  terhet, amit az egész élete okoz neki... Csak nézett a lány szemébe, könnyes és
                  fátyolos szemmel, s érezte, hogy a gyakorlott s az ilyen nézéssel szemben
                  közönyös lány szeme meghomályosodik, s elfordult felőle, s ezzel mintegy
                  kiszolgáltatja magát annál szívóbb, vonzóbb s tapadóbb kutatásának...</p>
					<p>Még élt, úgy-ahogy, benne a közélet emberének némi kötelességérzése, s mereven ült
                  s merev arcot vágott, pedig már alig bírta ezt a külszínt megtartani... Szeretett
                  volna, ha őszinte mer lenni, felugrani, kiáltani, ordítani valami artikulátlan és
                  szép hangot, s derékon kapni ezt a lányt, és elvinni, elvonszolni magával félre a
                  legelső zugba, ahol szem nem látja...</p>
					<p>- Lehet? - nyögte, halkan, torkából kivánszorgó hanggal neki.</p>
					<p>Ez kinyitotta szürke szemeit, tágra és nagyra, nagy, vizes, hirtelen nőtt szemeit,
                  s felcsucsorított ajakkal, szórakozottan igent villantott.</p>
					<p>A fiatal pap feje megszédült a boldog örömtől, s a szája kinyílt, nem bírt elég
                  lélegzetet venni.</p>
					<p>- Parancsol?... valamit?... - kérdezte a lány, hihetetlenül izgató, forraló,
                  maceráló hangon. - Vacsorát?...</p>
					<p>- Igen - nyögte neki.</p>
					<p>- Majd megkérdem van-e még?</p>
					<p>Elfordult s a terem sarkában, a falba vágott kis ablakhoz ment, a konyhához.</p>
					<p>Miklós uralkodni akart magán, rettegett, hogy hátha mégis ráismer valaki, meglesi
                  valaki, megtud valaki róla valamit, s nem bírta egy fél pillanatig levenni a
                  szemét a lányról. Falta annak az alakját, a mozdulatait, a ringását, számítás
                  nélkül és gondolkodás nélkül, de oly elementáris mohósággal...</p>
					<p>- Szakácsné kérem... Mit ad vacsorára?... - s visszafordult: - Jó lesz
                  sertéskaraj?...</p>
					<p>Miklós nem értette a szót, de a szíve görcsösen összehúzódott, mikor a lány nagy
                  szürke szemeit magán érezte.</p>
					<p>- Jó - intett aztán, kurtán, gyorsan: hagyd már, hagyd már! siessünk! - mondta az
                  ideges mozdulata.</p>
					<p>- Káposztával?</p>
					<p>- Igen.</p>
					<p>A lány sajátságos ballagó lépéseivel, hogy emlékeztetett a tegnapi tehenekre, a
                  meztelen lábú nagy tehenek fehér combjai ugyanígy vetéltek; a lány közelebb jött s
                  félkönyökkel picit odatámaszkodott hozzá. Miklósnak még sűrűbb lett a vér gőze az
                  agyán, a lány mellét érezte, hihetetlenül vékony volt a lány blúzának anyaga, s
                  meglátta, hogy az ing hogy feszül keresztül alatta...</p>
					<p>- Bort?... Sört?...</p>
					<p>- Sört.</p>
					<p>- Barnát?...</p>
					<p>- Barnát.</p>
					<p>- A barnát szereti?</p>
					<p>- Én magát szeretem...</p>
					<p>A lány mosolygott, a mosolyában volt valami idegenes, nem volt olyan egyszerűen
                  bizalmas, mint a fiú hozzá, hogy ez vágyta, idegen volt, szinte félt a rettenetes
                  mohóságtól, adta magát, hagyta magát, szinte hivatásszerűen, de visszariadt a
                  lénye a falánk akarással szemben, s ezt Miklós nyersen kiérezte. Maga elé nézett
                  komoran s utána is szólott a lánynak:</p>
					<p>- Adjon mégis bort. Egy fél liter fehéret.</p>
					<p>A lány újra elmosolyodott. Az ajka olyan finom és vékony volt, középen kibuggyant,
                  mintha a vér pöttye lenne, csók. Oly fiatal volt, s annyira üde és természetes, az
                  arcán semmi festék, se púder, a haja kettéválasztva középen s rendkívül dús nagy
                  haja, nagy hullámban fellobban a fejtetőig, a kontyba. A drága, a drága, mint egy
                  kisvárosi szép papkisasszony, egy szűzi szép angyali papkisasszony.</p>
					<p>Egészen könnyben úszott a fiatalember két szeme, s már alig bánta, már nem bánta,
                  ha észreveszik rajta, már nem bírt uralkodni magán... A lány odahozta a bort,
                  különös ódivatú zöld parasztüvegben. Gyerekkorában látott ilyen üveget, a parádi
                  vizet szokták ilyenfélében adni. Úgy megérezte ezt az üveget, s olyan fájdalmak
                  szaggatták a mellét.</p>
					<p>- Szobát is drágám - mondta egészen halkan -, szobát is kérek - mintha a szívéből
                  szent szavak sisteregnének, a szerelem és epedés fülemiledala.</p>
					<p>- Igen, szobát - mondta a lány -, szoba is fog kelleni - s visszaballagott a kis
                  ablakig.</p>
					<p>Kicsi hangja érdesebb volt, s már amolyan kikezdett, s ezt ő meghallotta, és előző
                  gondolatát folytatta magában:</p>
					<p>- Így kellesz te nekem, így kellesz, így kellesz. Mert istenem, mi volna, kár
                  volna, ha nem volnál ilyen fiatal és szép... és angyali... büdös...</p>
					<p>Egészen mámoros volt, s nem tudta, mit beszél, nem tudta, megijedt, hogy nem
                  hangosan beszél-e.</p>
					<p>- Lehet a szobában megenni? A vacsorát.</p>
					<p>- A vacsorát?</p>
					<p>- Igen.</p>
					<p>- Minek a...</p>
					<p>- Gyere be velem...</p>
					<p>A lány arca hidegebb lett.</p>
					<p>- Nem lehet. Majd zárás után.</p>
					<p>- Mikor zártok?</p>
					<p>- Ma későn, a szeparéban vendégek vannak...</p>
					<p>- Gyere idébb.</p>
					<p>A lány odahajtotta aranyosbarna fejét, a hajából szappanszag tódult, de a világ
                  minden illatánál édesebb a fiatalembernek, aki dagadt cimpákkal szagolta s valamit
                  súgott.</p>
					<p>A lány elhúzta finom, vékony félszáját, s mosolygott, s kéjesen meglibbenő
                  pillákkal intett igent.</p>
					<p>Miklós a zsebébe markolt, s kikotorta a legnagyobb darabot az aranyak közül s
                  odanyomta a lány markába. Megfogta egy pillanatra a lány puha kis kövér kezét, s a
                  testében villamáramok úsztak.</p>
				</div>
				<div type="chapter">
					<head>2</head>
					<p>Az idő lassan, unottan állott. A másik sarokban három úr halkan, unatkozva
                  beszélt. Kisvárosi ivók voltak, akik egy fél liter bor mellett el tudnak ülni
                  hihetetlen időkig. Az ember alig érti. Haza mehetnének és lefekhetnének a
                  kényelmes jó ágyukba, a feleségüket a hideg leli, hogy az ember költ, a gyerekeik
                  alusznak, s a papa itt ül két másik papával, s ül, csak ül, s beszél és hallgat. S
                  nem bír hazamenni egyik sem. Ha otthon volnának, aludnának, itt ülnek, ébren, de
                  az ébrenlét az álom testvére. Folyton ugyanazokat a dolgokat forgatják, kevés
                  szóbőséggel, kevés energiával. Szürke és monoton emberek, s szürke s halk
                  életüknek ezek a csöndes kiugrások a szenzációi: oly megpihentető érezni azt, hogy
                  a férfiak, akik a család rabigáját vonják egy életen át, de férfiak: s ha akarják,
                  íme itt ülnek éjfélig, éjfélen túl, míg csak haza nem küldik őket innen: maga az,
                  hogy fenn vannak, hogy a fehér gázláng mellett virrasztanak, fehér abrosz mellett,
                  szürke szivarfüstöt kennek a fehér porcelánba, az hogy legalább szagolják az élet
                  sötétebb oldalát, savanyú erjedését, az hogy nézhetik azt a visszáját a tükörnek,
                  amelyben a bűnök és sötét dolgok tenyésznek: ez mind azt az érzést kelti bennük,
                  hogy teljesebb az életük.</p>
					<p>S a korcsmáros jelent meg néha, ez a különös ember, különös mesterség sajátságos
                  mívelője. Vastag és püffedt zsidó volt, apró s szúrós szemű. Az örökös
                  éjjelezéstől egészen fakó, s a húsa lágy, szinte olvad. De szívós azért, mint a
                  spongya: az emberi lélek titokzatos belső felének, a bűnérzés ágyásának csaposa.
                  Ez az ember szinte sohasem látja másképp az embereket, csak mikor ki vannak
                  mozdítva nappali nyugalmukból, mikor labilisabbá lett a lélek, s szenvedéllyel
                  keresi azt, amit rendesen ép és egyensúlyos lelki erői miatt, vagy morális
                  kényszerből kerül. Ez az ember felgyúló arccal köszönti a vendégét: a sátán
                  bakterje idelenn. Mikor az új házas először lép be hozzá, megveregeti a nyakát,
                  mint a mészáros a keze alá kerülő bikának. S a vén korhelyt már oly cinikusan
                  kezeli, oldalba döfi egy rúddal, tudja, hogy az az övé, sokkal biztosabban, mint
                  ahogy tisztességes családanya valaha magáénak mondhat egy férjet.</p>
					<p>Mit szeretnek oly szenvedéllyel emberek ezen a helyen, amely annyira undorító és
                  szennyes, ha csak pár percig bepillant az ember a sarkokba. Takarítatlan, felgyűlt
                  piszokból, svábbogarakból s poloskáktól nyüzsgő telep minden zug, ahová a paraszt
                  cseléd vastag, gyors seprűje el nem ér, s ez a szenny felgyűlt a lelkekbe is:
                  csalás, fosztogatási vágy, aljas üzletek, özvegyasszonyok elleni intrikák,
                  ügyvédi furfangok, váltóaláírások és az árvák kenyere van itt szétdobálva asztalon
                  és padlón, a városi fuvarozások, állások és pénzkeresetek rothadt héja hever, mint
                  a dinnye héja, mikor már romlik, bűzös, és nincs ki kiseperje. Ezek nem kívánják a
                  tisztaságot, ezek falánkul és éhesen ülnek a szemétdomb tetejére, hogy tovább
                  rágcsáljanak egymás becsületén, s kapzsi és alacsony mozdulatokkal kirágják egymás
                  alól s mások alól az egzisztenciát. Ezeket a kisvárosi nyomorult harcokat nem
                  lehet tiszta helyen végezni, ennek alapfeltétele, hogy az elszánt embereket ne
                  feszélyezze semmi, s az eszes és zavarosban halászó korcsmáros, ha képes volna
                  maga is hideg és nappali nyugalommal élni felettük, mindannyiukat pucérra
                  foszthatná: de őrá magára még szinte hatványozottabban hat a szenny bora, amit
                  árul, s ugyanolyan szerencsétlen vergődője ennek a zsibvásárnak, mint vendégei.
                  Példátlan az az erőfeszítés, amit a tudás híján fejt ki az ember, pusztán
                  vágyaitól űzve, hogy távoli célokat elérjen s ezek az emberek csak az élet
                  iskoláját járják: a leggonoszabb mester, aki a hegyet ezerszer körüljáratja,
                  visszafordít, eltérít, megállít, leszakít, mélységbe dob, s nem sajnál újra meg
                  újra erővesztő kapaszkodásnak uszítani, s végül egyáltalán nem ereszt a célhoz.
                  Míg a kis zugkorcsmárosból nagyvendéglős lett, s felépítette ezt a gipszes,
                  reneszánsz törmelékkel ékesített földszintes épületet, amelynek a homlokzatán
                  három szobányi emelete is van, sután és félszegen, befejezetlenül, rá kellett
                  addig fizetni a fiatalságát, az erejét, minden napját, minden erkölcsi morzsáját,
                  pofon kellett veretnie magát parasztoktól, leköpetni uraktól, hallgatnia kellett
                  özvegyek átkait és mindenkinek piszkát, akivel a legcsekélyebb üzlete volt. Hát
                  miért?... Hát más út nem vezet a piaci házhoz?... A fiát kitaníttatta: ma ügyvéd,
                  s Budapesten él és finoman él, és még nincs negyvenéves és simán és előkelően, és
                  meg nem sértve s tisztességben éri el a célt, hogy második generáción már beküzdje
                  magát egy család a legfelső társadalmi rendbe. Meg lehet azt csinálni, csak az
                  ember meg tudja szerezni az emberiség egymás fölötti kasztjaiba való bejutást. S
                  milyen olcsón megy ez: az iskola...</p>
					<p>Miklós már volt néhányszor itt, s már egyet-mást ismert a város és a vendéglő
                  karakteréből. Most kedvetlenül éledt fel kusza töprengéséből: hirtelen rájött,
                  hogy most ugyanúgy kombinál adat és biztos anyag nélkül, mint ahogy az értekezését
                  írta.</p>
					<p>Egyszerre tele volt megint saját magával: unta ezt a gyors elmejátékot, amely oly
                  könnyen viszi tévútra az embert, s magára eszmélt: megjózanodva, félve nézett
                  körül a lány után, akit már hosszabb idő óta nem látott. Föl akart állani és menni
                  aludni. Szomorú volt és bánatos. Bántotta az előbbi rettenetes gerjedelem,
                  amelyről érezte, hogy oly erős, képes volna kivetni rendes medréből az életét...
                  Mért nem tud lenni szenvtelen és nyugodt, mért nem tudja elvégezni az élet
                  dolgait úgy, amint azok látszólag elő vannak írva, hogy elvégezhetők. Miért kell
                  minduntalan kivetődnie, minden irányból amerre valami erő indította volt.</p>
					<p>Hogy végiggondolt néhány hónapos papságán, az önállóságnak néhány hónapján,
                  ijedten látta, hogy ez teljesen értéktelen és nyomorult életszakasz volt. Rémes
                  koplalások s még rémesebb elégedetlenségek emiatt. Erőt megfeszítő agytörések s
                  kétségbeejtő kijózanodás utána... Mire mindez. Hát ő pap?... Mit csinált június
                  óta?... Nem ismeri a faluját, nem ismeri az embereket: nem tudja, kinek mi fáj és
                  hol?... Nem tudja, hogyan kell rajta segíteni s nem tud szólani a bajokhoz és a
                  szenvedőhöz... Nem: az ő természete, az nem papnak való természet...</p>
					<p>Hát kinek a természete való egy papnak?... Az apjáé?... Az is pap volt: s egész
                  életét ugyanígy töltötte el, félszegen és szerencsétlenül, beiktatva egy falu
                  közepébe, ahol senki, de egyáltalán senki sem értette meg őt: talán most későn,
                  halála után, fiában találta meg életének első megsejtőjét s szánóját... Vagy a
                  nagyapja, aki nyilvánvalóan ugyanilyen boldogtalan teremtés volt: nagyobb
                  hiúsággal s még nagyobb álmokkal bevetve egy kis faluba s félszázadon át
                  ugyanazokat a gondolatköröket taposva, elégedetlenül, jobb fizetést, jobb
                  társaságot, több és szebb életet kívánva, szegény papok, szegény taposó malomba
                  befogott igavonók... S annak az apja: a szent ember, aki sok gyermekét szárnyára
                  bocsátotta, mint a gólya s tanította őket, hogy legyenek jók, becsületesek,
                  szófogadók, a felsőség iránt engedelmesek és hű papok... A szegény ős... Még talán
                  ennek az életében van valamely sugár a távol messzeségben: akiből ennyire árad a
                  családi gyertya fénye, az ha nem mással, példájával, mint mintaszerű apa, talán
                  összeköttetésben volt a falujával is... Mint egy mindenre kiáradó szeretet... S
                  hirtelen eszébe villant valami távoli régi emlék, hogy az öreg atyusnak mindig
                  kimaradt a kepéje: nem fizették, őt sem fizették a hívek: hogy lehet akkor velük
                  jóban lenni?... Bizonnyal az öreg azért menekült családi életének kis várába,
                  gyermekei nagy gondjához, hogy kárpótolja magát az élet nyomorúsága s rideg
                  támadásai ellen...</p>
					<p>Hát ki legyen akkor pap? Dékány Sámuel, a Dékány Sámuelek?... A kemény s rideg
                  üzletemberek, akiknek a papság pozíció, az az archimedesi pont, amelyből ki lehet
                  forgatni a községet s a világot. Fábjánfalva különb hely, mint Musa: akkor ő éppen
                  olyan gazda lehet, mint Dékány. Dékány uram az ő helyében sokkal különb
                  gazdálkodásba tudna fogni, mint a saját falujában... Ha most tizennyolc marhája
                  van, itt legalább huszonöt lenne... De mi van a hívekkel? Mi van a papsággal?...
                  Mi van a lelki dolgokkal?...</p>
					<p>És hogy is van ez: egyik ember, a papi generációk gyermeke áldozata valamely
                  öröklött tehetetlenségnek, s így a falujának, anélkül, hogy hasznára tudna lenni
                  akár magának, akár másnak. A másik, a kemény öklű iparosfiú, prokonzula a falunak
                  s vasmarokkal szed össze magának, amit csak lehet... de hát ez pap-é?...</p>
					<p>Ah, nincs már kedve játszani sem, örülni sem: legjobb volna meghalni... Eltűnni,
                  elmúlni, megszűnni.</p>
					<p>Ha most elmúlik: mi marad utána.</p>
					<p>Némi adósság: be nem váltott ígéretek.</p>
					<p>A lány bejött, különös himbáló lusta járásával keresztülment a szobán az ablakig,
                  aztán az ajtóig ment, hogy kimegy, előtte elhaladva, egészen iparszerű
                  szerelmesítő pillantást vetett oda, s ő hirtelen újra föllobbant: még ezt a
                  kéjt... aztán meghalni... A lány kinyitotta az ajtót, kint sötét volt s erős szél
                  csapott be az udvari ajtón át...</p>
					<p>- Kérem! - kiáltott rá Miklós.</p>
					<p>Ez visszanézett.</p>
					<p>Intett neki: jöjjön közelebb. A lány betette az ajtót s visszalépett.</p>
					<p>- Hova megy - mondta Miklós rekedten.</p>
					<p>- Megnézni a csillagokat - mondta a lány aljas mosollyal.</p>
					<p>- Megyek aludni... Mutassa meg a szobámat... - s parancsolóan nézett rá.</p>
					<p>Amint felállott, a vendéglős a sarokban, mint egy nagy nehéz pók, megmozdult.</p>
					<p>- Maga hová megy? - rivallt a lányra, oly durván s rekedt hangon, hogy Miklós
                  lángvörös lett.</p>
					<p>A lány engedelmesen kushadt meg s visszamaradt. De ő ha már elindult, képtelen
                  volt megállani, kiment.</p>
					<p>Minden idege remegett, minden izma vibrált, egészen meg volt semmisülve
                  lelepleztében, s kétségbe volt esve. Ah meg van fogva, a rengeteg pók öblös vastag
                  markába érezte magát, megfúlt az izzadt tenyér vasszorításában. Mit akar ez a
                  gazember vele?...</p>
					<p>Micsoda gyalázat ez! Kompromittálni akarja őt! a papot?... Holnap papi gyűlés,
                  bizonyára többen is vannak itt kollégák... Mit akar vele ez a zsidó.</p>
					<p>Csúnya és vad szél volt, az égen fellegek száguldoztak a csillagok alatt. Egy
                  lompos félhülye fiú jött ki ugyanazon az ajtón, a táskáját és kabátját hozta. Szó
                  nélkül vitte a hármasba. Mereven, értelmetlenül bámult soká. A csontjáig
                  keresztülfázott, csak akkor tért magához. Most hirtelen erőt érzett magában,
                  szembeszállni: nem, azt nem, hogy most már mindenki packázzon vele... Ezt a gazt
                  meg kell fojtani: ennek ki kell tekerni a nyakát... Fújt és tüzelt, s az agyára
                  vérhullámok tolongtak.</p>
					<p>Előbb úgy gondolta, hogy elbúvik, elmegy, lefekszik, látta hova ment a hülye, ott
                  a szobája, jobbra hátul a földszinten. Most fellobbant a dühe s szembe kellett
                  nézni a kutyával: nem most nem pap! nem az Istennek s a szakadatlan türelmes
                  lemondásnak szolgája! nem fog többet ember a hátán taposni! elég volt... Álljon
                  szembe, akinek dolga van vele... mit akar ez a bitang... Már azt hiszi, megfogott
                  egy papot s azt most megnyúzhatja? Nem! Annyira nem vak az ember, annyira nem úr
                  rajta az éjszakai szenvedély, hogy a nappalit mind eladja érte... És látatlanban
                  nem írunk alá több kötelezvényt... Jól van: akarsz valamit?... Ki vele: alku...
                  Ah, ez a sógora Bergernek... ez most valami bosszú az elmulasztott terminusért: a
                  múlt hétre ígérte a száz korona letörlesztését: de hisz írt neki halasztásért...
                  Igaz, a levele úgy volt írva, hogy válasz nem kellett rá, apodiktice kijelentette,
                  hogy most nem fizet, hiszen ő állapította meg ezt a terminust is, s felelet nem is
                  jött rá... Ki tudja, mi mindent beszéltek össze már ezek, kisváros, pletyka: hm,
                  hát már ott tartunk, hogy a városi zsidók megítélték az embert, hogy ez egy
                  eladósodott lump fráter, akivel szemben minden szabad?...</p>
					<p>Lángoló dühvel, de márványmerev arccal tért vissza a terembe, gőgös volt, mint a
                  bűnös, míg azt hiszi, nincs joga senkinek görbén nézni rá: mert még nem jött
                  napvilágra semmi... Még nem tudhatnak semmit...</p>
					<p>Kellemetlenül érintette most, hogy oly alacsony a szék, az asztal mellett trónuson
                  akart ülni, az ártatlanság és sértett önérzet méltóságában.</p>
					<p>Nem nézett oda a korcsmárosra, csak egyszer. De az oly tunyán és közönyösen állott
                  előbbi helyén, nekitámaszkodva a márványlapos szekrénynek, hogy nem lehetett egy
                  tekintettel sem belekötni. A lány nem volt benn.</p>
					<p>Lassan feloldódott benne az indulat, s már nem volt olyan büszke és kevély. Már
                  belátta, hogy kis ember, szegény koldus, s energiátlan senki. Mért ne tegye vele
                  mindenki azt, amit akar: hisz ő nem állt helyt magáért. Ki kellett volna fizetnie
                  azt a száz koronát! Ki kellett volna akkor is, ha... bármi történik... Inkább
                  felvenni dupla pénzt: de az adósságot terminuson kell megfizetni... Ha férfi
                  volna, azt is tette volna... Nem engedte volna, hogy tekintélye, hírneve, csorbát
                  szenvedjen: ez mégis rettenetes és megdöbbentő, hogy idáig jutott... Egy levegőt
                  kell szívnia a hitelezője sógorával s érezni, hogy ez abszolút közönnyel mer vele
                  packázni; tudva, hogy egy nyomorult szegény flótással áll szemben, akinek nincs
                  kurázsija, hogy torkára forrassza...</p>
					<p>Mit?... Azt, hogy bűnt, hogy a bűnözést, hogy a piszkot, a szennyet nem engedte...
                  hogy a papi palástot... ah!</p>
					<p>Mégis jobb lett volna elmenni aludni... Jobb lett volna elaludni örökre... Legjobb
                  lett volna meg sem születni... Legjobb lett volna nem kezdeni ki a lánnyal... Uhh,
                  mégis egy papnak idáig süllyedni...</p>
					<p>Amint egyre merevebben ült, s érezte agyában a bor hatását, a szoba szédülgetett
                  vele, s kábult volt a késői órában, megnyílt a különszoba ajtaja, s gyorsan,
                  szinte futva kijött a lány.</p>
					<p>- Tessék menekülni - súgta a fülébe s továbbment az ablakhoz, úgy tett, mintha nem
                  szólott volna hozzá.</p>
					<p>Miklós elsápadt, csak aztán ijedt meg, mit is beszél a lány.</p>
					<p>Merev, fagyos arccal, hogy a ráfigyelő korcsmárosnak imponáljon, intett a
                  lánynak:</p>
					<p>- Kérem kisasszony!</p>
					<p>Ez átvette a forralt bort s a tálcával visszajövet megállott előtte.</p>
					<p>- Mi az? - förmedt rá.</p>
					<p>A higgadtsága megzavarta az ijedt lányt, suttogva szólt:</p>
					<p>- Ne tessék haragudni... labdáztam az arannyal... s elvették...</p>
					<p>- Kicsoda...</p>
					<p>- Aaaa... a képviselő úr, meg a rendőrkapitány...</p>
					<p>- Miért?...</p>
					<p>Nagy szemet meresztett a lányra. Ez megkönnyebbülve keresztet vetett.</p>
					<p>- Jaj istenem, úgy meg voltam ijedve, azt hittem, hogy...</p>
					<p>- Hogy loptam? - s elmosolyodott a pap.</p>
					<p>- Akkor tessék velem bejönni.</p>
					<p>- Hová?</p>
					<p>- Be az urakhoz.</p>
					<p>- Én?... Mért?</p>
					<p>- Csak. Híjják.</p>
					<p>- Engem?</p>
					<p>- Igen, azt mondja a nagyságos úr: tessék bejönni hozzájuk.</p>
					<p>- Én?... Mi közöm nekem ismeretlen urakhoz... Azért mert aranyaim vannak, nem
                  vagyok én nagyúri lumpoló...</p>
					<p>A lány felemelkedett. Miklós a mozdulatára megint észrevette friss kívánatos
                  testét, hogy kerül egy ilyen egészséges, naiv és szűzies gyermek ilyen
                  helyre...</p>
					<p>- Pszt - mondta hirtelen s a lány odahajlott.</p>
					<p>Miklós a korcsmáros felé intett egy gyilkos pillantásával.</p>
					<p>- Mit akart ez az előbb? Mit ordított az elébb ez a gazember... a vendéglős...</p>
					<p>- Jaj nagyságos úr, meg kellett volna mondanom, hogy egy üveg pezsgőt kell
                  fizetni, anélkül nem szabad szoba... a szobában... vacsorázni a vendéggel.</p>
					<p>Miklósnak mélyen leszállott a hősége, s aztán pirosság öntötte el az arcát:
                  szégyellte a hevületét, a zsidó elleni fölzúdulását, az egész egy egyszerű
                  üzlet...</p>
					<p>Mielőtt tűnődhetett volna, kilépett a különszobából egy magas, fekete bajuszos úr.
                  Odalépett hozzá, joviálisan s nagy hanggal mutatkozott be.</p>
					<p>- Feketics... Legyen szerencsénk...</p>
					<p>- Matolcsy Miklós ref. lelkész.</p>
					<p>Felállott s erősen nézett a nagy ember szemébe.</p>
					<p>- Nohát annál inkább - mondta ez, s széleset és nagyot kacagott. A szájából
                  pállott füstszag tódult, a fogai köze egészen fekete volt a sok szivarfüsttől.
                  Most is egy félszivar volt a kezében. Azt a foga közé vette, akkor karon fogta
                  Miklóst s becipelte. Akkora ember volt, akkora markú, mint egy cirkuszi
                  díjbirkózó.</p>
					<p>A lány utánavitte félig üres boros palackját s a poharát.</p>
					<p>Miklós kínos zavarban volt, s mosolygott és maga sem tudta mért, gyötrően
                  félt.</p>
				</div>
				<div type="chapter">
					<head>3</head>
					<p>Amint beléptek, már azt várta, hogy éles szemmel s kutató ellenségességgel fogják
                  fogadni, s kissé álmélkodva konstatálta, hogy odabenn három úr ül, nevetve
                  összebújva s halkan kacagva. Ő meg mielőtt meglátta volna, kik és mik vannak
                  jelen, azonnal s görcsösen elszoruló szívvel pillantotta meg az asztal túlsó
                  sarkán az aranyát. Le volt téve a fehér abroszra s világított és csillogott.
                  Miklós szédült és rémült volt, s legjobban azért rettegett, hogy ez meglátszik
                  rajta. Az ő belépte különben semmi változást nem idézett elő, a beszélő úr tovább
                  beszélt, a másik kettő tovább vihogott a szavain, s ők leültek, anélkül, hogy
                  bemutatták volna a bentlevőknek, ő a rendőrkapitány mozdulatára szerényen ült le
                  az asztal végén. A beszélő fiatalember sem emelte fel a hangját a kedvéért, s neki
                  nagyon meg kellett feszíteni a figyelmét, hogy megértse:</p>
					<p>- Erotika csak kisvárosban van, a kamaszkor csak itt virít istenigazában, a
                  kutyafáját. Kérem képviselő úr, maga nem tudja elképzelni mennyi szenvedéssel van
                  egybekötve az első illúziók elvesztése: egy szegény diáknál, akinek az apja is
                  szegény ember, és semmiképpen sem tud, bármennyire szeretne is, finom egészséges,
                  jó cselédeket fogadni, akikkel a fiai is meg legyenek elégedve, szóval nincs és
                  nem lehet és nna... jön a Feri, s azt mondja: a Gyöngytyúk utcában Sternéknél van
                  egy lány... na... lehet... na eccóval... Hát kérem képviselő úr: az ember éjszaka
                  nem alszik: mihelyt lehet, kiugrik az ablakon mezítláb, a cipőjét az ember a hóna
                  alá fogja s kimászik az udvarba. S utána a Feri, az ember átmászik a kerítésen, jó
                  szöges, az ember elrepeszti a nadrágját... s gyű, végig az utcán. No de most hol
                  laknak a Sternék? Azt előre kellett volna megtudni, a fütyülőjét!... Sorra
                  ráfogják minden lehetséges házra, hogy itt. Végre egy házban megállapodnak: ez az.
                  Na most bemenni. Most aztán be kell menni. Hát eredj be te... Eredj te... Na,
                  képzelje el képviselő úr, hogy az elsőség az nem számít... sőt... S egyszer csak
                  bent van az ember egy idegen udvarban, no most mi lesz?... Itt vagyunk... püff...
                  Most betörjem az ablakot? kérem képviselő úr a kamaszkor leggyönyörűbb vonása,
                  hogy abszolúte semmivel sem gondol: megragadja egy rettenetes vágy s kiröpíti,
                  ki... Fut, megy, mint az őrült, számítás és cél nélkül... Kérem: most aztán falba
                  ütődik az ember, az ember örül, hogy nem tört be a homloka s nincs más mit tenni:
                  szépen visszamászni a Sternék kerítésén, mielőtt valaki észrevenné, aztán
                  végigügetni a falun, bemászni haza, most elreped az ing is, újra levetni a cipőt,
                  be az ablakon s lefeküdni... Megvolt a kaland... az első...</p>
					<p>Előadásában volt valami ellenállhatatlan komikum, egyetlen szava sem tűnt el hatás
                  nélkül. Csak ő ül komolyan és mélyen ülő szemei mereven dermedtek rá hol erre, hol
                  arra, leggyakrabban az aranyra, amely, mint a mágnes húzta a pillantást. Néha
                  megsejtett valamit abból, amit a beszélő mondott, s távolról elmosolyodott, aztán
                  megint komor és merev arccal hallgatott. Ellenben az urak fojtott kacajjal, minden
                  ellenállás nélkül fogadták az előadást, a képviselő úr nyájas, kedélyes, kopaszodó
                  úr, akinek vékony bajusza feketére volt festve s lila volt, fekete haja töve is
                  lila, cimpája folyton remegett s mint egy vadállat, nyalogatta a száját. Miklós
                  hirtelen, anélkül, hogy valaki vagy valami figyelmeztette volna, ráismert: ez
                  Arday...</p>
					<p>A fiatalember, aki ideges és sovány fekete ember volt, s tele a társaság
                  legbecsesebb tulajdonságával: a nagyszerű előadó érrel, s egy ennél még furcsább
                  vizitet mondott most el a koszos és repedt sarkú házicselédnél, amely hasonlóan
                  eredménytelen kirándulás volt, mint ahogy a villamárammal meglóbált aranyfüst
                  látszólag eredménytelenül leng a légüres térben, aztán mintha odaért volna, ahová
                  indult:</p>
					<p>- Most vagyunk végre a célnál - mondta s azonnal új nagy nevetést keltett - a
                  kasszírnő!...</p>
					<p>Az emberi kor első nagy stációja!...</p>
					<p>Ezek az urak, akik az élet bőségében már a végén voltak, úgy látszik, a kiélésnek,
                  most bortól, gőztől, éjfél utáni idegességtől fűtve minden szót rakétázó
                  kacagással vettek. Miklós azonban komoly volt, disszonáns volt neki ez az egész.
                  Komor volt, mert nem mutatták be. Egyáltalán senki sem pillantott rá. Igaz,
                  mindenki a beszélő malacságaival van elfoglalva... de neki nem kellett volna így
                  leülni közéjük, félretolva és lényegtelenül, mintha egy pincért ültettek volna le
                  maguk mellett... Nőtt a dühe: már megint az égett benne, hogy persze, vele szemben
                  minden szabad... Ővele mindenki packázhat: ennek a sihedernek, mert ki lehet az,
                  aki itt mulattat és udvari bolondot játszik, ennek a szavait nem lehetett volna
                  egy pillanatra félbeszakítani, hogy őt üdvözöljék, hogy őt bemutassák, hogy
                  befogadják, ránézzenek?... Összeszorított foggal s összehúzott szemmel nézte az
                  urakat, akik karéjban vették körül az öregurat, a képviselőt, s szemmelláthatóan
                  mindhármuknak az volt egyetlen ambíciója, hogy neki mulasson, az ő kedvére, az ő
                  hangulatának emelésére. Az öregúr alig-alig, vagy halkan s dühítően fölényesen
                  mosolygott, s kéjjel szopogatta az egyre merészebb és egyre bujább beszédet, amely
                  egy kis maró vitriollal volt leöntve, a vidéki élet szatírája volt benne, sőt a
                  mélyén az emberélet kritikája, a férfiember nemi ösztöneinek megvetésre ítélt
                  galádsága sistergett ki a szavak mögül, de elsősorban mulatságos volt és
                  fonák:</p>
					<p>- És akkor azt hallja az ember, hogy a szobaasszony elmegy, új szobaasszony jön...
                  Micsoda forradalom, az egész város minden férfia fel van húzva: mit... elmegy? a
                  régi?! Senki sem szól, csak a szemek szikráznak, nem érteni: mindenki szórakozott,
                  a trafikban elmaradnak a viccek és háromszorra sem tudja az ember megszámolni,
                  amit visszaadtak a forintból... S jön egy nagy és sárga, festett hajú nő... az
                  alkapitány joga, hogy kimenjen elébe az állomásra, s mire bejön... az egész város
                  irigyli...</p>
					<p>Miklós sötét lett; ő még valóban szűz és ártatlan férfi volt, aki soha még ennyire
                  férfitársaságba nem került... Nem állotta, ő is kénytelen volt fojtva nevetni a
                  furcsaságokon, amelyek a legválogatatlanabb kifejezésekkel kezdtek előre haladni,
                  hanem megérezte azt a visszásságot: nem, ez kellemetlen, így pőrére vetkőzve látni
                  egy képviselőt, egy öregurat, két komoly s a városban számottevő úriembert, az
                  egyik a rendőrkapitány, a másik a takarékpénztár igazgatója, akire szintén
                  ráismert... Már egyszer tudniillik gondolt arra, hogy a takarékból kér kölcsönt,
                  abban az időben távolról mutatták neki ezt az urat, hogy ettől függ a dolog... De
                  ez akkor az utcán ment, ő a Berger boltjában állott az ajtóban s amint
                  átpillantott a másik oldalra, ott ment, komolyan, kövéren, fehér mellényben,
                  széles arany óralánccal egy erős úriember, szürke kalapja volt az egyetlen kissé
                  kicsapott s kackiás, amely az élni szerető embert jelzi most utólag előtte, de
                  akkor oly komoly, félelmetes és tekintélyes úr volt, hogy százszor inkább alázta
                  meg magát a szürke és ismeretlenség ködében topogó kis zsidóember előtt
                  kölcsönkéréssel, minthogy csak el is képzelje, hogy a napfényre kilépjen s a
                  takarék fényes tükörüveg-ablakai mögött kilincseljen parányi személyi hitel
                  után... S most ez az úr hirtelen ilyen közel került hozzá, kivörösödött arccal,
                  hogy élvez, hogy figyel, s mint a többi úr, mint mindenki itt, egy pillanatra sem
                  feledte, hogy egyúttal folyton a nap felé forduljon lényének szirmaival, mint a
                  napraforgó az esőben, szélben is egyre a napot keresi: mindenki az Arday melegében
                  s boldogító jelenlétében sütkérezett.</p>
					<p>Miklósban mély és keserű fölháborodás gyűlt fel: a plebejus gőgje, fölfelé. Ő a
                  parasztot azért gyűlölte meg, mert hiába akarta fölemelni magához, ahány
                  kísérletet tett, mindig csődöt mondott az akarata, hogy a falusi kisembert emberi
                  méltóságára figyelmeztesse, jósággal és emberi szívvel való életre: az be volt
                  gubózva valami gonosz indulatba mindennel szemben, ami felette volt, s most ő
                  ugyanezt érezte fölfelé... Nem akart és nem, és nem akart betörni földi ember
                  alázatos imádatába, ami pedig íme itt előtte süstörgött és pezsgett az Arday
                  szentélye előtt. Azzal a titkos sugárzással voltak előtte, ahogy a hivő az istent
                  érzi ihletett perceiben mindenütt jelenvalónak és hatónak s az isten kedvét keresi
                  szíve titkos rebbenéseivel. Úgy keresték itt ezek a hatalmasnak kegyét. S ez hogy
                  ül közöttük. Fölényesen és egyszerűen, lezser mozdulattal, a szék karján
                  elterülve, kissé unva mindent, csak most ezt a diskuráló fiatalembert, ez ki
                  lehet? csak ezt élvezte, mint egy finom és idegen italt...</p>
					<p>De már nagyon látta őt, s éppen e legelső pillanatban s azok után, amiket máris
                  tud róla... Egy ilyen aljasságokban dőzsölő, egy ilyen tisztán nemiségekben
                  kéjelgő lélek hogyan álljon népek fölött, hogy legyen vezetője vagy fölöttese a
                  népnek. Mit várhat ettől a paraszt egyebet, mint a legteljesebb megvetést, mint
                  azt, hogy annyiba veszi, mint a teheneit s barmait.</p>
					<p>Keserű pillantása megint csak az aranyra tévedt, s amint az megcsillant előtte,
                  annak a fényénél hirtelen megértette, hogy ezek róla beszélnek. Egész arca lángolt
                  tőle: onnan indult ki a kisvárosi erotika megbeszélése, abból az egész, hogy ő
                  aranyat adott a kasszírnőnek... Halálos hideg verejték gyöngyözött a homlokán.</p>
					<p>Most bejött a lány, s amint belépett, az urak nevettek.</p>
					<p>Tálcán a Miklós vacsoráját hozta. Ő ingerült lett, bosszantotta, hogy ilyen későn
                  hozza, már el is felejtette, már úgy hozzászokott a koplaláshoz, hogy mostani
                  izgalmában eszébe se jutott volna, hogy a reggeli óta alig evett. Idegesen intett
                  a lánynak, hogy tegye a másik asztalra, még mindig várta, hogy bemutatják, vagy
                  valamiképpen csak elintézik.</p>
					<p>Kis csönd lett, mintha mégis megzavarodott volna a beszéd, vagy csak pihenő volt
                  ez a társaságnak?</p>
					<p>- Egy jó szivart, kis muff! - mondta a csöndben a képviselő.</p>
					<p>- Igen! - szólt a lány s már futott, mintha megijesztették volna.</p>
					<p>Miklós felállott s mérgesen, szó nélkül átment a kis asztalhoz. Ott volt a tányér,
                  a kis vendéglői tálon a szép sertéskaraj párolt káposztával, de nem volt sem kés,
                  sem villa.</p>
					<p>- Buta - mondta magában.</p>
					<p>Az urak hallgattak, mindenki maga elé nézett. A késő éjfél utáni csönd volt ez,
                  mikor a legélénkebb hevességű izgalmas kacajok közben az idegek leszerelődnek,
                  elfáradnak, s a figyelem más térre csapódik.</p>
					<p>- Azért szerettem volna jelen lenni képviselő úr - mondta a fiatalember, mintha az
                     azelőtti témára tért volna vissza -, ki volt az, aki
                  először fejbe vágta a szegény kegyelmest?</p>
					<p>A képviselő finoman elmosolyodott.</p>
					<p>- Azt nem lehet pontosan tudni - mondta nyefegő, cuppogtató módján. - Az úgy jött,
                  hogy egyszerre csak mindenki. Egy cingár kis ellenzéki úr felvesz egy nagy
                  törvénykönyvet. Azt mondja neki egy óriás, pártbeli képviselőtársam: Megőrültél?
                  Mit akarsz avval? Az kibúvik a hóna alól s nesze, odadobja a miniszterelnök
                  fejéhez. Ennek a könyvnek a sarka okozta a leghosszabb sebet...</p>
					<p>Megnyalta kicsit az ajkát, mintha most akarna még valami jót mondani, de lenyelte.
                  Nagyon tartózkodó volt, a legáltalánosabb kifejezéseket kereste, nagyon
                  objektívnak, nagyon bennfentesnek s nagyon megközelíthetetlennek akart látszani.
                  Miklós most, hogy messzebb ült tőle, egész bátran meresztette rá a szemét. Úgy
                  nézte ezt az embert, mintha a végzetével találkozik az ember. Nem tudja indokolni,
                  nem tudja magyarázni, de ellenállhatatlan feszültséggel néz bele, ahogy a vész, a
                  víz, a mélység vonja az embert.</p>
					<p>- Bocsánat, kérlek alázattal - mondta a takarékpénztári igazgató - mi volt
                  tulajdonképp az oka, hogy azok a bitang ripőkök így nekimásztak...
                  fölháborító...</p>
					<p>Miklós felvillanó szemekkel nézett most a kövér, húsos arcú bankvezérre, aki
                  teljes és mély odaadással hajlott a képviselő felé.</p>
					<p>Ez keveset nyöszörgött s unottan szólt:</p>
					<p>- Mint erkölcsi tartalom nélkül valót, a legélesebben el kell ítélni a
                  Justh-pártnak eme botrányát.</p>
					<p>- Úgy van - mondta a rendőrkapitány.</p>
					<p>- Justh Gyula, Lukáccsal való alkudozásával, azzal a készséggel, amellyel oly
                  felettébb olcsón volt hajlandó pártját a Lukács sötét terveinek rendelkezésére
                  bocsátani, és azzal a soha meg nem bocsátható vaksággal, hogy az ő pártütése
                  hiúsította meg a koalíció katonai követelésének megvalósítását, válságba döntötte
                  magát a koalíciót, és belelökte a nemzetet ebbe a mostani áldatlan helyzetbe:
                  mindezzel elvesztette Justh Gyula és pártja a nemzet művelt és független
                  közönségének bizalmát és rokonérzését.</p>
					<p>- Úgy van - mondta a rendőrkapitány. A képviselő ránézett, erre újra azt mondta: -
                  Úgy van!</p>
					<p>Arday felemelte az ujját, mintha figyelmeztetni akarná, hogy ne siessen úgy az
                  úgyvanokkal, még csak most jön az igazi:</p>
					<p>- Ezt a csorbát pedig nem lehet kiküszöbölni sem kortesutakkal, sem újra megfejelt
                  függetlenségi programmal, sem képviselőházi verekedésekkel.</p>
					<p>- Ez az, igaz, igen! - kiáltott a rendőrkapitány.</p>
					<p>- Nem, nem! - bólogatott buzgón a takarék igazgatója is.</p>
					<p>Miklós egész lelkében remegve nézett keresztül rajtuk, ő Debrecenben a Tisza
                  István imádatában nőtt fel, minden egyházkerületi gyűlésen látta, s átvette a
                  közszellemet, amely ezt a politikust a kálvinista magyarság nagy vezérének
                  tekintette, benne azonban bizonyos titkos elégedetlenség volt már vele szemben,
                  sértette a nagykoncepció-érzését, hogy egy miniszter minden ügyhöz hozzászól, hogy
                  a nyirbatkai tanító sertésól-kérését elutasítani nem átallja s hogy oly
                  rektoros-tudálékossággal tekint át az ügyeken: hiányzott a személyből áradó
                  varázs, s mégis még mindig élet-halálra szántan párthívének érezte magát, mert
                  igyekezett elfeledni a személyes meggyőződéseit, s együtt úszott a
                  kálvinistasággal abban az önáltatásban, hogy ezt a politikust soha ne tetteiből
                  ítélje meg, csak a róla alkotott ideális képhez ragaszkodjék törhetetlenül. És
                  mégis most valami mély és morális fölháborodás töltötte el, mikor a Tisza-huszár
                  legelső szavával az ellenzék egyik legrokonszenvesebb és legtisztább vezérébe
                  rúgott bele. Néki fájt az, hogy egyszerű személyeskedéssé válik az ügyekhez közel
                  élők száján a közélet minden nagy ténye. Ő inkább akart általánosítani a személyek
                  rovására, hogy elvek és igazságok harcát keresse az eseményekben. S most ennek a
                  vén borissza kéjencnek minden szava beoltotta a veszettség ellen: ez az őrület már
                  közveszélyes, ez ellen már védekezni kell. Ebben a percben megvetette magát,
                  amiért kritikátlanul tudta volna odaadni magát, előtte ismeretlen emberek
                  ismeretlen céljainak szolgálatára s keményen elhatározta, hogy utána fog járni, mi
                  hogy van ebben az országban...</p>
					<p>Az ismeretlen fiatalember ott szemben ismételte:</p>
					<p>- De képviselő úr, mi volt mégis az oka, hogy így tört ki a dolog. Mi bőszítette
                  fel úgy azokat?...</p>
					<p>A képviselő háromszögbe törte kissé kedvetlenül a homloka ráncait.</p>
					<p>- Kis grammatikai vita... Egy kis grammatikai nézeteltérés az egész. Khuen igen
                  világosan és érthető hangon ezt mondta, tisztán lehetett követni a szavait: “Az
                  1867-iki törvénycikk szavai, szerintem - mondta - igen világosak, ahhoz szerintem
                  külön magyarázat nem szükséges... Grammatikailag, egész
                  egyszerűen úgy áll a dolog (megjegyzem a grammatika szóra már az egész Ház
                  figyelni kezdett), hogy amidőn arról van szó ebben a törvénycikkben, hogy az
                  országgyűlést nem lehet elnapolni, vagy föloszlatni, mielőtt a ‘jövő évi’
                  költségvetés nincsen megszavazva, világos, hogy a ‘jövő évi’ költségvetésről van
                  szó, s nem az idei költségvetésről...”</p>
					<p>A fiatalember hirtelen kurtán felnevetett, de egy pillanat alatt lefojtotta.</p>
					<p>- Hallatlan marhaság - mondta.</p>
					<p>- Mit? - kérdezte a képviselő megütődve.</p>
					<p>- Azoknak a barmoknak a marhasága, képviselő úr.</p>
					<p>A képviselő pillanatokig szopogatta a nyelve hegyét.</p>
					<p>- A haldokló oroszlán akkor rúgott utolsót önmagán... - folytatta. - Az ember első
                  benyomása az volt, mintha a Justh-párt kedvet kapott volna, hogy megismételje azt
                  a - mondjuk - impozáns jelenetet, amelyet mint a szenvedelem elemi kitörését, ha
                  sajnálnunk kellett is, de mint mély erkölcsi okból eredőt impozánsnak s utólag,
                  jogosnak is, kellett elismernünk. Azt a képviselőházi csatát gondolom, mikor az
                  erőszakoskodó s törvénysértő többség védelmére berendelt darabontokat verték ki az
                  ülésteremből.</p>
					<p>Miklós mereven és egész lényében felizgatva nézte ezt az embert, amíg beszélt.
                  Érezte, hogy minden szava piszokság. Nem ismerte az eseményeket és a szereplőket:
                  de valahogy a delejes sugarakat fogta el, az orrát facsarta annak a belső lelki
                  munkának a bűze, ahogy ez az ember jobb meggyőződése ellenére, vagy annak a híján,
                  valami undorító benső elszántságból betyárkodik a szavakkal. Ez a kivételesen
                  finom úr, akinek az egész teste kendőzve van és agyonmosva, tisztogatva, a ruhája,
                  az inge, a feje oly aggodalmasan kipucolva, mintha külön erre a célra készült
                  gépezetekkel végeznék rajta a tisztogatás műveletét, ez az ember: az Isten színe
                  előtt merne esküdni rá: teljesen rothadt, tökéletesen meggyőződés nélküli ember...
                  Földúlták a lelkét ezek a hosszú, nehézkesen összerakott mondatok, amelyek mégis
                  oly szabatosan csörgedeztek, mint a zsilip mögött visszatartott szennylének a
                  bugyogása, ez az egészen különös képviselői nyelv, amelynek sem színe, sem illata,
                  sem gerince nincsen, csak száraz és zörgő technikája... te alávaló kutya, te undok
                  gazember... morogta magában, s a szemei gyűlölettel és sötét dühvel meredtek rá a
                  mélyből... Te aljas buja, aki piszkos kéjelgésben adod ki magad, te vagy, ti
                  vagytok azok a fennkölt Catók...</p>
					<p>- Hogy tehetnek ilyet! - kiáltott fel a takarékpénztári elnök. - Most megint
                  meghurcolják a mi szép hazánkat a külföldön.</p>
					<p>A képviselő, egészen távoli és egészen unalmas nyugalommal felelt:</p>
					<p>
                  - Más parlamentekben is fordulnak elő hasonló jelenetek.
                     Oka: hogy a modern életben a képviselőség és a politizálás kenyérkeresetté
                     válik. Nemcsak, mert tisztességesen fizetik a képviselőt... hanem azért, mert,
                     a képviselői állást alacsony fickók alaposan ki tudják használni és
                     hasznosítani... Már most világos, hogy a képviselők azért választatnak, hogy az
                     ország dolgait intézzék: s ehelyett a kenyérharc, a küzdelem a boldogulásért, a
                     létért, az egzisztenciáért, haszonért, érvényesülésért való verseny fűti az
                     elméket, és lazítja az erkölcsöket.
               </p>
					<p>Miklós e pillanatban megértette, hogy mért hat oly fásultan az agyakra a papi
                  bölcsességek monoton prédikálása, ha nem érinti közvetlenül az emberek személyes
                  lelki dolgait.</p>
					<p>A lány hozta a szivarral telt skatulyát. Nem nézett őrá. Idegesen kopogott
                  neki.</p>
					<p>- Kést, villát.</p>
					<p>- Igenis - mondta a lány elpirulva s kifutott.</p>
					<p>- Hanem Korláth báró mégis titkos tanácsos lett - mondta a takarékpénztár
                  igazgatója.</p>
					<p>Arday csöndesen felelt.</p>
					<p>- No az csak... - kétszer-háromszor kinyitotta, meg újra összefogta az ajkait -
                  hát az csak olyan flastrom. Már a Tivike oly sokat szaladgált a kormány körül,
                  annyira szorgoskodott a párt összekovácsolásában, főképp a véderőreform
                  megszavazása idején, hogy valami okvetlen járt már neki. Tisza úgy gondolta, hogy
                  kinevezi a kultuszminiszteri államtitkárnak, de hát ide a Schillingfürst herceg
                  barátját kellett behozni. Akkor annak a helyét, az elnökséget szánták Korláthnak,
                  csakhogy arra meg szegény Csorvássy Pali volt már benevezve s ennek is kellett
                  valami, mert a választójogi bizottságban annyira a kormányhoz dörgölődzött, hogy
                  nem lehetett lefricskázni. Így lett Csorvássy a Ház alelnöke, a bárónak nem maradt
                  egyéb, egy titkos tanácsossággal fizették ki!</p>
					<p>- Érdekes!</p>
					<p>- Érdekes!</p>
					<p>- Érdekesebb a másik titkos tanácsos, akit vele egy napon neveztek ki, a barcasági
                  érsek, Kinsky úr excellenciás címe. Ez minket reformátusokat s minket
                  protestánsokat érdekel közelebbről, ismét fölhíjja a figyelmünket a régi
                  anomáliára. A titkos tanácsosság a legnagyobb cím, amit valaki kaphat ebben az
                  országban. Kinsky úr közönséges foltozó csizmadiának a fia s fokonként emelkedett
                  az érseki székbe s e pillanatban már kegyelmes. Ezt a címet megkapja minden
                  katolikus egyházfő, de nem kapja meg, eddig még sohasem kapta meg egyetlen
                  protestáns egyházfő sem. Pedig, ugye, vannak a mi püspökeink között is, akiknek
                  vannak olyan bokros érdemei, mint a katolikus püspök és érsek uraknak. Azt
                  például, hogy Kinsky úrnak mért járt akkora cím, amit még néhai Szász Károly sem
                  kapott meg, hogyan magyarázzuk? Szimptomája ez annak a kormányzati tendenciának,
                  amely mindig és mindig kiemel egy felekezetet, és mindig csak egyet, s mindig csak
                  ugyanazt az egyet, a többi rovására: holott a szent biblia igazságait nem az a
                  felekezet vitte bele a magyar nép lelkébe s e szent biblia nem ennek a
                  felekezetnek oltárán őrzi a békesség és megelégedés erényeit.</p>
					<p>Miklós igyekezett csöndesen enni, zajtalanul, oly erősen rágta a fogai közé bevett
                  húsdarabokat, mintha ebbe akarná beleölni azt az indulatot, ami benne
                  felgyűlt.</p>
					<p>- Undok fajzat - mondta magában. - Excellenciás címekért, rikító jelszók... s én
                  fél év óta nem ettem a magam házánál jó falatot... Uhh, micsoda hazugságok,
                  micsoda kibogozhatatlan és gyűlöletes és burkolt és félelmesen félrevezető
                  hazugságok száguldoznak az emberek lelkein...</p>
					<p>Zúgott a feje, s kavargott benne a sok felháborodás: mért élnek így az emberek,
                  hát mire ez?... hát nem lehet? soha nem lehet egy őszinte emberi szót
                  kimondani...? mért szövik be magukat hazugságoknak és gonosz félrevezetéseknek
                  burkába, mért kötik lábukat béklyóba... Mért nem emelik fel a fejüket s néznek
                  bátran az Isten ege alatt: én ez vagyok, ennyi vagyok, ezt adom, ezt kérem, üljünk
                  egymás mellett testvér és ússzunk a jó Isten szabad vizében... Politika?
                  excellenciás cím? államtitkárság? alelnökség? dörgölőzők és Munkapárt
                  összekovácsolása, és lefricskázhatatlan bárók?... Kábulat és meghülyülés lepi meg
                  az agyat... hát ez így megy? ez az emberek, a tömeg képét hordozók igazi élete, a
                  kiválasztottak, az ismertek, a Korláth bárók, Csorvássy Pál... s nem is
                  kételkedett benne... Ah, hát akkor hol vannak a nagy dolgok: az egyéni
                  tapasztaláson nyugvó belső hit? a lélek újjászületése és ebből nyert méltósága és
                  szabadsága? a halálosan komoly meggyőződés? a lélek belső nemessége? az apró
                  problémákban az időn és történelmen felül álló örök isteni dolgok?...</p>
					<p>Az isteni! az Isten! Hát hol van ezekben az Isten? Hol van a háttérben, a lelkek
                  mélyén a központi gondolat, amelyből ered minden szál és amely minden szemléletnek
                  alapja. S ha mindez hiányzik belőle, hát miért olyan kimondhatatlanul magas itt ez
                  az úr a többi felett, hogy senki nem meri a legtávolabbi ellentmondást sem
                  megkockáztatni a jelenlétében...</p>
					<p>A képviselő felállott, a kis szoba hátulsó falán levő ajtóhoz ment, kissé
                  nehézkes, döcögő léptekkel, amelyben benne volt még a régi dandy kényessége, s
                  benne volt már az öreg ember totyakossága is. Miklós meglátta, hirtelen, tisztán
                  látta, hogy a halál felé indul.</p>
					<p>- Ember!... hová mégy?... Kint vár a koporsó...</p>
					<p>Bent az urak nagyot nyújtóztak. Mintha felszabadultak volna a súly alól.</p>
					<p>A fekete fiatalember fel is állott, s mikor az öregúr behúzta maga után az ajtót,
                  így szólt:</p>
					<p>- No annál közelebbi célok is vannak, mint excellenciás címeket harcolni ki a
                  protestáns főpapok számára. Egyáltalán, kérem, uraim, mi gyakorlati emberek
                  vagyunk, mit akarnak ezek az urak az öreg elnyűtt bibliával. Letűnt már annak a
                  kora, mint a betyárromantika. Csak hadd rohadjanak már azok a vén penészes
                  bibliák, annak a sötét lapjairól a baromi alázatot és a szenvedések szeretetét
                  akarják betölteni a népbe.</p>
					<p>Miklós újabb rémülettel, szinte megdermedve bámult erre az úrra.</p>
					<p>A takarékpénztári igazgató kedélyes nevetéssel állott fel.</p>
					<p>- Nahát, maga egy javíthatatlan cucilista, hajja.</p>
					<p>A fiatalember elhallgatott, látszott rajta, hogy hagyja. Nem akar ujjat húzni,
                  kellemetlent mondani. A rendőrkapitány tisztelettel nevetett a takarékpénztári
                  igazgató felé, aki teljesen átvette a hiányzó képviselő tekintélyét.</p>
					<p>- Csak sokat lármázzon, úgy bekópertázzuk, hogy arról koldul.</p>
					<p>A fiatalember úgy tett, mintha tetszene neki ez a kedélyeskedés:</p>
					<p>- Mit bibliáznak mindig... A bibliás emberek mindig énekszóval vonultak a csatába
                  szorosan a hadsereg után s visszavonuláskor mindig elöl, csak elöl, akkor is
                  énekszóval... ezt akarják vele elérni? - viccelte el a dolgot.</p>
					<p>
                  - A biblia nagyon okos dolog - szólt a takarék igazgatója -,
                     mert megtanítja az embereket, hogy a bűnöket elkövetni nem szabad.
               </p>
					<p>- Akkor Mark Twain még sokkal okosabb, mint a biblia, mondta a fiatalember, mert ő
                  meg azt mondta, igazgató úr: vallásos ember lelkében minden bűn azt az impressziót
                  kelti, hogy ezt többé elkövetni nem fogom: csak egyebeket.
                  Ez az úgynevezett erkölcsi himlőoltás. Legjobb tehát, ha az ember hamar elköveti
                  az összes bűnöket, hogy aztán egy se maradjon, amit elkövethetne. Így bizonyosan
                  üdvözül, ugye, rendőrkapitány úr.</p>
					<p>A két úr harsogóan kacagott a butaságon, s a takarék igazgatója kiment a képviselő
                  után.</p>
					<p>A fiatalember utána legyintett, s így szólt a rendőrkapitánynak:</p>
					<p>- Ezek az urak nem értik meg a szabad szót, de mi ketten, kapitány úr, mi ketten
                  megértjük: Hiszen nem is rossz dolog az a bibliaolvasgatás. Az ember leül az
                  ezerholdjának a kellős közepébe, a vadgesztenyefa árnyékába, a címeres
                  karosszékbe, jóllakott hassal, behűtött italok társaságába, azután fogpiszkálás
                  közben elolvassa, hogy a régi zsidó családokban micsoda vérfertőzések voltak, hogy
                  ette meg a hét sovány tehén a hét kövéret, hogy Sámson mivel verte agyon a
                  filiszteusokat, hogy Józsua hogyan állította meg a napot, hogy a bírák milyen vén
                  kéjencek valának, hogy ki hogyan tudott már csalni akkor is, hogy Sámson urat hogy
                  csábította el Delila kisasszony és így tovább, míg aztán a végén meg nem tudja,
                  hogy Jób urambátyámat, az volt a flegma! miféle nyavalyák kínozták, osztán a
                  béketűrésből mégse tudta kihozni még maga az Isten sem.</p>
					<p>A rendőrkapitány kurtákat röhögött s a végén a vállára csapott a
                  fiatalembernek.</p>
					<p>- Ejnye - csúnyát káromkodott -, de elolvasta kend a bibliát: Én ugyan sose láttam
                  egy bötüjét se, mióta az elemi oskolába belém verték azt, hogy...</p>
					<p>- Igen, azt hogy a Megváltó szamárháton járt, de Korláth grófék négylovas hintón
                  járnak.</p>
					<p>- Hehe - mondta a rendőrkapitány, s ő is kiment a takarékpénztári igazgató
                  után.</p>
					<p>A fiatalember, akinek már alkoholtól erősen ködös volt a szeme, csak a nyelve
                  forgott egyre keményebben, utánalegyintett, kifejezve mély megvetését az egész
                  társaság iránt, s odafordult a Miklós asztala felé.</p>
					<p>- Szép szórakozás, igen a gesztenyefa árnyékában - mondta - a savanyúvizes fröccs
                  mellett.</p>
					<p>Miklós szomorúan nézett rá, így nézhetett tegnapelőtt őrá a papné, akit ő
                  bizonnyal ugyanúgy fölzúdított a bibliáról való értekezésével.</p>
					<p>- Mondja kérem - szólott egész váratlanul a fiatalemberhez, bár nem volt kedvére,
                  hogy szóba álljon bemutatás nélkül: -, kegyednek egyáltalán semmi vallásos érzése,
                  meggyőződése vagy elképzelése sincsen?</p>
					<p>- Dehogy nincsen - mondta ez brüszk hangon. - Akinek semmi vallásos filozófiája
                  sincs, az buta. Az éppen olyan buta, mint aki egy nagy hasú plébánost tart
                  magának, hogy az mondja meg neki, hogy mi az ő hite.</p>
					<p>Miklós kutatva bámult rá.</p>
					<p>- Nos, és az Isten?...</p>
					<p>- Hogy hogy vagyok az Istennel?... Köszönöm jól. Nem bántjuk egymást. Én nem
                  bántom őt, és ő nem bánt engem.</p>
					<p>- És mi az ön hite? Mi maradt meg önben gyerekkori vallásos emlékeiből?</p>
					<p>- Pardon kérem, disztingváljunk. A hit és az ember, az két külön dolog. Az én
                  emlékem az, hogy egy rettentő piszkos zsidó iskolába jártam, és iszonyúan utáltam
                  a tanítót, mert büdös volt, és borzasztó komisz. A hitem, az aztán valami egyéni
                  dolog; ez az enyém: mért beszéljek róla? én nem akarok prozelitákat szerezni:
                  minden papnak ez a vágya, s csak ez, már a Krisztusnak is, neki is kedvesebb volt
                  a megtérő bűnös, mint a száz igaz. Ezek a tömeghitek: ezek olyan járványok... Ott
                  van Haeckel, aki tudományos alapon csinált vallást és monizmusnak nevezte. Ennek
                  a monizmusnak éppen úgy vannak rabbijai Magyarországon, mint másutt. (Pardon,
                  megnyugtathatom, hogy rabbijai s nem plébánosai.) Azt tanítja, hogy minden csak az
                  anyag és semmi más: más semmi. És tartottak istentiszteleteket, ahol protoplazmát
                  ettek szentelt ostya helyett. S most jön egy Gustav le Bon nevű francia, s
                  bebizonyítja, hogy az anyag az semmi, az elmúlik. Leméri, hogy a szemünk láttára
                  megsemmisül, érzékeink számára megszűnik, szóval érzékfölöttivé válik. No. Döfd
                  meg. Ki van rántva a gyékény a monisták lába alól. Még ezer esztendő sem kellett
                  hozzá. Most már mi lenne, ha közben II. Lajos a monizmust államvallássá teszi, a
                  professzorai hitbizományokat kapnak, amelynek a jövedelmén csak táncosnőket szabad
                  segélyezni, de a tanyai néptanítókat nem?...</p>
					<p>Ezzel feltette a kalapját s két oldalzsebbe dugott kézzel, furcsa szögletes,
                  négeres mozgással kiment a többiek után.</p>
					<p>Miklós egyedül maradt mély bánatával. Úgy félt az emberektől, úgy utálta őket.</p>
					<p>S meglátta az aranyat, ott a másik asztalon.</p>
					<p>Mohón, kapzsin, irigyen s lüktető mellel és megrémülve mint a felbőszített s
                  ketrecet nyílni látó fenevad, bámult reá.</p>
				</div>
				<div type="chapter">
					<head>4</head>
					<p>Ha most megjelenne a tündér, s azt mondaná, három kívánságomat teljesíti - mondta
                  magában, és egyre az aranyat nézte, szerette volna fölvenni, eltenni, a szobájába
                  menni és elfelejteni, hogy mi volt ma - első kívánságom volna ez:...</p>
					<p>Sokáig habozott, tűnődött, nem is gondolt oda, régi mákonya volt, kisgyermek kora
                  óta, hogy lefekvéskor, altató imádság után, ha még ébren maradt, a mese
                  kívánságainak útján csapolta le fantáziája túlságait. A világért soha el nem
                  árulta volna ezt a szégyenletes gyermekességet, mikor egy kedves professzora
                  kisdiák korában azon kapta, hogy egyedül bolyongott az iskolakert utain, könyve
                  becsukva, s szórakozott szemmel rótta az utakat, ki akarta vallatni, min
                  gondolkodik: talán a kínvallatás padján sem árulta volna el nevetséges
                  gondolatait, s mindamellett egyre nagyobb szenvedéllyel űzte a lelki kéjelgésnek
                  ezt a fajtáját.</p>
					<p>- Első kívánságom ez volna: az angol banknak minden pénze, az aranyrudak, hordók
                  mind itt a lábam alatt legyenek. Pincében, amely csak az én varázsszavamra nyílik
                  meg... Amíg akarom, a zsebem tele legyen azzal az arannyal, amely így az én
                  tulajdonommá lett... Akkor most azonnal megvenném ezt a házat... s várkastélyt
                  építenék itt... Második kívánságom: hogy ez senkinek fel ne tűnjék, ez az emberek
                  előtt egészen természetes dolog legyen, s engem senki ne zavarjon kutatással,
                  kérdezősködéssel, vizsgálattal, vallatással, az egész emberiség, mint a világ
                  legtermészetesebb dolgát vegye tudomásul, hogy én vagyok a földben elrejtett
                  aranynak földi kincstárnoka, mert nem is az angol bank aranya legyen itt, nem!
                  fölösleges az ember által nehéz munkával előszedett s az élet forgalmába
                  beillesztett tőkét megrabolni mások elől, én azt akarom, hogy a földben, olyan
                  helyen eltűnt aranymolekulák, honnan úgysem fogja soha semmiféle erő előhívhatni
                  az aranyat: az álljon az én rendelkezésemre, feldolgozva, pénzzé verve, éspedig a
                  magyar állam, az Osztrák-Magyar Bank pénze formájában... Tehát első kívánságom:
                  ennek a természetben elkallódott aranymennyiségnek az én számomra való
                  ideteremtése, második kívánságom: hogy ezt én zavartalanul fel is használhassam,
                  harmadik kívánságom: hogy újabb három kívánságom teljesíttessék.</p>
					<p>Tágra nyitotta a szemét, s felébredt egy kissé gyermekded álmából, meglátta a
                  szobát, amelyben egy nagy gázlámpa égett, bántóan világos volt, a szeme már fájt.
                  A fal durva homokkal volt simítva, s a szobafestő nyers és vad színű festékei
                  irdatlan mintákban voltak a falra kenve. Az egész szoba olyan durva és ordináré
                  volt. És ő már ellankadt s tovább beszélt, még az ajka is utánamozgott, mint az
                  imádkozó öregasszonyoké az ima olvasásakor.</p>
					<p>- Újonnan való első kívánságom - folytatta szándékosan altató ábrándját, s most
                  újra tetszett neki ez a kis diákkori ötlete, hogy a tündér három kívánságát a
                  végtelenségig ki tudja játszani azzal, hogy folyton újabb három kívánságot jelent
                  be - első kívánságom, hogy: nyolcvankét éves koromig állandó és zavartalan
                  egészséges ember legyek, jókedvű, egészséges és erős és életvidor, soha betegség,
                  soha testi kimerültség, semmi levertség, semmi bánat ne kínozzon, csak erő és
                  egészség, vasegészség és ami fő: jókedv. Szeressek élni és dolgozni, s második
                  kívánságom: minden nő szerelmes legyen belém, s minden nőt megkapjak.</p>
					<p>Láz reszkettette meg, a szája kinyílt, a szeme lecsukódott, s lassan lihegni
                  kezdett, a kasszírnőre gondolt, s nem gondolkozott tovább.</p>
					<p>Akkor az ajtó vele szemben kinyílt, s bejött a képviselő. Amint az arcát meglátta,
                  egyszerre visszatért erre a földre.</p>
					<p>Kiegyenesedett s tudta, hogy most fog következni az arany, és a vizsgálat és a
                  baj.</p>
					<p>Arday leült a régi helyére, utánajött a takarékpénztári igazgató, az is a helyére
                  ült, majd a rendőrkapitány, aki szintén pontosan úgy ült le, ahogy előbb. Az
                  ismeretlen fiatalember nem jött, csak ezek hárman. Miklós hirtelen körülnézett
                  rajtuk s csodálkozott: úgy tűnt fel neki, mintha ezek nem is mentek volna ki, csak
                  őneki rémlik, hogy nem voltak bent... Mért ültek le úgy, mint az előbb? Mért nem
                  cserélték el a helyeiket, mért nem ültek egymás ölébe, vagy mért nem pofozzák
                  egymást: mért van az emberek közt oly csodálatosképpen állandó viszony? hogy
                  tudják az emberek fenntartani a tekintélyt? honnan ismerik a módját annak, hogy
                  hajszálfinom távolságban kövessék egymást, s harc és lázadás útján tudjanak csak
                  egymás bűvkörébe beljebb hatolni... Valóban boszorkánykör van húzva minden lélek
                  körül, amely őt megvédi, s nem engedi, hogy más lelkek azon belől léphessenek?...
                  ahogy a hivő paraszt boszorkányozó leül a keresztúton, és kört húz maga körül, s a
                  lidércek és manók és földalattiak jönnek nagy lármával és rémítő visongatással, de
                  senki közülük egy lábnyira sem tud ezen a körön belül lépni, hacsak maga az illető
                  el nem veszti a fejét, meg nem ijed s ki nem ugrik rémületében lelki nyugalmának
                  megközelíthetetlen várából: amikor is azonnal széttépik a boszorkányok... Ez most
                  neki valami lázas és álomszerű szimbólumnak tűnt fel, s nagy igazságnak, amennyire
                  csak álmában tud az ember igazságokat átérezni. Úgy is volt, mintha aludnék,
                  mintha minden álom volna, késő éjszaka volt, s ő réges-rég, idők óta nem
                  virrasztott ennyi ideig ily felizgatott lelkiállapotban.</p>
					<p>Most azonban jól volt lakva, szokatlan érzés, elmosolyodott rá, szokatlan mosoly.
                  Még egy fél pohár bor volt előtte. Fél litert megivott itt ma este, fél liter bort
                  nem ivott régen... talán tegnapelőtt, a papné asztalán... De mintha az akkori
                  mámor is csak most szállott volna agyára...</p>
					<p>Nem hallotta, mit beszéltek, egyetlen szót sem értett a ritka, szétszórt
                  közönséges beszédből. Csak azt látta meg, mikor Arday az aranyra nézett: felemelte
                  a kezét, feléje nyúlt. Megkaparta az asztalon a kis pénzdarabot, s a markába
                  vette. Ez oly csodálatos volt, annyira lehetetlen.</p>
					<p>Soká nézte Arday az aranyat, erősen és figyelmesen, komolyan, ez az ember nem tud
                  mosolyogni. Ez egy gonosz lélek, tele gonoszsággal, ártó érzésekkel, az ilyen
                  ember nem tud nevetni. Ez nem ád ki magából egyéb akaratot, csak ellenségeset és
                  bántót, ez komolyan veszi a dolgokat és mérlegeli: ez csak szívni akar, élvezetet
                  és testi jókat másokból, anyagokból s lelkekből egyformán, ez egy gonosz pók a
                  kifeszített csillogó hálón, a lila hajával s lila bajuszával s a gondosan
                  kicsiszolt öreg körmeivel... Ez ha csókol is, komoly és akaró és váró, ez nem
                  mosolyog, ez kiél, ez mindent magába szív, ez félelmes, félelmes ember ez. És
                  Miklós meghallotta a hangját, a nyefegő, nemtörődöm hangot: kénytelen mégis
                  bármennyire nem akarja, a száját kinyitni s erőt fejteni ki, hogy a hangja
                  megcsikorduljon, mert nem tudja akaratát másképp közleni, de csak annyit ad ki
                  magából, ami éppen elengedhetetlenül muszáj: más feszítse meg a fülét és a
                  figyelmét, hogy elfoghassa a gondolatait, szinte az emberi hang alatt valahogy
                  muszáj és rettenetesen muszáj mindenkinek figyelni rá halotti csöndben és
                  előrehajolva s minden képességét összeszedve, hogy egy szilánkot se veszítsen el
                  az ő ajándékából, mert hihetetlenül fontos, hogy teljesen és egészen megkapjuk az
                  utolsó foszlányig azt, amit ő kiereszt magából... Miklós kétségbeesetten füllé
                  vált és rettegett, hogy egy szót elveszít:</p>
					<p>- A kis keresztlányomnak minden esztendőben, a születésnapjára, február 18., egy
                  aranyat küldök - mondta Arday -, egy-egy kiválasztott példányt.</p>
					<p>Miklósban szinte megállott a vér: a halálos ítéletét érezte a szavakban: február
                  18! Nyilván Arday a Márta keresztapja... De hogy! - sikoltott fel benne a düh, a
                  felháborodás, s a morál! - A papné első férje?...</p>
					<p>És most egyszerre homlokon vágta egy gondolat, még a szeme is ellobbant bele:
                  férj?... ugyan?... Nem férj!... valami más...</p>
					<p>Ajkát beharapta, s hevesen zihált, de nesztelenül, mert nem tudhatta, melyik
                  pillanatban szólal meg újra ez az ember...</p>
					<p>Az öregúr most feltette a cvikkerjét. Az aranykeret alig akart megállni az orra
                  nyergén, felduzzta a puha bőrt s lecsúszott többször is. Mikor végre ott volt,
                  billegett a kék szemek előtt, olyan lett a nagyúr, mint egy vénasszony,
                  kicsinyebb, kevesebb, asszonyosabb. A fogai kísértetiesen fehérek voltak, sokkal
                  jobban állana már neki, ha be volnának esve az ajkai, ahelyett, hogy porcelánszínű
                  műfogakkal hamisítja magát...</p>
					<p>- Kaphatok egy aranyat? - kérdezte, s nem nézett senkire. Miklósnak a szívébe állt
                  a rémület.</p>
					<p>A takarékpénztári igazgató túlbuzgón szedte elő a tárcáját, a rendőrkapitány is a
                  hátsó zsebe felé evezett. Kotorásztak s az igazgató csakugyan kitett az asztalra
                  egy sárga pénzt.</p>
					<p>- Nekem bizony nincs - mondta a rendőrkapitány, a hangja csakúgy kirikoltott,
                  bántóan, kelletlen, mint a vaslánc csörgése. - Nincs magának, pap uram?</p>
					<p>Miklós ijedten intett igent. Most újra megütötte az az érzés, hogy ő nem
                  láthatatlanul van jelen...</p>
					<p>Zsebébe kotort, s kivett egy darabot. Visszaeresztette s másikat vett az ujjai
                  közé, megint mást. Oh, istenem, melyiket vegye, hogy ne legyen a maga árulója.</p>
					<p>S azok ott nem mozdulnak, csak a kapitány néz rá várakozva, szúrósan.</p>
					<p>Nem jött érte, neki magának kellett odatennie az asztalra, és bármennyire gyűlölte
                  is magát érte, nem csapta oda elébük, hanem igen alázatosan, igen figyelmesen s
                  mint egy gyerek az iskola igazgatója előtt, az asztalra helyezte a halálos
                  bizonyságot. Várva a büntetést.</p>
					<p>De akkor dacos érzés fogta el, s visszament a helyére, leült.</p>
					<p>Az öregúr pedig fölvette az aranyat. A szemüvegén át nézte, felvont szemöldökkel,
                  két ujja közt tartva.</p>
					<p>- Igen... - mondta - szép arany, ritka szép darab. Tízdolláros. Az ára körülbelül
                  negyvenkilenc-ötven korona. De ez, ez egy speciális darab. Ez tízszerannyit ér,
                  hússzorannyit, az a kérdés, milyen gyűjtőre akad az ember. Egyetlen sajtóhiba van
                  benne. A dáma szalagján - nézzék csak - a LIBERTY így van írva: LIBEBTY... Ebből
                  talán az egész világon nincs több, kibocsátás előtt visszavonták az egész verést,
                  újra beolvasztották... Ez sokat ér...</p>
					<p>Matolcsy fakó arccal ült. A szeme befeketedett, s csaknem megtört fénnyel meredt a
                  tudóskodó rohadt arcra.</p>
					<p>Az öregúr lassú, higgadt mozdulatával, amelyben soha nem élt egy pillanatig is
                  holmi egzaltáltság, vagy vérmérséklet?... akkor elővette a saját pénztárcáját s
                  annak a részéből elővett egy piciny aranyat.</p>
					<p>- Ez is elég érdekes. Persze, ennek nincs veretési hibája, csak nagyon ritka
                  pénz.</p>
					<p>Megnézte, mint a múzeumban a régész a jól ismert dolgokat, amelyeket csak azért
                  néz akkora figyelemmel, hogy alaposabbnak látsszék a publikum előtt.</p>
					<p>- “Un peso. Republica de Costa Rica”... Európában ez meglehetős ritka. Véletlenül,
                  ha látni is ilyet, de keresni, felkutatni, megrendelni, az lehetetlen... Érdekes,
                  hogy jut az ember ilyesmihez... Ma délután jön a kocsisom, hogy borravalónak
                  kapott egy pénzt, de a bótos nem akarja elfogadni, hogy hamispénz. Mondom neki:
                  nesze egy forint, igyál rajta:... Mondhatom, olcsón jutottam hozzá... Mikor
                  először vettem meg ezt a pénzdarabot, jóval többe került.</p>
					<p>Most elnevette magát, kísérteties volt a vadonatúj fogaival, a petyhüdt, lúdbőrös
                  ráncokba tört bőre, lilás és rózsaszínű, a halott sápadt szín mellett, itt-ott.
                  Kétoldalt platinafogak csillogtak meg, óriási fogak, acélszínű harapók.</p>
					<p>Miklós elveszett és meghalt ember volt. Mélységes mély örvény nyílt meg alatta, s
                  szédült lefelé, lejjebb, mint egy liften le, le. Vérhullámok nyíltak meg s
                  zuhogtak le az agyvelejéről, s tudta, hogy most vége, az élet be van fejezve,
                  slussz.</p>
					<p>Homályos szemmel látta csak, hogy csillog fel a vén hiéna arca...</p>
					<p>- Azért ez a legfurcsább - s elővette a kasszírnő aranyát. - A György feje. No,
                  nézzék, ezt a buta, közönséges, korlátolt fejet. A cvikkeres orra, a tompa,
                  korlátoltan hegyes szakálla, apróra nyírt, borbélyos ízlésű hajviselete, ahogy
                  kínosan el van választva és ez a gyűrött, nyavalyás hegyes szatírfüle... Az egész
                  Albion karakterét le lehet olvasni belőle. Mutattam a delegációban a
                  vámszerződéseknél ezt a példányt...</p>
					<p>- Duplanyomású: nézzék meg. Mind a két oldalon a György feje van... No... Nem
                  érdekes?...</p>
					<p>A rendőrkapitány csodálkozva kiáltott fel. Mintha két pénzdarab vastagságában
                  középen ketté lett volna vágva és újra egybeforrasztva. Mindkét oldalán ugyanannak
                  a pénznek képes fele volt.</p>
					<p>- Egy ötlet... A keresztlányomnak akkor nem találtam, most legutóbb, valami
                  különbet, hát úgy csináltattam ezt a Váci utcában.</p>
					<p>S nézegette az aranyat.</p>
					<p>Miklós úgy ült a székén, álomban, szédülve és alva. A foga vacogott. A homlokán
                  verejték verődött ki.</p>
					<p>- A kislány most tizennyolc éves... Nem jár rosszul ezekkel az aranyakkal a
                  kicsi... A staffirungja kitelik belőle...</p>
					<p>Most belépett a vendéglői lány sápadtan és remegve.</p>
					<p>Mindnyájan ránéztek.</p>
					<p>- Itt vannak a rendőrök - mondta rebegve.</p>
					<p>- Jó - szólt a kapitány, s Miklós látta, hogy reánéz.</p>
					<p>Az öregúr, mintha semmi se hozná ki a sodrából. Így piszmogott tovább:</p>
					<p>- Föltéve, hogy a többi is megvan még.</p>
					<p>A rendőrkapitány felállott, mint egy szelindek:</p>
					<p>- Majd utánanézünk, a betyár csillagát - mondta harsogva - hogy meglegyen! - S
                  egész határozottan állott szemben Miklóssal. Vagy ez mind csak álom!</p>
					<p>- Máté! - kiáltotta el magát, úgy, ahogy egyenesen állott s száját rémítően
                  kitátotta.</p>
					<p>Egy nagydarab, csizmadia képű rendőr lépett be.</p>
					<p>- Jelentem alássan, itt vagyunk.</p>
					<p>- Be!</p>
					<p>Még két városi rendőr lépett be.</p>
					<p>- Kísérjétek ezt az urat a második szobába...</p>
					<p>Arday felemelte a mutatóujját. Finoman szólt.</p>
					<p>- Kérném a jegyzőkönyvet, főkapitány úr.</p>
					<p>- Igenis, nagyságos uram.</p>
					<p>Ő maga ment ki s nemsokára hozott egy ív papírt, tintát, tollat s elkezdett írni,
                  amint Arday diktált.</p>
					<p>“Vádlott beismeri, hogy - diktálta a formaságok után Arday - hogy ezen aranyakat
                  Dékány Sámuelné született Sztánay Nusika birtokából még be nem vallott módon
                  szerezte meg...”</p>
					<p>Miklós csak ennyit fogott el, ebből is csak, hogy Sztánay Nusika... S azt
                  suttogta: A szeretője volt!... Nem a férje... a szeretője...</p>
					<p>Mikor készen voltak az írással, a rendőrkapitány az egészet még egyszer
                  felolvasta:</p>
					<p>- Így van? - kérdezte erélyesen.</p>
					<p>Miklós szilárdan, fennhangon mondta:</p>
					<p>- Igen.</p>
					<p>- Tessék aláírni.</p>
					<p>Miklós előrelépett, hogy kinyújtsa a kezét, de abban a pillanatban a karjában
                  valami hallatlan módon feltámadt az ellenállás, a keze tiltakozott ellene. Ugyanaz
                  az érzés ébredt meg teljesen, amely amaz első és emlékezetes aláírás után maradt
                  meg benne: nem! aláírni többet semmit! soha!</p>
					<p>- Nem írom alá.</p>
					<p>A főkapitány elképedt. Vér futotta el az arcát, s ordítva, hogy a hangja a torkába
                  szakadt, rárivallt:</p>
					<p>- Nem írja alá?!... majd én megmutatom! - s a rendőreire nézett.</p>
					<p>Miklós szeme önkéntelenül követte a tekintetét.</p>
					<p>- Máté!</p>
					<p>- Parancs.</p>
					<p>- Alá fogjátok íratni!</p>
					<p>- Igenis.</p>
					<p>Miklós megdermedve nézett a szolgákra. Irtózatos tenyerükre pillantott, rettenetes
                  ökleikre és megsemmisülve hanyatlott vissza.</p>
					<p>- Majd aláírja ő, magától, nem lesz itt semmi - mondta a rendőrkapitány undorító
                  szolgálatkészséggel s eszközeinek ismeretében félelmes volt a bizalma és
                  vakmerősége: ez előtt nincsen önérzet, nincsen becsület, tisztesség. Miklóst egyre
                  nagyobb szédülések érték. Soha, soha nem képzelte volna, hogy idáig süllyedjen az
                  élet: rendőröklök és lópaták...</p>
					<p>- Kérem - mondta reszkető hangon, de kiáltva és erősen feljajdulva, mint a gyerek
                  az utolsó percben, mikor már suhog a rektor korbácsa. - Én református pap
                  vagyok!</p>
					<p>- ’Sz ippa! - mondta a rendőrkapitány durva képpel.</p>
					<p>Miklós elámult, elkövült arccal nézett az arcába, nem volt ott semmi könyörület,
                  semmi emberi. Ez nem értette, mi van őbenne. Ez nem bánta, mi történik ővele. Ezt
                  nem lehetett meghatni, ahogy nem az állatorvost a kése alá kerülő tinónak rettegő
                  nyöszörgése. Ez nem gondol egyébre, csak arra, hogy gyorsan, erélyesen, kevés
                  erővel s alaposan kiherélje a férfiúból, aki az ökle, a kése alá került, az
                  ellenállás, az önérzet utolsó szikráját is.</p>
					<p>- Az urak azt hiszik, loptam!?</p>
					<p>- Ne szájalj! - ordított rá a rendőrkapitány. - Fogd be a pofád... - S pofonra
                  emelt kézzel állott elébe. - Aláírod, vagy nem?</p>
					<p>Egy pillanatnyi csönd volt.</p>
					<p>- Aláírom - mondta Miklós méltósággal.</p>
					<p>És még fakóbb lett:</p>
					<p>- Aláírom, mert igaz. Ha csak egy szónyi hazugságot írtak
                  volna bele a dologról, vegyék tudomásul, hogy nem írnám alá... Én az Örök Igazság
                  szolgája vagyok, az én ősöm gályarab volt...</p>
					<p>- Majd leszel még te is - mondta a rendőrkapitány felröhögve, de már amolyan
                  fidélis komázással, mintha pajtásos hecc volna közöttük.</p>
					<p>Miklós nem vette tudomásul, az asztalhoz lépett, fogta a tollat, s belemártotta a
                  tintába.</p>
					<p>Aláírta a nevét: “Matolcsy Miklós ref. lelkész Fábiánfalván”.</p>
					<p>Akkor félreállott, csak egy féllépésnyire s most már egy hullának jegedt
                  merevségével nézett az urakra, keze, író jobb keze a mellén feküdt, a másik
                  ökölben lógott s mint egy gyilkos, komoran s mégis gondolkodva, kegyetlen
                  gondolatok között forrva s mégis akcióra képtelenül, nézett az urakra. Szeme,
                  apró sötét szeme elbújt koponyája mély üregében s haja előrecsapzottan lógott
                  nagy homlokán.</p>
					<p>A képviselő lassan emelte rá a szemét, egy parányi kis pillanatig szinte
                  meghökkent ettől a gyilkos vadsággal rámeredő hullaarctól, amely sovány volt és
                  viaszos és amelyből nem jött már semmi szánalom és semmi könyörület... De azért
                  nyugodtan és szenvtelenül nézte, csak nézte, mint a bikát a néző a páholyból.
                  Bármilyen közel van is, ott a torreádor, s ott a társadalmi élet mentelme,
                  korlátja... Tudja, hogy abszolút veszélytelen szembetalálkozás... Tudja, hogy ez
                  neki csak épp egy kis szórakozás, elpetyhüdt idegeinek némi fölzavarása...</p>
					<p>- Írjátok alá... - mondta a kapitány.</p>
					<p>S a három rendőrlegény egymás után odaírta a nevét a papírra. A kapitány megnézte
                  az írást:</p>
					<p>- Stemplit.</p>
					<p>Az őrmester kivette a nagy kék köpönyegje zsebéből a kis vörös dobozt, a
                  gumibélyegzőt, megnedvesítette a kék párnán s nagy gonddal rányomta az írás alá a
                  rendőrség hitelesítő pecsétjét. Akkor szalutált.</p>
					<p>- Várjatok kinn.</p>
					<p>Katonásan szalutáltak és kimentek.</p>
					<p>- Méltóztasson parancsolni, képviselő úr - mondta a rendőrkapitány összehajtogatva
                  az írást.</p>
					<p>Miklós felhúzta a homlokára a szemöldökét, elmeredve félve. Mit akar ez evvel az
                  írással?</p>
					<p>Előbbre hajlott s ránézett a képviselőre.</p>
					<p>Ez megnézte kényelmesen, nem sietve az írást, s így szólt:</p>
					<p>- Fábjánfalvi pap?... Ez aztán hazugság.</p>
					<p>- Tessék? - lihegte Miklós.</p>
					<p>- Én csak ismerném, ha odavaló volna!</p>
					<p>S csöndesen nézett Miklósra.</p>
					<p>Miklós most látta csak, mennyire ki volt csinálva ez az egész. Milyen ravaszul és
                  milyen tudatosan. Mennyi hazugsággal, de mért? hát mire a hazugság? hát nem
                  lehetett mindezt nyíltan? hát nem volt elég joguk az őszinte kételkedésre?...</p>
					<p>- Arday képviselő úr? - kérdezte, keményen a szemébe nézve. De ez mintha
                  érzéketlen volna az ilyen nézéssel szemben:</p>
					<p>- Hogy micsoda nevelés van ma ebben az országban?... A közelmúlt sikertelen
                  politikai küzdelmeiben megrokkant a nemzeti önérzet, és úgy látszik, azt az iskola
                  útján sem fogják már felébreszteni. A szabad gondolkozók szervezett destrukciója!
                  - tette hozzá, mint valami refrént - mert az egész dolog innen ered.</p>
				</div>
				<div type="chapter">
					<head>5</head>
					<p>Miklós felhúzta a szemöldökét erre a bálványbuta konokságra s egyszerre mintha
                  hályog esett volna le a szeméről, nyíltan nézett az urakra, akik oly kicsinyek
                  voltak, annyira gondolathíjasok, tisztára nevetség ez a baromi erőszak is,
                  amellyel tőle bűnjelet vettek. Hát mire az? Mit érnek vele?... Ha valóban bűn
                  volna alatta, akkor igen: zsebemben vagy! húzd meg magad, vagy kitöröm a nyakad...
                  De így!... Szegény emberek: megfélemlítés?... Gyászalakok. Hozzátok képest a
                  kurátor komoly és valóságos ember volt: az igen, az fölfedezte a mély bűnnek
                  egyetlen rését, abba beleakasztotta az ujját s lerepesztett egy darabot a
                  megrepedt sziklából. A kurátorral szemben valóban bűnös voltam: mert én adtam neki
                  agit, hogy vesztegetéssel nyerje meg a falut... S ő csak okos ember volt, aki nem
                  tett bolondot: vesztegetett, de nem a saját pénzéből, vesztegetett a pap
                  rovására... Ha én akkor alá nem írom a nyugtát, a dolog botránnyá nő, s kivirul a
                  vétek csírája s megemészt engem magamat... Soha, még akkor
                  senki előtt és soha nem mertem volna letagadni, hogy én valóban engedélyt adtam a
                  kurátornak arra, hogy itasson... Ma nem tudom, hogy volna s mint lenne: ma, azt
                  hiszem, a szeme közé nevetnék... Ma!... ebben a pillanatban... most, most látom
                  csak, hogy ó Bálám szamarai, akik vagytok: ti akarjátok nekem játszani a
                  tekintélyt s a veszedelmest... S nem is hallotta, mint a vízzúgást, mint a
                  malomkerék monoton csertepertejét, a nagy férfiú, a nagy politikus
                  filozofálgatásait, mert nem elég egy fiatalembert sárbataposni s kifosztani
                  becsületéből: meg is kell tanítani:</p>
					<p>- A magyarság csak akkor tarthatja meg vezető szerepét - ébredt fel a figyelme
                  ezekre a szavakra -, csak akkor nyomhatja rá sajátos bélyegét az állam s a nemzet
                  egészére, s csak akkor biztosíthatja ennek az országnak nemzeti jövőjét, a szláv
                  és germán elem csapkodó hullámaival szemben, ha erkölcsösebb is, akár mint az itt élő egyéb népelemek, akár a minket
                  környező kis és nagy nemzetek.</p>
					<p>Miklós mosolyogva nézte ezt a hipokritát: mily csodálatosan teljes minden emberi
                  karakter. Hát nem elég a gonoszság és a rossz lélek magában, a szentesség
                  takarójára is mindenkor szüksége van: voltaképpen nem is felháborító a gazoknak
                  álnok prédikációja: megható... Íme, nem szabad teljesen őszintén kirohanni a
                  gazságnak az emberiségre: nem öntheti el, mint a gátat áttörő áradat a szegény
                  emberi lelkek szelíd vetését, csak alulról szivároghat fel, csak alattomban, mint
                  a talajvíz.</p>
					<p>A takarékpénztár egészséges igazgatója a maga egészséges paraszteszével
                  kontráz:</p>
					<p>- Hja, ez az, amit nem tanítanak az iskolában: az erkölcsöt!... Tudósokat
                  nevelnek. Tudományos papnevelés. Kérem, a papnak nem baj, ha olyan szamár mint az
                  iksz, csak szerető és gyöngéd lelkű egyházatya legyen.</p>
					<p>Miklós egyre derültebb lett, az igazgató úr arca is világított, az alkoholmérgezés
                  tünetei teljes fényükben koronázták meg egészséges cifferblattját, ahogy
                  diákszóval mondta magában.</p>
					<p>Arday mindinkább mámoros volt, ez a hallgatag s szavain és gondolatain mindig
                  uralkodni igyekvő ember, most győzelme ittasságában s ittassága győzelmében
                  elkezdett rekedten kukorékolni, mint egy részeg kappan, ha eszébe jut
                  ifjúsága:</p>
					<p>- Úgy van: de kétféle tudomány van: - mondta már akadozó nyelvvel, de annál jobban
                  professzoroskodva, mert minden kálvinista úrban ott lappang a debreceni
                  professzor - helyes és helytelen tudomány. A helyes tudományról napról napra több
                  bizonyítékot szolgáltat az írás ama szavainak igazsága mellett, hogy az apák bűnei
                  hetidíziglen büntettetnek a fiakban s az ártatlan utódokban. Ezt kell
                  közmeggyőződéssé nevelni a magyar fiatalságban, ha erős nemzedéket akarunk a késő
                  jövő számára biztosítani. És ebben legtöbbet a vallásos meggyőződésnek a
                  tudományos meggyőződéssel való szoros harmóniája tehet. Éppen azért elő kell
                  segíteni a felvilágosítással kapcsolatos valláserkölcsi felfogásnak minél
                  szélesebb körben való terjedését és megizmosodását s nem szabad megelégednünk
                  azzal a frázissal, hogy a művelődés terjedése világszerte a nemi erkölcs, a nemi
                  élet erkölcsösségének hanyatlásával jár karöltve... Mert nem elég a nemzeti
                  önérzetet talpraállítani, a nemzeti közérzést megteremteni, a széthúzó
                  osztályharcokat egyetemes nagy nemzeti törekvésekkel fölváltani: hanem a
                  megromlott erkölcsöket is helyre kell állítani, meg kell javítani. Valóban
                  elszomorító az a léha erkölcsi felfogás, amely in
                     materialibus mindent megenged, ami a bírósággal összeütközésbe nem hoz,
                  vagy a társadalmi érintkezés külső formáin belül marad, s még akkor is, ha a
                  tisztességérzet föllázad ellene; in sexualibus pedig még a
                  legrútabb bűnt is dicsőíti, vagy legalább az embernek természeti ösztöne alapján
                  mentegeti. Márpedig ez a léha erkölcsi felfogás, fájdalom, napról napra szélesebb
                  körben hódít, s annyira megmételyezi társadalmunkat, hogy szinte kétségbe ejt,
                  hogy hová fog még fejlődni. Ezért... uraim... ütött az órája a felekezeti
                  szellemben való nevelésnek, s ezt én, a kálvinista magyar, uraim, én programom
                  alapvető pontjának lenni ösmerem: a felekezeti szellemben való nevelés, uraim,
                  rendszerint ellene van az igazi valláserkölcsi meggyőződésnek: tehát fel kell
                  váltani a felekezeti szellemben való nevelést, uraim, az igazi valláserkölcsi
                  nevelésnek: amely önmagunkkal szemben szigorúságra, másokkal szemben pedig
                  türelemre nevel.</p>
					<p>Miklós báván, most már egészen belebolondulva hallgatott. Ez az egész valami
                  mechanikus gondolatkapcsolódás, rossz vezércikk a Budapesti Hírlapból, vagy pedig
                  azt hiszik az emberek, hogy szájjal becsaphatják magát a Jóistent is? Már megint
                  megszűnt benne a türelem s a mosoly, már kábult volt, s úgy érezte, hogy ezek a
                  titkos bűnözök, ezek a fajtalanok és részegek, ezek a pederaszták és
                  árvafosztogatók, ezek az urak, akik gazdagságtól, akaratuk mindenben való
                  teljesülésétől, testi, szellemi bőségtől s benső bűneikben való megrothadásuktól
                  elfajzottak, ezek az urak sokkal veszélyesebbek az emberiségre, mint ahogy
                  látszik... Mindenük van, s még minden kell nekik: ételük, italuk, mint valamely
                  folyó hömpölyög körülöttük, s nem bírják magukon keresztülereszteni, mint zsilipén
                  a gazdagság adta jóérzéseknek folyamát, amely előttük valamiképpen feltorladt s a
                  szegények tátott szájjal, soványan és éhesen és napkeletimádóan tartják feléjük
                  összekulcsolt kezüket, hogy részt kapjanak, bármi csekélyet, a jóknak ebből a
                  spriccelő szennylevéből, amely még legalább elemésztetlenül kerül ki belőlük!...
                  Fuj... Groteszk és torz képben látta, s késő éjszaka vetélő s izzó agyával e
                  fantasztikus képet, s Arday egyenletesen tovább őrölt:</p>
					<p>- Az egyházakat mindenütt, ahol nem a felekezeti elfogultság kiélesítésére, hanem
                  a vallásos érzésnek fejlesztésére törekszenek, a társadalomnak a legnagyobb erővel
                  kell támogatnia. Nemzeti létünk szempontjából sokkal fontosabb a jó erkölcs és a
                  családi életnek vallásos meggyőződésen alapuló tisztasága, mint akár a gazdasági,
                  akár a kulturális életnek a fejlettsége. Mert a gazdaság és kultúra csak a jó
                  erkölcs mellett emelője a nemzeti létnek, nélküle pedig csak a faj elromlását,
                  ellenálló erejének megrokkanását és belső rothadásának siettetését eredményezi.
                  Hiszen Róma és Hellasz magas kultúra és gazdaság közepette indult belső
                  rothadásnak s egészen elpusztult mind a kettő. Franciaországban pedig az erkölcsök
                  hanyatlása mellett éppen a nagy kultúra és vagyoni jólét eredményezte a nemzet
                  propagatív erejének a megsemmisülését. A családi élet tisztaságának és erkölcsös
                  voltának alapja az emberek vallásos érzülete. S nemzeti létünk, propagatív erőnk
                  szempontjából annál fontosabb reánk a családi és szexuális élet erkölcsös volta,
                  mert... kis nemzet... vagyunk s nagy nemzetté ez a nemzet csak propagatív...
                  erejének sértetlen... fönntartása mellett... fejlődhetik.</p>
					<p>A takarék igazgatója hirtelen felemelkedett s ijedten áthajolt az asztalon.</p>
					<p>Pár pillanatig mereven nézett a nagyúr arcába, amely elfakult s kínos
                  verejtékcseppek ütöttek ki rajta.</p>
					<p>Miklós maga is ijedten nézett rá, ahogy a bárány nézne a mészárosra, akit a guta
                  üt meg taglózás közben: hát te is?... Az öregúr azonban nem sokáig hagyta őket
                  tévedésben, elnyújtotta karjait s két székbe kapaszkodva eleget tett a természet
                  parancsának.</p>
					<p>Bűz és undorító láva. Vízzel öblögetés, förtelem.</p>
					<p>- Nagy ember - mondta Miklós -, nagy politikus, a haza oszlopa. No? kiadod lényed
                  igazi tartalmát?... No?... a zsebedben van a papod halálos ítélete!... nem
                  segít?... no?... az nem jön ki?...</p>
					<p>Mikor megtisztogatták az öreget, úgy-ahogy, csak akkor hívták be a lányt. Az még
                  mindig fenn volt, a szeme már egészen vörös volt, már sehol semmi vendég nem volt
                  az épületben, csak ők, s neki a másik szobában egyedül kellett virrasztania.</p>
					<p>Igen fanyar arccal lavórt hozott, s hozzáfogott felmosni.</p>
					<p>A képviselő úr pedig folytatta valami csodálatos elokvenciával, amely túl mindenen
                  még egyre jobban dolgozott általa:</p>
					<p>- Bomlasztó elem bujkál köztünk... Évtizedek óta bujkál, s egyre erősebb a hatása,
                  ma már fenyegetően bomlasztó a hatása. Ez a szellem a kozmopolita emlőkön
                  táplálkozva, elkezdte a hódítását a legalsó s legkönnyebben mételyezhető
                  rétegeknél, s beférkőzött a magyar közélet minden nyitva hagyott zugába, rávetette
                  magát a legalsó népre, a könnyen hivő tömeget hamis jelszavakkal hatalmába vette,
                  elcsikarta a szellemi s anyagi javakat, elzsidósította az irodalmat, művészetet,
                  a tudományt, leseperte róla a magyar faj ezredéves egyéniségét, s rápiszkította a
                  maga nemzetközi bélyegét... S az egészben a tragikum az, hogy a nemzeti ügynek ma
                  többé nincs tábora. Magyarország ebek harmincadjára jutott... Ennek az országnak
                  urai voltak a mágnások, dereka volt a köznemesség, keze-lába a parasztság, ez
                  nagyon szép rend volt. Erre most mi van? A Nemzeti Kaszinó maga áll be destruktív
                  szerepre. A Tivadar pohárköszöntője a jogkiterjesztésre szól... Az urak meg
                  vannak őrülve... Nem tudják, hogy Magyarország: az egy nagy hitbizomány, amely
                  rájuk szállt, s nekik kell átadni épen és sértetlenül az utódoknak: s most az
                  általános választójogról tartanak pohárköszöntőt a Nemzeti Kaszinóban?...</p>
					<p>Felemelte a szemét, apró kék szemei rámeredtek Miklósra, idegenül s tétován: nem
                  ismerte fel, látszott, a papot, akit ma leütött, mint egy bakonyi betyár... Az
                  ittasság rohamosan uralkodott el rajta, az arca egész lila lett, s egyre jobban
                  csuklani kezdett.</p>
					<p>- Egyetlenegy ember van ebben az országban - mondta dadogva -, aki, akinek,
                  akibe... csak egy Tisza... Tisza István... Az egyetlen férfi... Ő megmondta: ő
                  előttem megmondta, hogy ő megadná az általános választójogot az oláhnak is, a
                  rácnak is, a nemzetiségeknek: de a magyar parasztnak nem...</p>
					<p>Miklós egyre nagyobb megdöbbenéssel hallgatta a zavaros beszédet, vajon nem most
                  jönnek-e ki az igazságok?</p>
					<p>A másik két úr összenézett, s intettek egymásnak.</p>
					<p>- Le kell fektetni - mondta a rendőrkapitány a lánynak, aki kivitte a lavort.</p>
					<p>A lány savanyúan, mérgesen, komiszul nézett vissza.</p>
					<p>- Cipeljék maguk, én nem fogom cipelni megint.</p>
					<p>Arday lecsukódott szemmel csaknem leesett a székről, a nagy zökkenésre, amint
                  meglódult, fölébredt, s dadogva mondta:</p>
					<p>- Nekem csak olyan férfiú kell vezérnek, aki férfi, aki vasember. Aki nem
                  tékozolja el a nemzeti vagyont. Olyan ember, aki nem dobál aranyakat a ri...
                  rimáknak, hanem az utcán megalkuszik velük... Mert a nemzeti becsületért minden
                  pénzt áldozunk, minden birtokunkat a hazáért, de egy utolsó utcalánynak, édes
                  fiam, nem adunk aranyat: annak szabott taksája van, édes fiam...</p>
					<p>Miklós hülyén nézett a részegre. Annak a szája eltorzult és leferdült, s nyál
                  folyt le az állán, mintha az utolsó váladék eredne meg belőle. S szelleme is ilyen
                  félelmes és undorító dolgokat eresztett: az előkelő magyar, a vagyonokat eltékozló
                  finom úr, a magyarság hírneves rétora... a régi magyar, a történelmi szép név
                  egyik legutolsó viselője... Nézte, nézte és megháborodott a lelke.</p>
					<p>Fölháborodott a magyar faji érzése. Ez a gazember, akit minden gondolatában gaznak
                  mondott, mégis: magyar ember volt, magyar úr. S nem akarta látni, hogy fajtájának
                  ez a kiváló példánya ekkora fizikai gyöngeségnek lett áldozatává. Csodálatosképpen
                  idáig csak gyűlölte s ellenségesen nézte, most szégyellte, mint Noét a fia s
                  álszeméremnek köpenyét dobta rá... Sajnálta, takarta, gyöngéd lett hozzá, s egy
                  pillanat választotta el, hogy hozzá nem lépett, hogy ölbe vegye, s hazavigye az
                  ágyába, a szobájába, lefektesse, meggyógyítsa: akármilyen volt, neki magyar volt,
                  ennek a kis drága magyar fajnak egy embere, magyar nagyúr s ő ezeréves
                  szolgalelkével bűnében, gyengeségében egyformán letagadhatatlan tisztelettel
                  nézett az ezeréves úrra s eszébe jutott a nagyapja (aki egykor földesurának, ki
                  Bécsbe készült a császárhoz... gyorsfutár sürgönyére... s ez út a kancellárságot
                  hozta meg neki... épp a kastélyban volt vacsorán, hogy a falusi este unalmát
                  enyhítse urának, a főúr bosszankodását látva, hogy kedvelt tiszaújlaki
                  bajuszpedrője hiányzott az úti csomaghoz, titokban, legényt kerített s hajnalra
                  meghozatta Tiszaújlakról a kenőcsöt: s ezzel az eklézsiának egy tizenkétholdas
                  kaszálót szerzett örökös papi fizetés illetményül), nem hal ki oly gyorsan az ősi
                  nevelés. Matolcsy Miklós szeretettel s tisztelettel cipelte lelkében az urát,
                  szolga a gazdáját, a megnyugtató kényelme felé...</p>
					<p>Nem kellett odáig aláznia magát, amennyire belső hajlamot érzett, a
                  takarékigazgató s a rendőrfőkapitány a hóna alá nyúlt az öreg nemesnek s
                  fölcipelték szépen.</p>
					<p>Az öregúr, amint lábra állott, merev lett, fejét fölemelte s nem nézve se jobbra,
                  se balra, úgy rakta lábait előre, mint egy automata, minden súly és erő nélkül: az
                  öntudaton túl még megmaradt benne a kulturált test fizikai hiúsága: úr maradt,
                  amint nem tud úr lenni, aki nem úr...</p>
					<p>Miklós bizonytalan s hánytorgó érzésekkel maradt a rossz szagú szobában. Most nem
                  látott tisztán. Most nem látta a jövőjét, most már igazán nem látta
                  rendeltetését... Megsimította a homlokát, s nem volt helye itt. Sem leülni, sem
                  kimenni, sehová nézni, vagy valamit akarnia nem lehetett. Benne is tűrhetetlen
                  fizikai utálat s gyöngeség halmozódott fel... Persze mégis van valami igaz abban,
                  amit az öreg úr mondott a destrukcióról: azelőtt egész más lett volna az ő
                  helyzete... Azelőtt el sem lehetett volna képzelni, hogy egy fiatal pap hónapokig
                  ellegyen a falujában, hogy nem megy tisztelegni a földesurához. Akkor pedig az
                  úrral vagy összehangolódik, vagy nem... a patvarba, összehangolódik: udvari
                  mulattatója lesz, s örvend, ha szót nyerhet előtte és kedvében járhat nekie...
                  most is az ő kocsiján jő be, vele, elszidogatják együtt az új időket, a
                  progresszíveket, a felforgató zsidókat, az ellenzéket, amely vakon ugrik
                  sötétbe... s mikor leitta magát a gazda, valóságos cselédi hűséggel támogatja
                  ágyába... De ő?... Nem ismeri helyét... Sem vele, sem ellene... Lehetetlen
                  helyzet... a papné aranyai... megígért pofonok, rendőri pofonok s még csak nem is
                  mártírkodás, még csak eszmei tartalma sincs az erőszaknak... Uhh, suta sors...
                  szerencsétlen pálya... az Isten ez utolsó szolgája a földön.</p>
					<p>De az aranyak. Ott hevert a három sárga kis pénz az asztalon: fogta, fölszedte.
                  Zsebébe nyúlt, kikotorta a többit, az összest. Együtt volt újra mind a tizennyolc.
                  Lehasított egy szeletet az asztalon levő újságból s belesodorta kis kemény
                  tekercsbe. Még a lelke megkönnyebbült, hogy ez megvolt. Megvolt,
                  visszaadhatóan.</p>
					<p>Bejött a kasszírnő, amint meglátta egyedül a fiatalembert, lehúzta a nyakát és
                  vigyorgott.</p>
					<p>Miklós ijedten nézett rá, szinte meg volt rémülve tőle, egészen el volt borzadva,
                  hogy na most... S a lány csakugyan kellette magát s a szemébe kacsintott, és olyan
                  alattomos és olyan cseléd volt... Nem, ezt nem... mikor az urak kimentek... ezt
                  nem, hogy most a hátuk mögött... nem... elundorodott s megdühödve fordult
                  tovább!</p>
					<p>- Vén piszkos - mondta a lány -, minden este, ha bejön a falujából, a fene egye
                  meg.</p>
					<p>Miklós elfeledte, hogy neki nem szabad, hogy kinn rendőrök virrasztanak, fogta
                  magát s egy szó nélkül el-, kiment.</p>
					<p>A hűvös udvaron erős szél volt, ahogy a fülledt, bűzös melegből kilépett, szemébe
                  csapott.</p>
					<p>A hold most jött fel, kevés, vékony pengéje volt az égen, felpillantott reá, aztán
                  nem volt kedve elmélkedni. Edzetlen, satnya volt, nem bírta a hűvöset, a szelet, a
                  szabadot, sietett vacokra, elbújni. Megkereste s meglelte a sötétes folyosón a
                  hármas szobát, benyitott.</p>
					<p>Meghökkent, bent világos volt, gyertyafény mellett ült egy feketébe öltözött
                  úriasszony.</p>
					<p>Rémülten ismerte meg Dékánynét.</p>
					<p>Ott állott az ajtóban egészen megdermedve s csak bámult, mintha kísértetet
                  látna.</p>
					<p>- Kezét csókolom - mondta aztán alázatosan.</p>
					<p>A papné végre megelevenedett.</p>
					<p>- Igen, igen. Ez a maga szobája... Az enyém a hetes...</p>
					<p>Miklós csak annyit konstatált, hogy az asszony rendkívül szolid, ideiglenes és
                  egészen szokatlan.</p>
				</div>
				<div type="chapter">
					<head>6</head>
					<p>Az asszony arcán valami bágyadt, törődött szomorúság volt. Hosszan hallgattak,
                  Miklós kissé zavartan állott, bántotta valamelyest ez a váratlan találkozás, nem
                  szép gondolatok voltak benne.</p>
					<p>- A képviselővel mulatott? - mondta az asszony aztán síri hangon.</p>
					<p>Amint a száját kinyitotta, valami ijesztő üresség volt az ajkai mögött,
                  idegenszerű volt.</p>
					<p>Miklós végre elmosolyodott. Mulattam, gondolta. Igen: elnézett félre, a megvetett
                  ágyra, amelyen a paplan háromszögbe volt fölhajtva, a fehér sarka, a vörös paplan
                  a fehér ágyon. Sárgaréz ágy, gyengén, sárgán csillogott a vékony gyertyafényben.
                  Olyan ellenséges, olyan hideg és zavart hangulatok.</p>
					<p>- Igen, mulattunk - mondta fanyarul -, kimulattuk magunkat.</p>
					<p>- Igen - mondta az asszony, s most utólag figyelt fel, szórakozott volt, amint
                  megszólalt, Miklós elkapta a szemét, bántotta valami ezen az asszonyon!</p>
					<p>- Kik voltak ott? - kérdezte újra a papné.</p>
					<p>- A rendőrkapitány.</p>
					<p>- Feketics?</p>
					<p>Miklós gondolkozott.</p>
					<p>- Nem emlékszem, bemutatkozott, de persze az ember nem emlékszik a névre... Meg a
                  takarékpénztári igazgató.</p>
					<p>- Melyik takarék?...</p>
					<p>- Az... az be sem mutatkozott.</p>
					<p>S elnevette magát.</p>
					<p>Újra csönd lett.</p>
					<p>- Maga hogy jött be, nagyságos asszony, mért? - mondta egyszerre kíváncsian.</p>
					<p>- Be kellett jönnöm - s gyorsan tette hozzá -, milyen volt, hogy viselte magát?
                  mit beszélt?</p>
					<p>- Ki?</p>
					<p>- Ő... Arday.</p>
					<p>Miklósnak a pillantása fáradt, tapadós lett.</p>
					<p>- Sokat beszélt...</p>
					<p>- Sokat? - mondta az asszony ijedten - részeg?</p>
					<p>Miklós meglepetve nézett rá s vállat vont.</p>
					<p>- Azt hiszem... Igen.</p>
					<p>- Szegény... - suttogta a nő, s habozva ült, mintha fel akarna állani, elmenni,
                  Miklós úgy gondolta, hozzá szeretne menni.</p>
					<p>- Az urak vitték fel, úgy látszik, minden este így van - mondta kegyetlenül.</p>
					<p>- Minden este? - szólt az asszony megsértődötten.</p>
					<p>Miklós gondolkozott, honnan veszi ezt a gondolatát.</p>
					<p>- Az ám, a kasszírnő - mondta magában. Borzasztó fáradt volt, abban a kábult
                  állapotban volt, mikor az ember nem ura magának, s idegenül figyeli kimerült
                  testét, lelkét.</p>
					<p>- Szabad? - s leült az ágy mellé a székre. Az asszony az asztalnál ült, az ablak
                  előtt. Az ablakra le volt húzva a vászonredő.</p>
					<p>Sokáig ültek csöndben.</p>
					<p>- Politizált? - kérdezte aztán az asszony sóhajtva.</p>
					<p>- Igen. Dicsérte Tisza Istvánt. Meg Tisza Kálmánt. És szidta a modern időket...
                  Elromlott a világ. Kihalt a becsületesség. A családi tisztesség. A közerkölcs, a
                  magánélet nemessége.</p>
					<p>Elhallgatott, s maga elé nézett sajátságos mosollyal.</p>
					<p>Az asszony úgy előregörnyedt, a félkarja az asztalon feküdt, s ő maga bágyadtan,
                  lankadtan hajlott előre, feje féloldalra hajtva.</p>
					<p>- Hogyan ismerkedtek meg?</p>
					<p>- Rendőrileg - mondta hirtelen, s úgy gondolta, viccesen, Miklós.</p>
					<p>Az asszony megijedt.</p>
					<p>- Mit mond?</p>
					<p>Miklós halkan nevetett.</p>
					<p>- Kérem, mondja, mondja kérem. Mondja el.</p>
					<p>Miklós most már nem nevetett. Az rémlett neki, hogy ha valaki előtt hibás és
                  valaki előtt szégyellnie kell magát, a papné az... S nem tudta szégyellni
                  magát.</p>
					<p>- Hát nagyságos asszonyom - kezdte -, szégyen, nem szégyen, az arany a fejembe
                  szállott, s tegnap délelőtt egy aranyat adtam a kocsisnak... A kocsis el akarta
                  költeni, a boltos azt mondta, hamis pénz, a kocsis a gazdájának megmutatta... s a
                  gazdája most az éjjel rendőrökkel engem elfogatott, s rákényszerített, hogy
                  aláírjak egy nyilatkozatot, hogy azt Dékány Sámuelné született Sztánay Nusika őnagyságától... kaptam.</p>
					<p>Az asszony, aki az elejét pilláival bólogatva hallgatta, hirtelen megdermedve
                  nézett.</p>
					<p>- Mire az neki - suttogta.</p>
					<p>Miklós hallgatott.</p>
					<p>- Azt nem tudom - mondta kisvártatva. Fájt neki, hogy nem őt sajnálja, hanem
                  amarra gondol.</p>
					<p>Az asszony kezeit tördelte.</p>
					<p>Felállott.</p>
					<p>- Hová megy?</p>
					<p>- De hisz ez őrültség - jajgatott el a nő -, ilyen szerencsétlen nap, hogy mi
                  minden torlódik még össze... Az urammal nem találkozott?</p>
					<p>- Nem.</p>
					<p>- A baba meghalt.</p>
					<p>Miklós csodálkozva nézett az asszony zavart, magából kikelt szemébe.</p>
					<p>- Ki az?</p>
					<p>Az asszony ajka sírósan remegett.</p>
					<p>- A lánya - suttogta.</p>
					<p>Fájdalmas, nehéz sóhajjal mondta újra:</p>
					<p>- Az Arday lánya.</p>
					<p>Leült, lezuhant, s csüggedten nézett maga elé.</p>
					<p>- Azt hittem, ha magát bevárom... hogy maga fog tudni... segíteni rajtam... Én nem
                  tudom, mi van, mi történik itt... azt hittem, maga az isteni gondviselés... Mit
                  tegyek... mit tegyek...</p>
					<p>Miklós valami idegen és érthetetlen világrendülésben érezte magát. Mintha a szeme
                  előtt omlana össze valami építmény, idegen lelkek s idegen szívek s idegen
                  dolgok, mit tudja ő, hogyan került bele... Az asszony sápadtan s összeomolva ült
                  előtte, s nem volt ereje, látszott, sem sírásra, sem beszédre... Kint a szél rázta
                  az ablakot...</p>
					<p>- Kedves, nagyságos asszony:... kérem... mondjon el mindent nekem... ha
                  megérdemlem a bizalmát... mondja el, kérem...</p>
					<p>Lehajlott hozzá, s elfeledkezve mindarról, ami vele történt, csak az asszonyé
                  akart lenni, jó kisfiú, aki osztozik s vigasztal a bajban:</p>
					<p>- Ki volt az a baba?... Nem tudok róla... én azt hittem... a képviselő úr...
                  agglegény...</p>
					<p>Az asszony nem szólott.</p>
					<p>- Ki hozta tőlük a hírt? - kérdezte Matolcsy hosszú szünet után.</p>
					<p>Az asszony megkönnyebbült a tárgyilagos és közömbös kérdésre, egyenesebben
                  ült.</p>
					<p>- Alig ment el az uram... hazulról, a kocsival, az állomásra... Nem tudja, hol van
                  szállva?</p>
					<p>- Nem.</p>
					<p>- Jött egy lovaslegény a Csehpusztáról: A nagyságos asszony hívat engem!... Nagy
                  isten... Hívat! engem... Beteg? Mi baja?... Meg van lőve. A baba!... Azt hittem,
                  megőrülök! Megőrülök, mire odaértem... Az egyik szobában a lányom... másikban
                  kiterítve Hernády...</p>
					<p>Miklósnak meglobbant a szeme: a lányom... Alig értette az összefüggéseket,
                  Hernádynak a neve távolról rémlett neki, egy nagybirtokos neve, a környéken...</p>
					<p>Lélegzetvisszafojtva hallgatott, várta a titkokat.</p>
					<p>De az asszony egészen összeomlott, nem szólt tovább.</p>
					<p>Semmi nesz nem volt, csak a szél odakint.</p>
					<p>Miklós nézte az asszonyt... Amint ott ült a vékony, finom teremtés, megtörve s
                  elgyötrődve és sírás nélkül, maga elé dermedetten, mintha egy idegen lény volna,
                  kit soha nem látott... Micsoda régi bűnök, mily félelmes titkok gyümölcse éredett
                  meg ebben az életben... Ember, hogy élsz, hogy élsz, csak élsz a bűnök lápján,
                  buján, virágozva s eljön az óra, a nem várt, mikor egy mozdulatára az időknek
                  lehull a vészes gyümölcs... Mennyit élhettél, mennyit kéjeleghettél, vénasszony,
                  még a legutóbbi napokban is új bűnökre érezted magad késznek és boldognak... Kevés
                  volt neked az unalmas férj, kevés volt neked a csöndes házi tűzhely... Meg akartad
                  javítani... Nem lehet... Mindenkinek sorsa ki van szabva, más sínekre átugrani...
                  nem lehet... Más sínekre...
               </p>
					<p>Tétován s paposan folytak gondolatai, a morális gondolatok folyamata indult föl
                  benne. Az asszony bizonnyal ezt mind megérezte.</p>
					<p>- Elítéltetem - mondta csöndesen.</p>
					<p>A fiatal pap megrendült. Sokára halkan szólt:</p>
					<p>- Senki sincs, aki képes volna minden dologról eldönteni, vajon jó-e vagy
                  rossz...</p>
					<p>Az asszony hálásan nézett föl rá. S most már könnyesen sütötte le a szemét.</p>
					<p>- Ha már egyensúlyunkat elveszítettük, hogy kerülhetjük ki a bukást?... - mondta
                  újra Miklós, és a saját éjjelére gondolt, mily közel volt ugyanehhez... ő a pap...
                  az első lépéshez, s fölijedt benne a gondolat, hogy ha egy ilyen ballépésnél
                  gyereke... lenne s a végén... ő a pap is ideális élettörekvésű lény. Mit szabad
                  hát kívánni egy asszonyi állattól, és halkan, önmagát bírálva, beszélni kezdett: -
                  Ha az erkölcsiség útjáról letévedünk, talán sohasem is térünk vissza rá... Az
                  ember megkívánja az örömöt, virágot szakít, s a virág egyre több, s az érzékiség
                  így szól: Bízd rám magad, minél messzebb jössz velem, annál szebb vidékre
                  viszlek... néha meg arra gondolsz, jobb volna a régi béke, jobb lett volna meg nem
                  kóstolni... Nem lehet... Az ember agyába befészkeli magát a vágy, s a gyönyör
                  gyeplőjét megereszti, s halad egyenesen előre azon az úton, amely a halálba
                  visz... Ah, ha leszáll az éjszaka, az ember azt mondja, vannak olyan helyzetek,
                  mikor nem kell tetteket az erkölcs ítélete alá venni... sok olyasmi meg van
                  engedve, amit a kötelesség szent nevével nem lehet illetni, amit nem lehet szent
                  kötelességnek nevezni... De hol állsz meg? Hol van az ilyenben határkő?!... a
                  tetszésünk?... nincsenek itt irányadó elvek, nincsenek... Csak következmények... A
                  közönyös, közömbös dolgok köre egyre szélesedik, az erény országából tartományokat
                  veszít az ember... Ezrek és ezrek vannak, akiknek a kötelesség mellékes dolog, de
                  a gyönyör, az élvezet egész lelküket elfoglalja s életüknek alaphangulatát teszi.
                  Az ész nem fékezi őket, élvezetből-élvezetbe rohannak, s nem kérdezik, az erény
                  nem kíván-e tőlük valami mást, nem parancsol-e valami komolyabbat!... Talán nem
                  lesznek kicsapongók: de abban semmi érdemük, az nem az ő munkájuk... ha nem tűnik
                  fel rajtuk első pillanatra a jel, az csak a szerencse játéka, mert a
                  szenvedélyeknek csak alkalma vagy a foka vagy a tárgya hiányzik náluk: de lényege
                  nem... Ki érdemli meg a kicsapongó nevet, ha nem az, aki mindig olyan körülmények
                  között érzi magát, ahol az erénynek nincsen dolga, alig kóstolták meg az egyik
                  örömet, a másikra készülnek. Még ki sem ürítették az egyik poharat, már tele
                  szenvedélyük italával a másik, s még izgatóbb, még több gyönyört ígér... Gyönyör s
                  gyönyörökre való készülődés, ez az életük... kötelességről hallani sem akarnak,
                  arra csak akkor gondolnak, ha bosszúság vagy szerencsétlenség lehangolta
                  őket...</p>
					<p>S egyre tisztábban tűnt fel előtte eddigi egész élete. Már a diákkor eseményei
                  szétfoszlottak előtte, de ráismert mostani rövid életszakasza alapján egész
                  gyermekkorára, egész ifjúkorára is. Amily vad és lázas szenvedéllyel vetette rá
                  magát azokra a képzelgésekre, hogy bármi áron megszerezze a papságot, úgy akarta
                  mindig a sikert... S most az isteni gondviselés útját látta benne, hogy az első
                  percben már itt volt a büntetés: a parasztok visszatorlása... ahogy árát vették
                  annak, amit eladtak... S ahelyett, hogy akkor fölismerte volna ebben az Igazság
                  isteniségét, milyen vad szenvedéllyel dobta rá magát, hogy szilaj gyűlölettel
                  megfeszítse, aki neki a pillanatban ellenségének látszott: a vallásos gondolatot!
                  végigkísérvén fejlődésében és megsemmisítvén egész értékében... Aztán egy ilyen
                  szenvedélyes újabb öröm, a vágy, hogy aljas módon, a vén papné anyagi segítségével
                  állítsa talpra önmagát: egyre nagyobb s egyre undokabb módon fojtva el magában az
                  emberi jóság gondolatait, s egyre tökéletlenebbül dobva magát a nyers szenvedély
                  hullámába... az este, a lány, a testi bujaság, a nemi kéj... Már úgy látta magát,
                  mint egy teljesen kormánytalan hajó a viharban... megy, rohan, repül, amerre a
                  szél sodorja, míg el nem merül... Hát nem? s nem lehet másképp?...</p>
					<p>- Hát nincsen egy föladat, amely az egész életet
                  betölthesse?... - mondta, újra kezdve a halk tűnődő beszédet az éjjeli csöndben -
                  hát nem találhat az ember egyetlen irányt, amely végigvezethesse?... Ah, hiszen a
                  megtévedt emberben minden csak a bűnt erősíti: ha sikerül a gazsága, a
                  szenvedélye, akkor annál nagyobb erővel veti rá magát, hogy az útján tovább
                  haladjon, ha nem sikerül, akkor dac és dölyf támad benne, s egész
                  betyárromantikára kész...</p>
					<p>S szinte belesápadva emlékezett vissza, hogy csak az imént, csak gondolatban még,
                  de már teljesen, végképpen el volt szánva rá, hogy a gazokat, akik őt megtámadják,
                  még nagyobb gazság furfangjával játssza ki... Most tisztán ötlött fel előtte, amit
                  az előbb csak megérzett, hogy annak idején a kurátornak nem kellett volna aláírnia
                  azokat a nyugtákat, hanem húzni, halasztani a dolgot mindaddig, míg csak meg nem
                  találja a szerencsés kibúvót... No lám, s hol állana akkor ő emberi
                  önérzetében?... ma bizonyára az egész falu szemében áldozat, s lehetetlen, hogy ne
                  érezzék, hogy igazságtalanok voltak vele szemben: akkor gazember volna, aki
                  kijátszotta a falut... Igenis, az a pillanat, amely oly sokszor feltűnik előtte,
                  melyet már annyiszor kárhoztatott magában, az még múlt erényességének perce volt,
                  egész papsága alatt az volt az egyetlen erényes pillanata. Milyen kár, hogy az sem
                  igazságérzetéből fakadt, hanem gyöngeségéből. Milyen kár, hogy azt sem a bűnbánat
                  töredelme követte, hanem a dührohamok percei és hónapjai... a gyűlölködésnek
                  orgiái...</p>
					<p>- Olyan veszélyes ellenség nem volt soha, mint a bűn - mondta tovább, halk, keserű
                  szívhangon, magába merülve, s csak mondatainak formája volt harmadik személyhez
                  szóló, mert önmagát kutatta most és önmagát ostorozta: - a legaljasabb céllal a
                  legmagasabb talentumokat egyesíti, s nincsen olyan eszköz, mit szégyenletesnek
                  találna. Kápráztató pompájával magához vonta a tömeget, mert ki látja a ragyogó
                  külső alatt a tátongó rohadt sebeket, a halált...</p>
					<p>- Senki, soha - mondta az asszony, s már nem sírt, hanem újra lankadtságába
                  merülve, maga elé nézett. - Ki ítélheti meg a szegény kis fiatalasszonyt, aki az
                  apja halálos ágyától a káplán házába menekült: asszony lett... fiatalon, szerelem
                  nélkül, ahogy elbújt volna a bokorba, hogy rá ne találjanak... Apa meghalt,
                  bátyáim eltűntek, a rokonok örvendtek, hogy megszabadultak tőlem, a vastag
                  pöffedtszájú káplánunk egy közönséges fickó volt, csizmadia fia, teleszájú,
                  káromkodós, de hát neki csak így juthatott a fejedelmi lány, aki voltam, s én? mit
                  kérdeztem, hisz elvett, feleségül vett... asszonyt csinált belőlem... Az első
                  napon nem utáltam jobban, mint ma... Olyan fiatal voltam, hogy ötször vagy hatszor
                  abortáltam, egész fejletlen gyerek... S képviselőválasztás... Arday... Finom, sima
                  úr... Tele nemes elvekkel, finom modorú, a leggyöngédebb ember... de hát egy
                  szerencsétlen faj gyermeke... Katonaiskolát végzett, az ősei mind katonák, hajdan
                  jó volt ez a faj, mikor még csak hetykélkedni kellett, bravúroskodni, inni,
                  korhelykedni, költeni, donációkat kapni, szegény, a vérében volt... Az ősi uraság
                  átka... Hát ő honnan tudja azt, hogy dolgozni is kell? és lehet? hogy az öröm? ő
                  csak azt tudja, hogy kell megállani, parancsolni, költeni, élvezni, mindent magába
                  szívni... mert minden, az egész mindenség arra van csak, hogy ő legyen belőle... -
                  és a fiatal papra nézett tiszta sötét szemeivel. A pap, ki azt hitte, ő vall, most
                  megdöbbenve fogadta a gyónást; az asszony könyörögve, mint a mélységből suttogta
                  fel: - Igen... én az erényre születtem, de az életem a bűnök sodrába vetett... Én
                  az uramtól megszöktem, tizennégy hónapig éltem a Csehpusztán... Bűn?... Az az
                  ember, az jó volt hozzám... ahogy ő jó tudott lenni... Rossz volt hozzám, mert nem
                  arra való, hogy valamit megtartson... Volt már egy felesége, volt egy fia,
                  szerette, gondoskodott róluk, az asszony egy olyan közönséges, egyszerű teremtés
                  volt, grófi lány, de csak véletlenül volt az, kis szakácsné volt, örökké sírt,
                  hogy Arday elhanyagolja... Már meghalt... Én azt hittem, az én felkölt lelkem le
                  fogja kötni... Igen. Három hónapig... Akkor elszökött Bécsbe, nem mondta, hogy
                  megy... Én ottmaradtam a Csehpusztán... Nagy bajok voltak. A hitelezők... és én
                  jól láttam, már én akkor kijártam a nagy iskolát... Nekem nem imponált, akárhogy
                  játszotta az urat... ő azt tudta, hát elment... Előbb komiszkodott,
                  szobalányheccek, béreslányok... - elhallgatott, sóhajtott. - Akkor jött a
                  politika... Ő dicsérheti a kormányokat: a Tiszák mentették meg a magyar
                  dzsentrit... Árlecsapolás, olcsó kölcsönök, bankok, nagy pénzek semmiért, ha nem
                  lettek volna Tiszák, akkor Magyarországon régen nem volna dzsentri; de lássa, én
                  azt hiszem, én nem értek ehhez, a Tiszák voltak az okai annak is, hogy a magyar
                  urak így lejárták magukat: mindent megtettek a magyar urak maradékaiért, bedugták
                  őket hivatalokba, nekik adták a minisztériumokat és az egész megyét és minden
                  hivatalt, ami csak van, de azt nem engedték meg, hogy ez osztály gondolatvilága
                  átalakuljon... A földdel nem bírtak, a föld megette őket, mert a földet meg
                  kellett dolgozni, s a földnek trágya kell, hát megtrágyázta magát azokkal, akik
                  nem akartak dolgozni rajta... Nem tudom megmondani, mit akarok: Ha Tisza Kálmán és
                  Tisza István szerették volna ezt a magyar úri rendet, akkor ki kellett volna
                  állaniok elébük és prófétálni nekik, hogy tanuljatok meg dolgozni, mert én nem
                  tarthatlak el benneteket örökké... Mert én éppolyan hulla vagyok, mint ti, az
                  egész osztály, abban a percben, mikor a dolgozó nép megmozdul, s rájön, hogy
                  mégsem járja, hogy egy here fajzat, aki semmit se produkál, csak hivatalban ül,
                  hogy ez csinálja az én számomra a törvényt és a rendet: meg tudom azt én jobban
                  csinálni magamnak... Menjetek ti is, tanuljatok meg kínlódni, ahogy mi kínlódtunk
                  annyi ezer esztendő óta... Hát azt akarom mondani, hogyha Tisza Kálmán annak
                  idején azt mondja: menjen a fiatok suszterinasnak!... akkor ő lett volna a magyar
                  urak legnagyobb jótevője... És ha Tisza István azt mondta volna: menjetek
                  kereskedőnek, akkor még lehetett volna valami ebből a szegény országból, ahol
                  minden van, csak magyar gyáros nincs, meg magyar kereskedő... és maholnap nem lesz
                  magyar földbirtokos sem... és meg van halva ez az ország. Nincsen egy mágnás, aki
                  gazdasági akadémiát végzett volna, s az ő kezükben van a föld. Hát hogy van az,
                  hogy az a földbirtokos, akinek Dózsa György leveréséért adományozta II. Ulászló a
                  Csehpusztát, és négyszáz év óta a földjéből él: mióta csak önálló gazda, mindig
                  ráfizet a gazdálkodásra, idegen és piszkos pénzeket kell keresnie, s behoznia a
                  birtokba, hogy fenn tudja valahogy tartani, hogy el ne licitálják az ősi kastélyt:
                  az a nyúlbőrös zsidó meg, aki kivette bérbe egy részét az ő birtokának, tíz
                  esztendő alatt megfizette neki a bérletét s azonkívül beépítette az egész
                  gazdaságot s a végén megvette az egész birtokot... Szegény, szegény Arday, mit tud
                  ő arról, hogy hogy kell gazdálkodni?... Hát mért nem mondta neki Tisza István, ha
                  úgy szerette, hogy barátom, ne törődj te az indemnitás megszavazásával, eredj
                  haza, és vess repcét, és vigyázz, hogy éjjel kaszáltasd, mert kipereg a mag...
                  Szegény Arday, az nem mer szétnézni a birtokán, mert sokkal eszesebb ember, hogy
                  ne lássa, mi van ott... Most már aztán mindegy...</p>
					<p>Sóhajtva nézett maga elé.</p>
					<p>Miklós gondolkodva nézett az asszonyra, aki igazi asszonyi lármával tört ki, s
                  szinte feledte szívbéli bánatát, csodálkozva nézte a nőt, aki halálig irigy annak
                  a javára, kit szeret... eszébe villant, hogy mikor az öregurat odabenn a külön
                  szobában olyan szégyenletesen látta, ugyanez a szomorúság vett erőt rajta... Neki,
                  akit megrabolt, megcsúfított s szinte tönkretett ez az ember, hazafias fájdalmai
                  támadtak, látva egy előkelő magyar úrnak letörését... És mégis letörnek... ennyi
                  segítség, ennyi külső sorskönnyítés mellett is mind letörnek...</p>
					<p>- Mikor maga, kedves barátom, az emberi lelken az erény s a bűn viaskodását mondta
                  el: először a saját életemen vezetett végig, tudom, rólam beszélt... minden szava
                  igaz... minden megjegyzése szívem mélyéig talált... De lássa, elgondolom, hogy
                  istenem, hát hisz így van az egész emberiség, így van az egész magyarság, így van
                  Arday... És ő is így volt... az én ismeretlen... az én szegény gyermekem...</p>
					<p>Újra sírni kezdett...</p>
					<p>- Mért tudok én irgalmas lenni Ardayhoz... Mért tudok nem gyilkos gondolattal
                  gondolni rá... Háromhónapos volt a gyermekem, mikor elvette tőlem... Engem
                  hazaküldött az uramhoz... A csizmadia fiának most még jobb feleség voltam... Húsz
                  év alatt nem szóltunk egymáshoz hússzor... ő szántott, vetett, gazdagodott, a
                  képviselő barátsága nem ártott neki... Azt hiszem, az ő orrának finom szag volt,
                  ami rajtam maradt a kastély után... Vagy tíz évig nem aludtunk együtt, akkor még
                  gyerek is lett... s azóta élek, magánosan... az apja lányával... A magam gyermekét
                  sohasem láttam: csak ma... kiterítve... a kis idegent... Értem küldött, szegény...
                  Boldogtalan vér örököse... Asszony volt, kétéves asszony: az ura az egy kretén,
                  dzsentri, előkelő s majom... S most hivat... Honnan tudott rólam... Hogyan
                  jutottam az eszébe én... az utolsó percén... S Hernády György a másik szobában...
                  az is házas ember... szétlőtt fejjel... Előbb szíven lőtte őt, aztán szétlőtte a
                  saját fejét... S én élek... Nekem férjem van... Lányom van... semmi közöm
                  hozzájuk... az esethez... én egy szívtelen gonosz lélek... egy hiéna anya... egy
                  buja, alávaló teremtés vagyok... én most egy idegen fiatalember szobájában ülök...
                  De hát, jóisten... az egész életemet teljesen magánosan, magánosan, egyedül,
                  egyedül éltem, soha-soha senkim nem volt, akinek én valaha a szívemet, ezt a
                  rongy, ezt a cudar... ezt a bűnös szívemet kimutathattam volna... nézd: én is
                  ember vagyok, hát simogassátok meg, hiszen annyira árva vagyok... hát meddig kell
                  énnekem még élni...</p>
					<p>A hangja sírásba fúlva, fojtva, sikoltva, halkan, jajongva vonított az idegen, a
                  rideg, a kegyetlen vendéglői szobában, s a szél verte az ablakot, s virradt.</p>
					<p>Miklós mély kétségbeeséssel nézte s ugyanolyan magános, rideg, fájdalmas
                  istennyomorékja, életkidobottja volt mellette, amilyen csak ember lehet az űrben.
                  “Az erény célja az ész uralma, a szellemiség kiélése az életben” - mondta magában,
                  mert ez volt már diákkorában kialakult véleménye az élet céljáról, s amint a
                  szegény öregasszony csüggedt ajkakkal ott ült előtte megtörve s minden szánalomra
                  méltóan, fölfedezte, mért olyan idegenszerű ma, szegény: a fogai... hiányoznak a
                  fogai... otthon feledte őket...</p>
					<p>Haragosan arcul verte magát gondolatban a profánságért, s szégyennel tekintett
                  magára, múltjára: szerette volna újra kezdeni az életet, s kereste azt az időt,
                  mikor saját kezébe volt letéve erkölcsi életének sorsa...</p>
				</div>
				<div type="chapter">
					<head>7</head>
					<p>Mikor felébredt, egészen világos volt, az asszony mindig ott ült a széken,
                  ugyanazzal a mozdulatlansággal, maga elé nézve, hulla, ellágyult arccal, mint a
                  tegnapi hulla. Miklós ijedten nézte. Azt hitte, nem is fog megmozdulni többet.</p>
					<p>De amint fölegyenesedett, az asszony reánézett. Kis fájdalmas mosollyal, mint anya
                  a virrasztó, beteg kicsinyére, könnyek után.</p>
					<p>Nem szólottak szót, összemosolyodtak, ez az egész.</p>
					<p>Aztán fölállott az asszony.</p>
					<p>- Most bemegyek, kicsit összeszedem magam.</p>
					<p>- Látja, nem kellett volna.</p>
					<p>- Nem?</p>
					<p>Miklós elfordította szemét.</p>
					<p>- Igaz: pogányság: Ne ítéljetek!
               </p>
					<p>Az asszony szeme megcsillant, most tisztán látta azt a kedves mozdulatát ennek a
                  barna szemnek, amit a lugasban úgy megfigyelt. Ebben a kis hunyorító pillantásban
                  gúny volt, humor volt, fölényesség volt, s mégis bizalom volt, mintha csak ketten,
                  csak ők ketten volnának, csak együtt oly magasan, hogy e közös villanásban föléje
                  emelkednek a világszemléletnek...</p>
					<p>Miklós megérezte az asszonyban a mosolyt, hogy ez az ő papi lényének egyre jobban
                  kisarjadó megnyilatkozására villant: de most nem félt, már nem félt attól, hogy a
                  profánok rajtakapják:</p>
					<p>- Mindenki ítél... Pedig ki vagy te, ki a más szolgáját megítéled - mondta, és
                  bőségesen jött eszébe a biblia nyelve. - Saját urának áll vagy bukik: a szolga, az
                  ő urának dolga, hogy megítélje... És állani fog: elég hatalmas az Isten, hogy őt
                  fenntartsa!... Annak okáért többé egymás felől ítéletet ne tegyetek, hanem ebben
                  legyen inkább a ti ítéletetek, hogy a ti atyátokfia elé ne tegyetek több oly
                  dolgot, melyben megütközzék vagy megbotránkozzék...</p>
					<p>Az asszony sóhajtott, értette a bibliai szót.</p>
					<p>- Ki lehet olyan nagy - mondta csöndesen.</p>
					<p>Miklós halkan folytatta a Pál levelét: (Róm. 14.)
                  nagyon szerette: igaz.</p>
					<p>- Akiben szeretet van: nem irigykedik, nem gondol rosszat, türelmes, kegyes,
                  mindent eltűr, mindent hisz, mindent remél, nem örül az igazságtalanságnak, hanem
                  örvend az igazságnak... örvend, mikor jót tesz... És a szeretet soha el nem fogy:
                  a jövendőmondások eltöröltetnek, a különböző nyelvek is megszűnnek, a tanulásból
                  való esméret is eltöröltetik: mert mikor eljő a tökéletes teljesség, eltöröltetik
                  ami részletecske: de a szeretet mindenkor megmarad...</p>
					<p>És még halkabban, mintegy álomban folytatta:</p>
					<p>- Mikor gyermek valék, úgy szóltam, mint gyermek, úgy gondolkodtam, mint gyermek,
                  úgy éreztem, mint gyermek, minekutána pedig férfiúvá lettem, elhagytam a
                  gyermekhez illő dolgokat... És nem maradt meg egyéb, csak a hit... a reménység és
                  a szeretet: ezek között pedig legnagyobb a szeretet...</p>
					<p>Lehajtott fővel mondta ezt a magas, sárga arcú fiatal férfiú, s a lelkében most
                  először vált vérré az igazság.</p>
					<p>Az asszony fölitta a szókat, s vele rezonált:</p>
					<p>- Ah - mondta halkan, megilletődve -, ha az ember el nem tudná felejteni, amit
                  egyszer megértett...</p>
					<p>A pap még jobban meggörnyedt, mintegy a lelki teher súlyától, s monotonul mondotta
                  Péter apostol szavait:</p>
					<p>- Jobb volna az embereknek, hogy meg ne ösmerték volna az igazság útját, minthogy
                  annak esmérete után elfordulnak tőle... De az ilyeneken az esik, amit szoktak
                  mondani: Az eb visszatér az okádáshoz és a megmosott disznó a sárba...</p>
					<p>Kint lárma volt, a kocsmáros éktelen hangon szidott valami cselédet. Az élet zaja:
                  a veszekedés. Ez visszatérítette őket az életbe...</p>
					<p>Az asszony gyermeki ijedt arccal szólott:</p>
					<p>- Kérem, Matolcsy... nekem beszélnem kell... az apával... kérem, magát jöjjön
                  velem, hozzá... Nincs erőm, magamban...</p>
					<p>Miklós meghajlott. Erre az asszony gyorsan kiment.</p>
					<p>Miklós úgy maradt sokáig állva, részben a tegnapi kábultság bénította meg, részben
                  a lelkében feltűnő új érzésvilág fagyasztotta ki az élet közönséges
                  gondolataiból:</p>
					<p>- Boldogok, akik éhezik és szomjúhozzák az igazságot - suttogta -, mert ha az
                  igazság után valóban szomjúhozunk: mennyi igazsághoz jutunk... Mindenünnen igazság
                  környékez bennünket, mennyi boldogság és milyen gazdag élet...</p>
					<p>Lassan megfordult, tétova szemmel kereste, mit akar, meglátta a vizet,
                  nekivetkőzött s sokáig, erősen mosdott.</p>
					<p>- Boldogok a lelki szegények - mondotta magában, s megállott a törülközés közben:
                  - bizony... az ám... Nemcsak azok, akik önként hagytak el mindent!... akik
                  lerázták magukról a vágyak igáját... azok az igazi boldogok, akik fényes szemmel
                  tudnak nézni az égre s a fűre, s meglátják kezükön a csillogó napsugarat...</p>
					<p>Valósággal egy magas lelki boldogság érzésével tölt meg ezen a furcsa, ezen a
                  keserves, ezen a szürke reggelen, s nem látott maga körül semmit, sem bútort, sem
                  falakat, sem életet: érezte az emberi létfölöttiség örömét.</p>
					<p>Mikor az asszony beszólt, feketébe öltözve, fekete bársony kalapjában, kesztyűsen,
                  már ő is készen volt.</p>
					<p>Hallgatva és szomorúan, szorongva mentek át a szomorú udvaron, fel az emeletre,
                  mintha temetésre mennének. Miklósnak, bármennyire idegen is volt ez idegen
                  dologban, szorult a szíve, s az asszony csaknem elalélt, mikor az emeletre
                  értek.</p>
					<p>- Ébren van már? - kérdezte Miklós.</p>
					<p>- Üzentem neki, hogy itt vagyok - suttogta az asszony, oly sápadt volt, mint a
                  viasz, könnytelen, sápadt, szegény öregasszony.</p>
					<p>Miklós kopogott az ajtón.</p>
					<p>- Herein - hallatszott bent, távolról.</p>
					<p>Benyitottak.</p>
					<p>Bent világos volt, az ablakok az utcára nyíltak, keletre, s nagy tükörüveg ablakok
                  voltak, mintha a szomorú szegénységből nyitottak volna be az úri fényességbe;
                  szinte káprázott a szemük. A képviselő két szobában lakott, s a túlsó szobában
                  volt; még úgy látszik, nincs készen.</p>
					<p>- Méltóztassék helyet parancsolni - szólott ki rideg udvariassággal.</p>
					<p>Az asszonyt le kellett ültetni, mert csaknem elájult.</p>
					<p>- Vizet - suttogta.</p>
					<p>Miklós tétován nézett körül, ügyetlen ijedtséggel, most mihez kezdjen.</p>
					<p>- Ott... az asztalon - mondta az asszony, s rémes volt sápadtsága, verejték jött
                  ki a homlokán.</p>
					<p>Miklós töltött, s remegő kezében kilötyögött a víz.</p>
					<p>Csak később vette észre, hogy az asszony ekkor mosolygott rajta. Oly betegen,
                  fájdalmasan s oly naivul, kedves.</p>
					<p>A borbély volt Ardaynál, az nemsokára elment. A cseléd, mikor egy lavorral
                  keresztülment a szobán, nyitva hagyta az ajtót, Miklós csodálkozva látta: az
                  öregúr egész halom csillogó dologgal, kefékkel, fésűkkel s előtte ismeretlen
                  eszközökkel volt körülvéve egy toalettasztalkánál... A szívébe szúrt: neki egy
                  fésű minden szerszámja... röstelkedve érezte, hogy nem is borotválkozott.</p>
					<p>Nem bírt parancsolni magának, ez mégis feszélyezte: aki elsőnek érzi magát
                  lelkiekben, az oly természetes valami, hogy mindent megvágyik, hogy minden
                  finomságnak és jónak dukál az övének lennie...</p>
					<p>S mire bejött az öregúr, akkorra már benne kiforrt az ellenkező akarat: nyíratlan
                  és borotválatlan és darócruhájú akart lenni... S mivel nem tudott az aranyozott
                  székekre leülni fesztelen világfi könnyedségével (hogy ül ez az asszony, milyen
                  természetesen s finoman), hát állva maradt, összefont karokkal s komor
                  cinikusan!</p>
					<p>Az öregúr magas, széles vállú úr volt, oly frissen öltözve, mintha skatulyából
                  húzták volna ki, fejét kissé lehajtotta, s egész megjelenésében volt valami abból
                  az úri érzésből, hogy hanyag s szinte túlzottan elejtett mozdulattal
                  energiátlanabbnak s tehetetlenebbül mutassa magát, mint amennyi, mintha
                  minduntalan mímelni akarná, hogy egy mozdulatot sem bír tenni fölszolgáló
                  cselédsége nélkül...</p>
					<p>De az, hogy a fiatal papot is itt találta, az szemmelláthatóan meglepte,
                  megütközött rajta, de aztán mindjárt túltette magát mindenen; nagyon lassan,
                  nagyon finoman meghajlott az asszony előtt, aki nem állott fel s nem nyújtott neki
                  kezet, s nem szólott, csak nézte, Miklós látta, hogy bíráló, kissé lenéző, alig
                  érezhetően bólogatva nézte.</p>
					<p>Az öregúr szintén leült. Miklós elvörösödött, hogy csak ő áll, mint egy inas.</p>
					<p>- Nagyságos asszonyom - mondta az öregúr -, rendelkezésére állok.</p>
					<p>De az asszony nem szólott.</p>
					<p>Hosszabb pillanatok folytak le, az öregúr megérezte, hogy neki kell beszélnie.</p>
					<p>- Nagyon hamar megjelent - mondta, s valami ismeretlen brutalitás volt a szavában,
                  amely máris sértett, bár még nem lehetett tudni, mire vonatkozik.</p>
					<p>Az asszony finoman, igen finoman s igen fájdalmasan elmosolyodott. De csak egy
                  alig érezhető villanásig, s ugyanaz a fásult komolyság maradt, ami volt.</p>
					<p>- A lánya üzent önnek? - kérdezte a férfi.</p>
					<p>Az asszony arca újra megrándult. Intett: - Igen.</p>
					<p>- Beszélt vele?</p>
					<p>Az asszony szemét elfutotta a könny: - Nem. - Intett a fejének kis mozdulatával.
                  Lemondóan s halottsiratóan. Nem. Nem beszélt vele.</p>
					<p>Az öregúr elnézett az ablak felé, a lábát keresztbe tette, s többször megrándult
                  az arca, úgy dolgozott benne, a gonoszság: mondta magában Miklós, “mért állotok
                  bosszút magatokért - mondta a bibliával -, adjatok helyt az Isten
                  bosszújának...”</p>
					<p>- A lánya - kezdte az öregúr, s igen száraz s igen rideg volt - tegnap reggel
                  megtisztelt látogatásával... Vendégem volt éppen... egy igen kellemes, igen
                  distinguée dáma, akivel éppen reggelinél ültünk... Az ön leányának nem felelt meg,
                  az ön leánya polgári ízlésének nem felelt meg, hogy az illető hölgy a táncművészet
                  csillaga, s kijelentette, hogy... kifejezte abbeli kívánságát, hogy... őnagysága a
                  kora reggeli órákban távozzék...</p>
					<p>Most először nézett vissza, az asszonyra!</p>
					<p>- Ami természetesen meg is történt.</p>
					<p>Hallgatott. Miklós megfigyelte a jóllakott embert, akinek a haragja sem ingerült,
                  a bosszúja sem vad. Annyira felül van, annyira nem fenyegetheti semmi veszedelem,
                  annyira bizonyos benne, hogy csak az történhetik, amit ő akar, hogy fölösleges
                  neki támadnia, bántani, korbácsolni... Más és nagyobb sértést elkövetni
                  emberekkel szemben nem tud, csak azt, hogy nem mond le bizonyos fokon túl a
                  vágyairól... az örömökről, melyek a földön kínálkoznak számára... bármennyi örömöt
                  rabol el ezzel másoktól...</p>
					<p>- Az ön leánya jelenetet provokált: mivel ön még nem beszélt vele, bár ő üzent
                  önnek... tartozom azzal, hogy híven referálok: az ön leánya kijelentette abbeli
                  akaratát, hogy meg fogja szüntetni azt a botrányos magaviseletet, amelyet az apja
                  évek óta - s kis kényes mosollyal -, sok, több év óta, mint ő emlékszik,
                  folytat... A megakadályozásnak módját is, kényszerítő eszközét is megszabta:
                  kényszeríthet rá azzal, hogy elválik a férjétől: ez magában hordja természetesen
                  az én gyors anyagi bukásomnak mérvét, ugyanis a vőm bankjánál levén elterhelve, ha
                  az ön lánya elválik az urától... akkor nemcsak én magam váltam abban a
                  pillanatban teljesen ruinirttá, de vége van a fiam egész pályájának: mert
                  azonkívül, hogy megszűnik az apanázs, megszűnik a név is, mert abban a
                  pillanatban, mikor az én nevem ebben a formában nyilvánosságra dobatik, ez a név
                  mindjárt egy tovább nem használható névvé is vált... A lányom igen jól tudja, hogy
                  kezében tart... a lányom eszes, fölényes és frigid nő: az anyja...</p>
					<p>Újra elhallgatott. Lélegzetvisszafojtva hallgatta a szavait Miklós. A hatalmas úr,
                  aki íme még él, túlélte magát, s nem tudja, hogy már halott. Szerette volna
                  kiáltani neki, hogy a lányod már nem tart a kezében, a lányod meghalt... s az
                  asszony egyforma fásult és merev mosollyal hallgatja mindezt a beszédet s nem
                  szól, nem mondja: elég, a lányod halott.</p>
					<p>- Az ön lánya - kezdte újra, kissé erőt gyűjtve a szenvtelen s hideg modorhoz, az
                  öregúr, mert érezni lehetett benső izzó elkeseredését, dühét, gyűlöletét -
                  konstatálta, hogy nem akart férjhez menni ahhoz, akihez kellett, hogy férjhez
                  menjen... Konstatálta, hogy mást szeretett; természetesen ahhoz nem mehetett, az
                  házas ember... Konstatálta, hogy ő nehéz életet él: magános és rideg életet...
                  olyanok közt, akik hozzá mindig idegenek voltak... hogy soha bizalmas, közel,
                  jóság, szeretet, anya nem volt mellette... Szóval az ön lánya valami romantikus
                  fellobbanásban... azt kívánta, hogy anyát hozzak neki... az ön lánya: önt
                  kívánta...</p>
					<p>A papné elhanyatlott, pillanatokig úgy látszott, zokogásban tört ki, de még arra
                  sem volt ereje.</p>
					<p>- Erről természetesen szó sem lehet, s ezt én igyekeztem vele megértetni... Ehhez
                  akkora fokú léha erkölcsi felfogás kellene...</p>
					<p>Mégis elhallgatott. Megmozdult, egyenesen ült. Miklós merően nézte. Erkölcsi
                  felfogás?... Most úgy tűnt föl előtte ez az ember, mint a szakadékba rohanó
                  vonat... Így járnak az emberek a halál mezsgyéjén... Már jön a lávafolyam, de a
                  borostyán nem tudja, s az utolsó pillanatig zöldell, s elszíja a fák
                  nedvességét...</p>
					<p>- Ön, asszonyom, sokkal okosabb, minthogy külön motiválásra volna szükség: ön maga
                  fogja neki megmondani, hogy ez: nem lehet...</p>
					<p>A papné ránézett erre az emberre, ráfagyott a pillantása, s nem szólt. Csak a
                  fejét ingatta meg, mintha mondaná: Nem, én nem; én nem fogom megmondani
                  neki...</p>
					<p>Arday így értette, s hirtelen váratlan lerázta magáról, nyersen.</p>
					<p>- Akkor majd én győzöm meg arról, hogy ez lehetetlen.</p>
					<p>- Hát erre kellett az írás! - kiáltott fel az asszony, először, mióta itt vannak.
                  - Arra kellett az írás, hogy Sztánay Nusikának szeretője van még ma is...</p>
					<p>Felállott s görcsös merevséggel, megvető gyűlölettel nézett le az öregúrra.</p>
					<p>Fordult, az ajtóhoz ment, hogy otthagyja, hogy elmenjen, mintha nem bírná a
                  levegőt e szobában.</p>
					<p>De az ajtóban megállott s visszafordult a nagyúr felé, aki gőgösen és ingerülten
                  állott...</p>
					<p>- Maga nyomorult; maga gonosz: gonosz lélek... A lánya halott... Agyon van lőve...
                  Menjen ki a Csehpusztára... menjen, ott a maga lánya... mind a ketten...
                  kiterítve... Hernády és a maga lánya...</p>
					<p>Miklós ott állott a két ember között, akik párbajt vívtak, s megölték egymást.</p>
				</div>
			</div>
			<div type="group">
				<head>NEGYEDIK KÖNYV</head>
				<div type="chapter">
					<head>1</head>
					<p>Kinn az első tavaszi nap sütött ki, az ereszekről csorgott a jégcsap, s az utca
                  közepén felolvadt a hó, jég a marhajárásban. Gyerekek állottak ki a kerítések
                  tövére, s még mindig dideregve, lila ajkakkal süttették magukat a napon. Ezek a
                  szegény gyerekek ősz óta nem voltak szabad levegőn, falusi szokás szerint még az
                  ablakok is be voltak homokkal tömve, hogy valamiképpen a hideggel be ne jöjjön a
                  tiszta levegő.</p>
					<p>Miklós szórakozottan nézett ki az ablakon, nagyon le volt soványodva, még ha
                  lehet, jobban, mint a betegsége előtt, ritkás szakáll verte ki az állát, a szeme
                  egészen elbújt a szemgödrökben, s nedvesen égett.</p>
					<p>Ahogy az anyja belépett, visszafordult. Az anyja komoly szeme előtt már úgy akarta
                  mutatni, hogy rendben van, dolgozik, él. Az asztalon papír volt, ceruza, s
                  járkálva olvasta a szép régi könyvet, amit az anyja hozott neki, az apa
                  hagyatékából. Gyönyörködve simogatta, fogdosta a kedves alakú könyvet, amely
                  egészbőrbe volt kötve, háta arany s zöld mezőkre metszve, igen szép
                  könyvkötőmunka, fényes vörösbe edzve a lapszélek, ma semmi pénzért nem tudnák
                  megcsinálni ezt a kötést. Milyen finom művészetek mentek kárba a régiek tudásából;
                  bármeddig nézi, új meg új gyönyörűséget ád e könyv, valóban olyan úri darab, amit
                  a tartalma szerint megérdemel. Holtakkal való barátság.
                  Verestói György uram Orátziói.</p>
					<p>Az anyja lábujjhegyen ment keresztül a szobán, úgy kímélte, úgy nem akarta
                  megzavarni gondolataiban. Miklós leült az asztalhoz s jegyzeteket írt a
                  többiekhez:</p>
					<p> A grófok papja, aki csupa olyan dolgot tud, ami az urakat
                  szórakoztatja, tudományt és erkölcsöt...</p>
					<p>
                  Philippe homo es!... Mindig ez a textus egy főúri társaság
                  előtt... A gazdag és a felfuvalkodott urakat minduntalan arra kell figyelmeztetni
                  a papnak, hogy ember vagy! Temetésen pláne lehet.</p>
					<p>- Jó szerencséjének és délceg örömének rántsa meg
                     zabláját...
               </p>
					<p>- Ennek boldogsága csak csalárd jég hátára írott
                     boldogság...
               </p>
					<p>- nevető szerencse fölveszi a dicsőség szekerére</p>
					<p>- kevélységnek dajkája a boldog állapot</p>
					<p>- vékony és lengeteg orátio</p>
					<p>- mordkedvű... dérdur... gonosz szolga.</p>
					<p>- A te hegedűsöd sem a sétálót, sem a menuettet, sem a batutát nem vonsza előtted,
                  hanem ezt a paradicsomi nótát: memento mori, quia pulver es et in pulverem
                  reverteris: megemlékezzél a halálról, mert por vagy, és porba térsz vissza.</p>
					<p> Ahogy eszébe jutottak; félig rövidített szókkal, sebtiben írta. Ezt a rövidítést
                  a nagyapja kézírásából tanulta; az tele volt egész rendszerével a gyorsírásnak,
                  ahogy a múlt század elején szokás volt kurtítani. A leírt mondatok, a kikapott
                  frázisok, apró lámpácskák módjára gyúltak ki, egy elmúlt és szép nyelvi világba
                  világítottak be neki. A mai prédikálás stílusa oly öreg és annyira fakó, annyira
                  hiányzik belőle az élet közvetlen illata: ellenben ez a régi nyelv, a maga
                  valóságos töviről metszett naiv virágaival úgy hatott rá, mintha a friss rétre
                  ment volna ki a dohos házból, s teleszívná magát a napsugaras mező egyszerű
                  szépségeivel. Nem csoda, hogy a Verestói uram oly kedves és szeretett prédikátor
                  vala: ma is gyönyörűség vele haladni, s amint a komoly természettudományi
                  ismeretek a naiv, szinte alkimista balítéletekkel vegyesen csorogtak elő, látni a
                  díszes úri gyülekezeteket, akik prémes bundákban s meleg bekecsekben, kifent
                  bajusszal s kíváncsi szívvel, gyermekül ülnek a templom fagyos padjain, s órák
                  hosszáig rendületlen figyelemmel hallgatják a bölcs prédikátor mézédes csevegését.
                  Ő maga is megfiatalodva olvassa s olvassa a furcsa orációkat, melyek egyesítik
                  magukban a mai napilapoknak újságadó híreit, a tárcarovat szellemességét, a
                  vezércikk politikai irányítását s mindent, amit ma íráson át nyer a
                  közönség...</p>
					<p>Miklós újra meg újra fölkapta a ceruzát, s tovább írogatott egy-egy megjegyzést,
                  kritikát:</p>
					<p> - mikor a pap a legszigorúbb megrovást intézi a hallgatósághoz, akkor is azt kell
                  mondania, hogy a hallgatói kívánságára teszi: “és remélem, ha a ti jókedveteknek
                  és engedelmességeteknek vidámító szele rám fuvall...” ezzel elveszi azt a
                  kedvetlen érzést, hogy itt most egy idegen ember megró: nem! helyettünk
                  beszél.</p>
					<p>Mert a papnak azzal a kedves érzéssel kell szolgálnia, hogy az én lelkiismeretem
                  szól általa: de az én lelkiismeretem akárhogy fel van zúdulva ellenem, mégsem öl
                  meg engem. Egy közönyös idegen hamarább kitekeri a nyakamat, mint én magam
                  magamnak, akárhogy is fel vagyok háborodva magam ellen.</p>
					<p>
                  A papnak mindig harmóniát kell hagynia a lelkekben.
               </p>
					<p>Csiklandozza pl. a lelkeket, pl. az Istent támadók szavainak idézésével, hogy
                  cáfolhassa. (Ver. 367.) Ő nem támad. És nem véd. Ő csak beszél: támad és véd.
                  Dialektika: azt érezteti meg, hogy legjobb úgy, ahogy van.
               </p>
					<p>
                  A pap rendőr!!!
               </p>
					<p>A pap igen fontos szerv a közrendben: A pap sohasem dob be semmi
                     bomlasztó csírát. A pap a kialakult állapotok konzervátora.
               </p>
					<p>görcsös és darabos cserfa</p>
					<p> ütköző kemény kőszikla</p>
					<p> csendes rév-part</p>
					<p> életének bujdosó hajója</p>
					<p> tökéletes csendesség</p>
					<p> szemöldökösen cirkál, vizsgál</p>
					<p> hásártos kedvű, frakturás elméjű, szőrszálhasogató emberek</p>
					<p> minden dolgunk ágáról-bogára megy</p>
					<p> törzsökös eredet</p>
					<p> a nyalánk Éva anyánk</p>
					<p> incselkedő kígyó</p>
					<p> a keserű halál</p>
					<p> a gondolkozás fékemelője (fékellője, fékezője)</p>
					<p> e földi sátorozás</p>
					<p> mélységes sebek</p>
					<p>hová lett ez a drága tiszta nyelv, a frissen kaszált szénának ez illatos
                  petrencéje: valami kimondhatatlan bűbáj van ebben a régi nyelvben, amely sohasem
                  vénülhet el, mint a népnyelv sem: a mai beszéd már halva született kikövült
                  frázisokból áll... Ezeknek az agya még muzsikált a nyelven, friss futamokat
                  hozott, a szavak életét bentről élte: mi kész sablonokkal dobjuk ki
                  gondolatainkat.</p>
					<p>A papnak nem szabad egyik társadalmi osztályt sem favorizálni a másikkal szemben.
                  A pap az urakat nem tanítja arra, hogy nyomja el a szegényeket, sem a szegényeket
                  arra, hogy felszabadítsa magát az urak alól: a pap az a szelep, amelyen a gőz
                  fölöslege elpárolog. Az urakat arra oktassa, ne éljenek vissza hatalmukkal, a
                  szegényeket, hogy tűrjenek...</p>
					<p>Ugyanez a szerepe az életproblémákkal szemben is: a halál
                  ijesztő és vigasztaló kiáltásai:</p>
					<p>a bűnösnek keserű, és senkinek nem kedvező,</p>
					<p> a bűnösöknek rettenetes</p>
					<p> a kevély boldogok réme</p>
					<p> a királyokat sem kíméli... stb.</p>
					<p> a bűntelennek: kedves és örvendetes</p>
					<p> a kegyes itt kiköti hajóját</p>
					<p> itt énekli győzelmi énekét</p>
					<p> itt nyeri el Halcyon csendességét.</p>
					<p> Még a halál se okozzon kilengéseket. A halálfélelem éppenúgy,
                     mint minden indulat, megzavarná az emberek nyugodt, berendezett életét.
               </p>
					<p> Aki sohasem próbálta, nem tudja elképzelni, milyen öröm ez a csendes szemlélődés:
                  éppen olyan, mint a pipázás, borozgatás s csöndes diskurálás, azzal a
                  különbséggel, hogy az embernek azonkívül, hogy a legteljesebb mértékben
                  szórakozik, még megvan az az önérzete, hogy a helyes, hasznos, erkölcsös és magas
                  élvezetben kiemelkedik az emberek átlag tömegéből.</p>
					<p>Miklós mióta betegségéből felépült, egész halom efféle jegyzettel firkált tele
                  lapokat, s íróasztalának minden fiókja tele volt eltűnő gondolatainak ilyetén
                  megrögzítésével. Úgy cél és központi gondolat nélkül, egyszer teológiai, máskor
                  politikai, szociológiai vagy írói, sőt legtöbbször egyszerűen emberi dolgokat
                  tűzött tollhegyre. Ki tudja, mire lesz jó valaha...</p>
					<p>Az édesanyja megint bejött, nehézkes, szinte beteges nesztelen módján, sápadt
                  volt, mint mindig, bágyadt.</p>
					<p>- Nagyon nehéz ebből a lisztből főzni - mondta, látva, hogy a fia ránéz.</p>
					<p>- Igen? - mondta Miklós; érezte, hogy miatta szenved az anyja; jó lisztet
                  szerezni, az az ő kötelessége volna.</p>
					<p>- A krumpli is már egészen össze van aszalódva: éretlen szedik ki, tisztára
                  éretlen s hamar megfonnyad.</p>
					<p>Miklós nem tudott mit mondani rá, lehajtotta a fejét s röstellte magát. A lisztet
                  is, a krumplit is az édesanyja vette, tudja isten, kitől, ő igazán igyekezett
                  hermetice elzárkózni a házi gondok legtávolabbi szellője elől is.</p>
					<p>- Egy kis köménymagos levest csinálok ebédre - mondta újra az anya -, savanyú
                  krumplit úgy berántva, te azt azelőtt szeretted meg egy kis juhtúrós galuskát.</p>
					<p>Miklós integetett, bólogatott: neki ugyan mindegy volt, mit főznek. Mindent
                  megevett, mindent szórakozottan, mint ökör a szénát.</p>
					<p>- Jaj, már odaég - kiáltott fel hirtelen az anya, s kisietett, vagy inkább
                  kivonszolta magát a szobából.</p>
					<p>Miklós nagyot sóhajtott. Szomorúan nézett maga elé. Ezt nem akarta: hogy az anyja,
                  aki egész életében olyan, csak hálni jár belé a lélek, mellette szenvedjen. S lám,
                  mégsem bírta ki. Rászorult. S most ugyanaz a beteg háztartás folyik körülötte,
                  amit gyerekkorában ismert. Ugyanazok az ételek, ízek, az a nincstelenség, az az
                  örök érzés, hogy egy erőtlen asszonynak testi, fizikai munkáján élősködik.
                  Tehetetlenül nyújtotta el a karjait az asztalon, s maga elé meredt. Csak éppen az
                  öreg hiányzik, az apja, a vénséges és fehér mormota, aki sohasem bújt ki az
                  odvából... Vagy az is itt van: ő már az?...</p>
					<p>Rettenetes élet... Hogy ennyire nem képes valaki élni... Nem bírna fölállani,
                  kimenni a faluba... Ha életrevaló ember volna, akkor jó lisztje lenne, jó
                  krumplija... De az anyja sem ért hozzá... Mégis utánamegy!...</p>
					<p>Mi lesz ebből.</p>
					<p>S így telt el a tél.</p>
					<p>Valaki a kiskaput nyitotta odakinn, megrémül, ha valaki jön! Mióta itt van a
                  faluban, öt vagy hat gyereket keresztelt s egyet temetett. Azonkívül soha senki
                  ajtót nem nyit rá, csak vasárnap a kurátor, ha jön a perselyért... s behozza
                  istentisztelet után a pár rézkrajcárt az egyház ládájába... Most jön már a húsvét
                  nemsokára; előre fél az esetleges izgalmaktól... Legjobb volna múmiává válni,
                  legjobb volna, ha vége lenne... Ha három kívánságom teljesülne: első volna egy
                  szép csöndes halál... elaludni, s többet nem ébredni fel... Második ugyanez: az
                  anyámnak... Harmadik... Elvonta a száját, nincs is harmadik, s az egész
                  ostobaság... Jó volna meghalni, ez az egy igaz...</p>
					<p>- Posta - szólott be az anyja.</p>
					<p>- Persze, köszönöm - suttogta halkan.</p>
					<p>Két egyházi lap jött meg a megyei lap s egy levél.</p>
					<p>Ettől a levéltől megrémült. Csak nézte, nézte, kívülről, a borítékát, s nem merte
                  felbontani. Valami idegen illat áradt a levélből, amely egyszerre felkavarta a
                  penészes szagot, amely a szobában megülepedett. Szúrósan, lobogva s kacagva
                  terjedt a szobában, s a csupa csont és kedvetlenség-ember félt a fiatal
                  illattól... Leányírás... Musa... postabélyeg... Tudta már, ki írta, s nem arra
                  gondolt: a másikra...</p>
					<p>Egyszerre nem bírta tovább a zárt borítékot, idegesen remegő kézzel tépte fel:</p>
					<p> Kedves Matolcsyka!</p>
					<p>De szerdán este itt legyen, tudja. Muszáj. Okvetlen. Ha meghalt is, feltámadjon,
                  mert örök harag. Kerekeséknél lesz piknik, csak olyan egészen pici. Margit meg én
                  várjuk, de okvetlen és és mindenesetre, semmi kifogás, tudja, és még egyszer
                  muszáj vagy örök harag. A néninek kezét csókolom, és őt is várjuk, jaj ne tessék
                  haragudni, hogy ilyen szeles vagyok, a nénit okvetlen, kezét csókolom,
                  mindenesetre várjuk, anyika csókolja a nénit, s ő mondta, hogy a nénit
                  mindenesetre várjuk, kezét csókolom a néninek. Magát üdvözlöm, itt legyen vagy
                  dupla örök harag.</p>
					<p>Márta</p>
					<p> Mintha bomba repült volna be, olyan borzalmasan szétszaggatta pókhálós unalmát ez
                  a fura kis levél. Elolvasta vagy tízszer, közben nevetett, egyre jobban nevetett,
                  a fejét csóválta, újra nevetett, aztán elkezdett pirulni, belülről jött a hőség,
                  lehunyta a szemét, s elkezdett látni egy finom arcocskát, vékony kis szájat
                  látott, nagy barna szemeket, olyan magas frizurát a homlok fölött s olyan ártatlan
                  kis kedves mozdulatot, mintha őzike néz fel okosan kinyújtott karcsú nyakkal,
                  teljesen tudatlanul a világ dolgai, bajai felől... Valami kimondhatatlan édes
                  érzés áradozott, zsibongott a szíve körül. Nézte, nézte a levelet, s nem látott
                  benne egyebet, csak egy nevet, Margit, Margit, Margit... folyton csak ezt a nevet
                  látta... Meg azt, hogy dupla harag, dupla: ebben ő is benne van... S ki akarta
                  találni azokat a szókat, amiket váltottak, a kis haditervet, ahogy elhatározták,
                  hogy írnak... valami bűbájos édesség terjedezett benne: hogy valahol, valaki s ő,
                  éppen ő... gondol rá... Nem felejtette el... Nem is találkoztak... s emlékszik...
                  mért? Hogy lehet? Mért emlékszik rá?... Mivel érdemelte, talán nem is váltottak
                  szót akkor, a kocsinál, mikor beszállott Arday kocsijába... Mi minden történt
                  azután, azóta... Hát van még föltámadás?... Margit, Margit, barna kis leány, olyan
                  finom, okos, mint egy kitűnő tanuló, egy jó iskolás leány, a szemei nagyra nyílva,
                  feleletre készen: komoly kis lélek, aki őt komolyan veszi... egy kis láng a sötét
                  világban...</p>
					<p>Hirtelen abbahagyta a gondolatait, mert az anyja megint bejött.</p>
					<p>Az újságokba nyúlt, felbontotta a szalagokat. Amint az anyja újra visszament, nem
                  bírta:</p>
					<p>- Édesanyám...</p>
					<p>Az anya megállt s odanézett, szúrósan, fekete szemmel, a szem ugyanolyan mély
                  volt, mint a fiáé...</p>
					<p>- Meghíjták édesanyámat Musára, egy mulatság lesz Kerekeséknél, az igazgató
                  tanítónál Musán, már én voltam náluk a nyáron... írták Dékányék, hogy tessék
                  eljönni... legalább levizitelnénk.</p>
					<p>- Nem megyek én - rántotta meg magát ridegen s szinte mérgesen az anyja -, dehogy
                  megyek!</p>
					<p>Miklós nem is kapacitálta tovább, jól ismerte, benne is, ez az érzés, az anyja
                  iszonyata a társaságba járástól. Miért is menjen, mondotta magában, s érezte, hogy
                  az anyja nem való társaságba... Szinte meg is könnyebbült: rettegett volna az
                  anyja szeme előtt... Máris féltette anyja kritikájától őt... Máris érezte, hogy
                  két nő nem illik össze egy szív fölött... akárki az a két nő... Még ábrándozni sem
                  tudott őróla, míg az anyja a szobában volt...</p>
				</div>
				<div type="chapter">
					<head>2</head>
					<p>Aztán még kényelmetlenebbül gondolt arra, hogy Dékánynéval fog találkozni...
                  Rettenetes, hogy az ember nem vághatja el a múltat... Egy elmúlt viszonnyal végleg
                  szakítani... A hideg kilelte, hogy fog szembe nézni... Ez megint elég volt rá,
                  hogy elvegye fölébredt életkedvét, s visszasüppedjen abba a dermesztő maznaságba,
                  melyben már hónapok óta kínlódott.</p>
					<p>Újra nekiült az olvasásnak. Néhány mondatot alvó pillantással betűzött el, de
                  aztán nem tudta abbahagyni, olyan furcsa volt:</p>
					<p>“Nem régiben is találkoztak olyan Természet vizsgáló Böltsek, akik azzal
                  kérkedtenek, hogy ők tudnának olyan szárnyakat csinálni magoknak, mellyekkel éppen
                  a Hóldba bé repülhetnének, sőt még a Hóldon túl is mehetnének - olvasta a
                  Verestói prédikáció véletlenül felütött helyén. - De én az ilyen csudálatos
                  repülésről való gondolatokat mind csak repülő Hazugságoknak tartom, mert amint
                  ezt egy Borellus nevű tudós Ember megmutatta, in musculis Humani Corporis
                  pectoralibus: Az Ember melyjén levő inashúsban nintsen annyi erő, hogy az által az
                  Ember magát a Földről felemelvén, ebben a híg, vékony és nemigen sűrű Levegő-Égben
                  rendeső madár módjára ide s tova hordozhatná. Sőt ha valaki nem vállaira és
                  mellyjére, hanem lábaira fűzné is a szárnyakat Mercurius’ módjára, úgy-is, amint
                  ítélem, igen kevésre mehetne, mert az Ember lábain levő inashúsban is nem gondolok
                  én any’i erőt lenni, melly az Embert a’ híg Levegő-Égben repdeső madárrá tehetné.
                  Hát vallyon Böltseségnek mondjam-é azt, avagy inkább szerfelett való Elme
                  futtatásnak, a miben Fejeket törték ama Bölts Emberek Franciscus de Lanis
                  Sturmius, és ezek előtt Mormius és Pegelius, akik olyan repülő Hajókat akarnak
                  tsinálni, mellyel a Levegő-Égen úgy evezhetne az Ember, mint a Vízi Hajóval a’
                  Vízen. De, ha szintén valaha illyen Hajót készíthetnének is az Emberek, a’zal a
                  Levegő Égnek tsak alsóbb és középső tartományaiban hajókázhatnának, minthogy
                  ezeknek nagyobb sűrűségük vagyon, a felsőbb Tartományban pedig, minthogy az igen
                  híg és vékony, ily hajókázásokkal semmire nem mehetnének: annál inkább a
                  Tsillagos-Égig ezek az új Typhisek és Palinurusok fel nem evezhetnének. Azt már
                  vastag ostobaságnak, avagy pedig másokat megtsalni akaró tsintalanságnak mondanám
                  lenni, hogy valaki Lajtorjákon akarna felhágni az Egekbe, de mégis úgy olvasom
                  némelly régi könyvekben, hogy e’re a nevetséges dologra-is reá ment az emberi
                  okoskodó Természet. Mert, ha igaz, volt régenten a Rátzoknak egy Királyok, a’ki
                  mikor észre venné, hogy ő nékie nem akarnának engedelmeskedni a Rátzok, felette igen megharaguvék és hosszú Lajtorjákat kezde
                  tsináltatni: melyet látván a Rátzok, hozzája mennének a Királyhoz, és kérdezni
                  kezdték, mit akarna ő azokkal a hosszú Lajtorjákkal. A’ Király pedig ilyen
                  fenyegetőző beszédekkel felele ő nekiek. Mihelyt el-készülnek ezek a Lajtorják,
                  hosszan összekötöztetem ezeket és az Égnek Tsillagos Menyezeteire fel-támasztatom,
                  azután ez összve-kötöztetett Lajtorjákon fel-megyek szemetek láttára a magas Égbe,
                  bé-megyek Juno Istenasszony elébe, és bevádollak titeket, hogy nem akartok nékem
                  engedelmeskedni. Ezt hallván az ostoba Rátzok, felette igen meg-ijedének és
                  engedelmeskedni kezdének, az ő Királyuknak. De ma bezzeg okosabbak a
                  Rátzok...”</p>
					<p>Stb. Abbahagyta az olvasást, halkan nevetett az ostoba Rátzokon, a bölcs
                  Predikátoron, aki Méltóságos Liber Báró, Gyalakuti Lázár János uramat ilyetén
                  beszélgetésekkel vigasztalta idvezült testvér nénje Méltóságos Libera Baronissa
                  Lázár Anna Asszony ő Nagysága Temetési Tisztessége napján... Egy olyatén
                  predikációval, melynek még textusa sem a bibliából van véve, hanem
                  Virgiliusból.</p>
					<p>Arra gondolt, milyen csodálatos, hogy az ember minden bajáról, dolgáról, még
                  szívének gyötrelmeiről is meg tud feledkezni más ember elmejátékának varázsa
                  alatt... Vajon nem ez-é csakugyan a legjobb vigasztalási motívum: a gyászolókat
                  visszatéríteni az életbe, az élet megnyugtató mindennapiságába...</p>
					<p>- Fiam - szólott be hirtelen, halkan az édesanyja -, ki jön itt?</p>
					<p>Miklós ijedten nézett ki az ablakon az udvar felé, még mielőtt látta volna, már
                  megint meg volt rémülve, hát még mikor meglátta Ardayt, aki mereven jött a
                  tornácon.</p>
					<p>Az anyja már sietett is el, hogy valamiképpen ne találkozhassék vele.</p>
					<p>Miklósnak a szájába fagyott a név. Ez valami fatális véletlennek tűnt fel előtte,
                  hogy e napon mind a két irányból sugarak, gondolatok, reágondolások sugarai
                  keresték fel. Az asszony felől is, és ez is...</p>
					<p>Kisietett Arday elé, és szó nélkül hajlott meg előtte, amint ott állott a
                  pitvarajtó előtt a tornácon.</p>
					<p>Szótalan invitálta.</p>
					<p>Mikor bent voltak a szobában, a fiatalember habozva mutatott helyet a
                  képviselőnek.</p>
					<p>Kevés ideig hallgattak.</p>
					<p>- Hallgatni tudni s egyedül lenni tudni, ez a legelőkelőbb lelkek sajátja - mondta
                  fakón, lassan, szavakat rakosgatva. Miklósnak eszébe jutott a sok beszéd, amit
                  legutóbb hallott tőle, s amelyből csak annyira emlékezett, hogy részeg ember a
                  józanságot prófétálta, erkölcstelen az erkölcsöt, családi életben förtelmes a mély
                  vallásosságot és a családi élet szentségét. Félve nézett az öregemberre: most hol
                  sül ki az alacsony, a gonosz nemtelenség.</p>
					<p>- Fiatal barátom, kegyed meg lehet lepve azon, hogy fölkerestem... Lássa, a papot
                  keresem. A bibliában olvastam egy passzust: Mikor Jézust megfeszítették lehúzták a
                  ruháját, s a katonák a kereszt alatt kockát vetettek rá... Ez a kép nem hagy
                  nyugodni, szeretném tudni... Azt szeretném tudni, mit szól hozzá?</p>
					<p>Miklós hallgatott. Mit jelent ez a kérdés: ő mit szól hozzá. Miért jött ide ez az
                  ember?</p>
					<p>Aztán, amint nézte Ardayt habozva, szóljon-e, nem-e? szinte víziószerűen látni
                  kezdte a Jézust, aki a kereszten függ, az ég sötét, a föld sötét, fellegek az
                  égen, egészen sötét a világ, lent a hegy oldalán mindenki megdöbbenve mered a
                  keresztre, s a sötét égre, Mária vigasztalhatatlan, tördeli a kezét, s már nem
                  bír sírni s a katonák kockáznak, röhögnek és kockáznak, nem látják a Jézus
                  halálgyötrelmeit, a rokonok sárga arcát, sem a Mária kisírt szemeit: feketék és
                  kemények, vidámak és kockáznak. Nem látnak mást, csak a nyereséget, a köntöst és a
                  játékot. Felőlük sírhat az anya, a barátok, zokoghatnak a hivők, s tűnődhetnek a
                  jövő dolgai felett a tanítványok, ők kockáznak... s ott volt köztük Arday, amint
                  itt ül előtte s ránéz.</p>
					<p>- Mondja tiszteletes úr: mit szólt az emberi természetnek ezen vadságához,
                  romlottságához. Én azt hiszem ennél borzalmasabb kép az egész újtestamentomban
                  sincsen.</p>
					<p>A fiatal pap maga elé nézett, hallgatott.</p>
					<p>Az öregurat ellenben mintha valami szenvedély izgatta volna, tovább beszélt:</p>
					<p>- S látja, ez azóta folyton így van. A krisztusokat mindennap megfeszítik, de a
                  játékdüh ma éppen úgy uralkodik a lábainál, mint akkor.</p>
					<p>Lassan szólt, mint aki tudja, mit akar mondani.</p>
					<p>- A nyerészkedés szenvedélye, nagy szenvedély. Akiben az fellobbant, abban ki is
                  öl minden nemesebb érzést. Galléron ragadja, úgy vonszolja az árok felé... az
                  örvény, az egészség, a becsület, a vagyon, az élet, mind semmi ez előtt a
                  szenvedély előtt... A Jézus poroszlói a legjobb példa: vígan végezték a dolgukat:
                  levetkőztették a szegény zsidót, s veres palástot adtak rá, bojtorjánból koronát
                  csináltak neki, a fejére nyomták, nádszálat a kezébe, s térdet hajtottak előtte:
                  Jóegésséget zsidókirály!... - így valahogy. Aztán röhögve a szemébe köptek,
                  kivették a kezéből a nádszálat s fejbe csapkodták vele, aztán leszedték róla a
                  palástot, vidd a keresztedet! Szegény sovány zsidó cipelte, nem bírta, összeesett,
                  akkor fogtak egy másik zsidót, Siont, azzal vitették a keresztet. Felszegezték...
                  ecetes spongyát dugtak a szájába, szegény elfordította a fejét: keserű volt,
                  savanyú volt, és ő is ember volt... De a legszebb, az a kockázás, mikor a ruháján
                  sorsot vetettek... Ez a játszó ember, barátom: egypár durva tréfa, aztán jön a
                  kocka... Pénzt... Nyerni... S a haszonvágy mellett a káröröm: az az ördögi
                  indulat, hogy örvend, ha más veszít, éspedig annál inkább, minél jobban el kell
                  titkolnia ezt az érzését, hogy a másik meg ne nehezteljen, ez egy magas és
                  komplikált gyönyör: látni, hogy lesz a barátomnál kétségbeesés, keserűség, düh
                  abból, amit a gyönyör forrásának várt... s hogy fojtja magába a dühöt, hogy mások
                  csúfja ne legyen. Képmutatásra, tettetésre nincs jobb iskola, mint a játék, ahol
                  az ember mosolyog, mikor a fogát csikorgatja s vidámnak mutatja, mikor a szívében
                  a pokol ég.</p>
					<p>Miklós fölemelte szemét a képviselőre, s meglepte őt, hogy az merően, szinte
                  gúnyosan nézi őt, kereste magában, mivel s mért érdemelte ki ezt. Tudta már
                  magáról, hogy erős, szinte vad szenvedélyek élnek benne, de kártyázni nem
                  szokott... Mért akkor ez a heves támadás? Ki ellen irányul ez?... Mert ez durva,
                  brutális támadás. Mért szólna különben a pap előtt oly cinikusan a Krisztus
                  kínszenvedéséről, ha nem kínt akar okozni? Nem... ez az ember valami céllal jött:
                  majd kibúvik a lóláb mindjárt!...</p>
					<p>De Arday elmélkedve folytatta, fesztelenül és hidegen fejtegetve:</p>
					<p>- A korhelység játékra, a játék korhelységre visz. Uralkodni kezd a bűn, és bűn az
                  a hajlam, amely a nemes képzeteket, a jobb érzéseket elnyomja, az okosságot fogva
                  tartja, s az embert akaratja ellen ragadja, úgyhogy már nem ura magának, hanem a
                  kívánság uralkodik őrajta. A nyerés kívánsága úgy táplálja saját magát, mint az
                  olaj a tüzet. Aminek el kellene őt riasztani, ő abból él: az ő nyeresége a más
                  pusztulása, az ő öröme a más kétségbeesése, minden törekvése arra megy, hogy
                  felebarátját koldussá tegye, magát pedig meggazdagítsa... Nem így van, tiszteletes
                  úr?</p>
					<p>Miklósban valami határozatlan aggodalom eredt, hogy ez az ember saját magáról
                  beszél, s hogy gonosz szándékai vannak.</p>
					<p>- A játékos belső ínsége kimondhatatlan, de az neki nem elég, még másokat is
                  ugyanerre a vétekre akar csábítani, ugyanebbe a szerencsétlenségbe... Nem elég
                  neki, hogy a saját életét már tönkretette, mindenkit meg akar fosztani vagyonától,
                  boldogságától, önbizalmától... A játékos valami olthatatlan s tantaluszi kínokat
                  szenved: s neki viríthat a mező, felőle haldokolhat a Krisztus, ő kockázik... S
                  ha még jóllakhatna valaha: de semmi győzelem nem elég, semmi bukás nem sok... Mint
                  valami mázsás teher lóg a feje fölött a szenvedély súlya, s az öngyilkosság a
                  végső reménye... De még az öngyilkosság pillanatában is megáll, ha csak egy
                  kockavetésre módja van... Nem igaz, tiszteletes úr?</p>
					<p>Miklós makacsul mondta magában:</p>
					<p>- Ez most nekem vet kockát. Most rajtam akar, most az én köpönyegemre akar
                  játszani.</p>
					<p>Egy pillanatig lázasan pillantottak egymás szemébe, akkor az öregúr felocsúdott,
                  elfordította, majd behunyta a szemét. Kissé megrázkódott, a zsebébe nyúlt, kivette
                  a tárcáját, abból egy ív papírt, s odatette Miklós elé.</p>
					<p>Miklós elvörösödött, megismerte, mielőtt kibontotta volna kitalálta, mi az az
                  ív.</p>
					<p>- Kedves barátom - mondta a képviselő - közeledik február 18...</p>
					<p>Miklós megütődve nézett rá. Február 18. Mintha hallotta volna ezt a dátumot, nem
                  tudta mi az.</p>
					<p>Az öregúr kissé előrehajlott, amint a díványtól előbbre dőlt, hallani lehetett,
                  ahogy a ruhája hersegve szakadt el a ragadós viaszosvászontól.</p>
					<p>- Az én utolsó kockavetésem ez: vigye vissza az aranyakat...</p>
					<p>Miklós lángvörös volt, aztán egészen fehérre lesápadt.</p>
					<p>- Én tudom, hogy e nélkül az írás nélkül nem akarta kiadni, én tudom, maga mind a
                  tizennyolc darabot őrzi. Nem?</p>
					<p>Miklós intett.</p>
					<p>Az öregúr könnyedén mondta:</p>
					<p>- Nem találta meg a módját, hogyan adja vissza... Menjen el... S mondja meg...
                  hogy egy öregember a sír előtt... amelyet maga ásott magának: egyszer a jóság
                  kockáját... próbálta elvetni... Vigye vissza fiam az aranyakat... adja vissza a
                  szegénykének... s mondja meg... mondja meg, hogy...</p>
					<p>Megállott, habozott, kereste a szókat. S Miklós feszült figyelemmel, valami benső
                  ijedt várakozással leste a szót: s gyanúval és ellenséges érzéssel: Timeo
                  Danaos... Ki is mondta magában, míg csodálkozó szemmel nézegette az öregurat, csak
                  mondogatta magában: Timeo Danaos, timeo Danaos... Nem, nem, nem: itt törpeség és
                  gyávaság van, itt közöny és tehetetlenség van: timeo Danaos, timeo Danaos!...</p>
					<p>A képviselő, úgy látszik, meg volt elégedve a hatással, amit már eddig is tett,
                  mennyire vakok az emberek: nem kell ahhoz szó, hogy felismerszék az álnokság, a
                  legtávolabbi mozdulat, a ruhának minden kis vetülete elárulja a viselőt: semmi sem
                  uralkodik úgy az emberen, mint az erkölcsi erő, semmi sem oly nagy az emberben,
                  mint az erkölcsi magasságok iránti tisztelet: hogy játszhatja a ravaszság a
                  fennköltséget!... Timeo Danaos, timeo Danaos...</p>
					<p>Az öregúr már egészen síri hangon beszélt, mint a rossz színész, aki III.
                  Richárdot a gégéje fenekéről előkapart hangokkal teszi démonivá, s az ember
                  folyton ki akarja húzni a fogai közül a finom szavakat, hogy össze ne nyálazza
                  őket, az öregúr így szólt, rezgő hosszabb szünet után:</p>
					<p>- Mondja meg, barátom, mondja meg fiam: hogy egy öregember, a sír előtt, amit maga
                  ás magának, de ami mindent ki fog egyenlíteni, jóvá akarja tenni, azt amit még
                  lehet... Mondja meg, kedvesem, Sztánay Nusikának... - s már egészen halk és rekedt
                  volt -, hogy teljesíteni akarom a lánya kívánságát: feleségül akarom venni
                  őt...</p>
					<p>Miklós annyira elbámult, hogy most igazán nem volt képes egyetlen hangot
                  kiadni.</p>
					<p>Az öregúr lassan felállott, amint méltósággal mozdult, szálanként tépte ki magát a
                  dívány ragadós vásznából, s Miklós jobban hallotta ezt a hersegő neszt, mint amit
                  mondott volt...</p>
					<p>Kikísérte a kapuig. Ott az öregúr, a vállát sem fordítva meg, úgy lenézően, de
                  nyájasan s szertartásosan meghajtotta a fejét feléje, aztán elment.</p>
					<p>Lassan haladt előre a deszkapadlón, amely a tavaszi sáron alkalmasan húzódott
                  végig s aki szembe jött, nagy tisztelettel lépett le előle a legnagyobb
                  pocsolyába. Miklós sokáig nézett utána, s a szája folyton mormolt, maga sem tudta
                  mit. Hajadonfővel volt és kiskabátban, megfázott. Már az édesanyja jött ki
                  utána:</p>
					<p>- Az istenért, csak ne legyél már ilyen könnyelmű - mondta -, nem értem, egy
                  felnőtt ember, ennyire nem törődik az egészségével.</p>
					<p>Miklós röstelkedve, dideregve sietett be a szobába, felkapta az asztalról az ívet,
                  az ablakhoz ment vele. Egyáltalán nem csodálkozott volna rajta, ha valami
                  hamisítványnak, másolatnak, vagy isten tudja, minek találja, de nem, valósággal az
                  eredeti volt... Csóválta a fejét, rázogatta, nem értette.</p>
					<p>Addig járkált hevesen a szobában, míg az anyja be nem szólt:</p>
					<p>- Fiam, készen van az ebéd...</p>
					<p>Még mindig ezt a két szót mondogatta, csak most vette észre, mit is: timeo
                  Danaos... timeo Danaos et dona ferentes...</p>
					<p>Az ebédet szótlan ették meg, a juhtúrós galuska nagyon vastag volt, s a túró
                  egészen elfolyt, nehéz parasztétel volt, eszébe jutott Sztánay Nusika: olyan finom
                  ételeket ő még sehol sem evett, mint annál...</p>
					<p>- Édesanyám - szólalt meg csendesen -, muszáj elmennünk Musára... Muszáj...
                  Dékányékhoz...</p>
					<p>- Á, én nem megyek... Dehogyis megyek...</p>
					<p>- Muszáj...</p>
					<p>- És te se menj...</p>
					<p>- Muszáj, édesanyám...</p>
					<p>Hevesen tette le a villáját, s ferdén elfordulva, duzmaszkodva ült szegény kis
                  anya. Akkor mintha már régi, régi idők óta remegne attól, hogy ki kell mondania,
                  de kitört:</p>
					<p>- És te egyáltalán ne menj oda! Ne menj oda, míg élsz!... Tudod! - s lángba borult
                  arccal pattant fel. - Hisz az az asszony szerelmes beléd... az a vén satrafa...
                  elsüllyedek a szégyentől, hogy nekem ilyet ki kell mondanom az édes fiam
                  előtt...</p>
					<p>Miklós röstelkedve, zavarban nézett rá, és szemérmében fölzaklatott anyját ijedten
                  akarta megvigasztalni:</p>
					<p>- El kell mennem, édesanyám, mert, aki most itt volt: az Arday képviselő volt, és
                  azért jött hozzám, hogy mondjam meg ennek a hölgynek, hogy megkéri a kezét...</p>
					<p>Csak mikor az anyja zavart s szégyentől elvörösödött arcába nézett, akkor értette
                  meg, mit mondott:</p>
					<p>- Egy férjes asszonynak a kezét... - kiáltotta az anyja, s a tekintetében egy
                  ártatlanságnak, egy élettapasztalat nélküli gyermeknek ijedt értetlensége
                  volt...</p>
					<p>Miklós mélyen elpirult a lelke fenekéig, szégyellte, hogy ő olyanokat tud, amikről
                  az anyjának sejtelme sincs, szégyellte, hogy ő már réges-régen nem ártatlan
                  kislány...</p>
				</div>
				<div type="chapter">
					<head>3</head>
					<p>Az iroda és a tanterem közt széles ajtó volt. Ez az ajtó ki volt nyitva, s így
                  tágas és kitűnő helyiséget kaptak a piknikhez. A tanteremből ki voltak hordva a
                  padok a tornácra, s a zongora a sarokban pótolta a cigánybandát. Papírlánc volt a
                  falra aggatva, s több lámpa felfüggesztve, nagyszerű táncterem volt.</p>
					<p>Sokan voltak. Miklós sorra mindenkivel kezet fogott, de csak keveseknek a neve
                  maradt meg az emlékében. A falubeli s néhány környékbeli kisbirtokos volt jelen,
                  az állomásfőnök családjával, egy nyugalmazott katonatiszt három lányával, ez
                  zsidó volt, de annál jobban feszített az egyenruhájában, amelyet már erősen
                  kihízott, a lányai nagyon merészek voltak itt, a Bódi lányok el fogják járni a
                  kánkánt, suttogták a sarokban a fiatalemberek. De a többi lány annál egyszerűbb
                  volt, kis mosolygó, vihogó falusiak, akik a legyezőjük mögé bújtak minden
                  pillanatban, s látszott, hogy egyáltalán nem szoktak társaságban lenni.</p>
					<p>A büfé a kis irodában volt, rengeteg étel volt felhalmozva, amely elég lett volna
                  egy várostrom idejére is. Úgy hordták össze a vendégek, s mindenki torkig ehette
                  magát a tömérdek liba, kacsa és csirke hulladékkal, nagy sertéskarajok, rántott
                  bárány s töltött borjúszegy volt tömegben, sok alma, narancs, körte fonnyadtan, de
                  ízesen, s boros palackoknak egész erdeje.</p>
					<p>Még egy szoba volt az urak számára, de az nem nyílt közvetlenül ide, egy parányi
                  előszobán kellett keresztülmenni. Miklós kereste Dékányékat, de még nem voltak
                  itt. Senkije sem volt közelebbi ismerős, azért kiment az udvarra. Néhány
                  fiatalember kacagva ácsorgott a hűvös szellős tornácon, cigarettáztak s
                  röhögtek.</p>
					<p>- A fene egye meg ezt a rektort, te gazember - mondta egy sokfogú, fekete
                  cigányképű fiatalember s óriási röhögéssel vágta nyakon a vékony kis tanítót, aki
                  piros arcú fiatal legény volt, abból a kicsi a bors, de erős fajtából - hogy neki
                  még előbb be kellett vágni ötre! Te disznó!</p>
					<p>Mindenki nevetett, a fiatal tanító szeme zavaros volt, de ő is nevetett.</p>
					<p>- Barátom, olyan fáradt vagyok, mint a kutya - mondta.</p>
					<p>- Lehetsz is fáradt, te gyalázatos gazember - röhögött egyre a füstösképű jogász,
                  s cibálta a kis tanítót, a két vállába akaszkodott, úgy rázta. - Megrázlak, mint
                  Krisztus a vargát, te akasztófáravaló. A fene egye meg a bőrit, hogy ez még előbb
                  ötre bevág a szövetkezetesnénél.</p>
					<p>Úgy cikáztak, viháncoltak, mint a kutyák a kerítés alatt, egymást marták foggal,
                  játékból, kacagva, legénykedtek, sok volt a vérük.</p>
					<p>- A büdös kutyája, elébb elmegy személyesen meghíjni, s a disznó! de megájj, most
                  csak arra vagyok kíváncsi, hogy a pofájába nézzek annak a naccságának...</p>
					<p>Miklós már emberi dolognak nézte a fiúk esetét, bement a másik szobába, ahol az
                  urak beszélgettek, dohányoztak, ittak. Volt ott két paptársa, idősebb emberek.
                  Alvintzi az egyik, igen kedves, egészséges öreg bácsi, aki Miklóst mindig
                  kivételes szeretetével tüntette ki, a másik a kismakrai pap, Vitéz György, ez a
                  hűvös, szótalan ember, akitől önkéntelenül is mindig tartott, ahogy az
                  erénynélküli kritizálóktól óvakodik az ember.</p>
					<p>- Áh, kedves barátom, isten hozott, kedvesem - tárta ki fele két vaskos kezét
                  Alvintzi, s oly gyöngéden s szeretettel ölelte meg, ahogy egy minden szánalomra s
                  minden szeretetre méltó jó gyermeket tudnak szeretgetni az egészséges s az élet
                  kövérségében vigadó bácsik. - Hogy van már az egészségi állapotod, kedvesem?</p>
					<p>- Köszönöm, már semmi bajom.</p>
					<p>- Hála legyen a magasságbéli jó Istennek, édes barátom. Csak meg ne erőttesd
                  magad, mit tudják ezek a cibilek azt, mi a szellemi munka - s kitárta a kezét a
                  szobában levő többi úr felé, akik kisebb földbirtokosok voltak, nagyobb részt
                  vastag, egyszerű emberek, akik a garasgyűjtésre vetették az életüket.</p>
					<p>Miklós szelíden mosolygott, aztán bemutatkozott sorra az ismeretlen uraknak,
                  egy-egy van szerencsémet s egy-egy isten
                     éltessét aratva tőlük a neve megmondásával.</p>
					<p>Dékányék még nem voltak itt.</p>
					<p>Gazdasági dolgokról folyt a szó. Trágyáról, műtrágyáról, a tavaszi munkaidő
                  kezdetéről: most hamar nyílik az idő, szőlőmunkáról, s ő mindhez nem értett.</p>
					<p>Idegenül érezte magát ezek közt az emberek közt, valamennyien nyugodt s kielégült
                  arcú férfiak voltak, de mindnyájuk közt a két pap volt a legkellemesebb. Egy
                  pillantásra föl lehetett ismerni a papot bennük, nemcsak a fekete ruháról, amely
                  szabásra rendes polgári ruha, de az arcukon fénylő nagyobb világosságról. A
                  gazdaember mindig maga elé néz: hozzá van szokva a földhöz, örökké a rögöt
                  vizsgálja, jól szóródott-e alája a mag, jól kelt-é ki közüle, jól van-e szántva,
                  aratva, gyűjtve, jól van-e művelve s tervezve az egész munka, s ez a vonás
                  mindenkorivá lesz, egész lényükön uralkodik. Ezek az emberek nem kíváncsiak
                  fölösleges dolgokra, most is mindig egész lelkükkel az életmunkájukba vannak
                  belemerülve, folyton tanulnak s ellenőriznek, bevásárlási források után
                  érdeklődnek, árak, eladási lehetőségek, ügynökök, szállítás, fuvar, vasúti tarifa,
                  az újságok hirdetései, új vetemények termési eredményei, az állategészségügy, s
                  az adó-dolgok, szóval a gazdasági üzemnek ezernyi csínyja-bínja a legnagyobb
                  mértékben uralkodik elméjükön, a gazda annyira benne él a maga gazdasági
                  dolgaiban, hogy ehhez semmiféle más hivatás nem hasonlít belső intenzitásra, csak
                  a művészek élete, akik szintén örökké és szakadatlan a maguk szellemi gazdaságának
                  ügyeivel vannak színig. De a papok felette állanak ennek a nagyon lezárt s nagyon
                  egyszerű belső életnek, szélesebb látókörük s szélesebb érdeklődési körzetük van,
                  szétnéznek, nyílt szemmel és őszintén, mintha bizonyságot kellene egykor tenniök
                  mindenről, amit láttak s hallottak, mintha tanúskodniok kellene egykor az emberi
                  dolgokban. Talán hiányzik a pillantásukból a fantázia, a filozófia, de annál
                  élénkebb az a tiszta látás, amely a tényeket, a valóságot azzal az egyszerű
                  érzéssel veszi szemügyre, hogy neki meg kell győződnie, s neki tudnia kell, mi van
                  itt.</p>
					<p>Miklós ezt még eddig sohasem figyelte így meg, s most megint új szemmel nézte
                  hivatását... Ezek voltak az első tanítványok, akik nem
                  hoztak magukban újat a Mindenség titkaiból, de tanúi lettek az Úrnak. Azt
                  hirdették, azt prédikálták, amit láttak, hallottak, életükkel, halálukkal afelől
                  tettek bizonyságot, aki tanúságra hívta őket!</p>
					<p>És örült, hogy ezt látta. Alvintzi bácsi pillantásában azonban mindjárt megjelent
                  a mélabú, egy kis belső elmerengés: poéta akart egykoron lenni, a kollégiumban
                  szép szavakat senki sem tudott oly könnyen fűzni egybe, hogy csengjen és bongjon a
                  hazafi érzés pátosza, de aztán józan ember lett, egyszerű és igaz ember, aki
                  lelkének ma régi álmodozó varázsát csupán a bor mámorában tudta valóra oldani.</p>
					<p>És ez valami külön kedvességet adott ennek a vastag embernek, akinek nagy rezes
                  orra alatt oly igen kedvesen tudott mosolyogni duzzadt szája. Miklós egyre jobban
                  szeretett papok közt lenni, a papi gyűlésen igen jól érezte magát, sokkal jobban,
                  mint bármely más úri társaságban. Itt még a legpóribb s a legcsökönyösebb társában
                  is, még abban is, aki látszólag egész életét a vagyonszerzésnek szánta oda, még
                  abban is azonnal megérezte az ősi alapot, az élet ősi kiindulását: a független
                  szegénység áhítatos vágyását s a Krisztust. Ezek az emberek, ha bármilyen
                  parányit, bármennyire feloldódva is, de mindnyájan ott őrizték magukban a Megváltó
                  lelki csíráját, ezek az emberek mind Krisztusok voltak: mind, valaha, valahol azt
                  a hivatást érezték magukban: embertársaiknak javára lenni, szabadítója lenni a
                  Bűnök lebírhatatlan harcaiban... Hallgatta az egyszerű beszédeket, amelyek csak
                  értőnek fülében voltak annyira távol a gazdákétól, a hivatalnokokétól, de ő
                  minden pillanatban rájött az ősi hivatás jeleire... Ezek mind többek s valamivel
                  fentebb jártak, mint összes környezetük. Ezek az emberek egy csipettel fel tudtak
                  repülni az éterbe, bárha testük lent hevert is a földnek porában... Nem voltak
                  ezek ótestamentumi próféták, akiknek a szíve görcsösen vonaglott a nemzetért, a
                  fajért, az emberiségért s vállukon viselték a felelősség érzését a Bűnökért...
                  Ezek az újtestamentom tanúi voltak. S az újszövetség nem rajongó lelkek
                  képzelődéséből állott elő; e szent írók mind józan és egyszerű emberek, hajlandók
                  a kételkedésre, még a hitetlenségre is: ezek csak azért hittek, mert láttak, azért
                  beszéltek, mert hittek. S a hitet hol vették?...</p>
					<p>A hitet mind kívülről vették! Ezeknek a hite mind beplántált növény volt, mely
                  talajra talált. A szülők hatása, vagy valahol nagy egyéniségeknek elhullajtott
                  csírája bennük, de ott van, él, s lombot és terebélyt hajt: ahogy a Jézus mondta:
                  “Veszitek a Szentlélek erejét, majd ha az eljő tirátok. És lesztek nékem tanúim
                  Jérusálemben és egész Judeában, és Satuáriában és e földnek mind végső
                  határáig...”</p>
					<p>Igen, innen van ezekben az emberekben a felsőségnek, a szabadságnak, az isteni
                  kiteljesedésnek valami távoli, de élő lehelete; vették a Szentlelket, bármennyire
                  távolról is, de vették, megkapták: s a Szentléleknek, ha nem teljességét is, de
                  azt a szuggesztióját, hogy ők elhívottak s bizonyságtevők... De mire tesznek
                  bizonyságot?</p>
					<p>Mire tettek bizonyságot az újtestamentom írói?... A Krisztusra. Nem tételes
                  törvényekre, nem külső szabályokra, nem mennydörgő dogmákra, nem simára csiszolt
                  hitcikkelyekre: hanem a Krisztusra. A Mesterüktől sem azt hallották, hogy az él,
                  aki azokban hisz. A mester azt mondta nekik: aki énbennem hisz: él... Tehát a Jézus vallása: a Jézus. Nem
                  hittételek sorozata, nem sivár erkölcstan: ő maga! erkölcsi életünk mintaképe,
                  üdvösségünk szerzője, minden.</p>
					<p>S míg szórakozott szemmel hallgatta a mindennapi élet vidám és egyszerű beszédeit,
                  most értette meg először és legtisztábban a kereszténység példátlan s mindent
                  átható erejének titkát: milyen egyszerű a tanítás: légy
                     Krisztus... Milyen könnyű a revideálás, a visszatérés, az örök
                  protestálás: Nézd a Krisztust!... Micsoda fölösleges dolgok: agymunkával kieszelni
                  tételeket s elméleteket: ott a Krisztus!... Mi a pap: A Krisztus tanúja!...</p>
					<p>Egész fölmagasztosulva nézett, mosolyogva s derülten s mit sem látó szemmel ezekre
                  az emberekre, akik körülötte voltak, bennem a Krisztus,
                  mondta magában, én is Krisztus vagyok. Csak én, én nem
                     tudom levetni magamról az embert, hogy Isten fia legyek... Óh, mondta, s
                  feltámasztotta az arcát: Arday a Krisztust hozta hozzám... Le akarta előttem
                  alázni a szegény kis zsidót, aki nem bírta cipelni a keresztet, leroskadt, akit
                  gúnyoltak, leköptek, mint annyi zsidót azóta, megkorbácsolták s fölszegezték, s
                  mikor haldokolt, ecetes méreggel itatták: és a Krisztus ember volt: elfordította a
                  száját... ember volt, nem bírta a savanyú ecetet szájában, az ínye közt... De hisz
                  ez mindennél nagyobb: ha a Krisztus ennyire ember volt: és mégis tudott Krisztus
                  lenni! ha a Krisztus úgy volt ember, mint én: akkor bennem éppen úgy ott lehet a
                  Krisztus lelke... ott is van... Hányszor éreztem már magamban a krisztusi
                  lelket... s nem mertem engedelmeskedni neki...
               </p>
					<p>S most valóban a tűrő a megértő Krisztus volt.</p>
					<p>- Nem mertem jó lenni - folytatta. - Szégyelltem, hogy jó tudok lenni, hogy tudnék
                  krisztusi jó lenni... Jó... Nem szégyelltem a bűneimet, nem
                  szégyelltem magam előtt, takartam a világ előtt: de magamban úgy őriztem azokat,
                  mint a kincset... s a jóságomat röstelltem: mások előtt nem bántam, ha kitűnik,
                  magam előtt takartam, mint a gyöngeséget... És ezek mind, mind, mind így vannak:
                  még a Krisztus tanúi is...</p>
					<p>És ekkor fölfigyelt egy szóra, bár egyáltalán nem hallotta, amit füle hallatára
                  beszéltek, hallotta, de nem értette, nem haladt velük e percekben, most azonban az
                  Alvintzi kivörösödött, kedves mosolyú arcát látta maga előtt, s ezt a kedélyes
                  kijelentést:</p>
					<p>- Mindig csak én, mindig csak én legyek a jó?... Csak én egymagam legyek bárány
                  annyi farkas közt?... Úgy megesznek, mint a semmit!... Neeeem, a kutyák: most
                  megtanítom őket én is... Menjen a dolog, az egyházmegyére, menjen az
                  egyházkerületre: akkor majd meglátjuk mi lesz.</p>
					<p>A Miklós szeme föllobbant.</p>
					<p>- Mi az?... Nem figyeltem - mondta.</p>
					<p>Alvintzi teljes készséggel kezdte újra.</p>
					<p>- Tudod, kedves barátom, téged is óvva figyelmeztetlek, hogy a kommenciós-levelet
                  alaposan tanulmányozd át, mert ezek a gazemberek úgy kiforgatnak bennünket, hogy
                  példátlan... Az én hitlevelemben benne van, hogy kapok természetben hat öl fát,
                  természetben egy hízott disznót, természetben minden tehenes gazdától két liter
                  tejet, természetben bizonyos mennyiségű búzát, rozsot, árpát s kukoricát,
                  aszerint, kinek mennyi a vagyona... Nos: most én átveszem ezt a hitlevelet, s
                  akkor megmutatják, hogy mindezek a dolgok meg vannak váltva. Valahol, valamelyik
                  elődöm, nem tudom milyen okból pénzre váltotta ezeket a természetbeli
                  illetményeket, s most én a hat öl fáért kapok tizennyolc forintot... Tizennyolc
                  forint hat öl fa... nem hozzák be nekem a fuvarját, a duplájáért, az erdőről...
                  Aztán: a hízott disznóért kapok: kérem egy hízott disznóért: hat forint ötven
                  krajcárt!... tudomisén, száz esztendővel ezelőtt talán ennyi volt egy hízott
                  disznó ára... Minden liter tejért kapok két krajcárt... a falumban van állítólag
                  hatvan tehén, tehát én kapok két forint negyven krajcárt... Hát lehet így élni?...
                  Most jön az egyházi törvény revíziója: mindenütt a tényleges állapotokat akarják
                  megörökíteni, pláne olyan helyeken, ahol az egyház adóelengedési segélyben
                  részesül, mint nálam is... Hát én megelőzöm ezt a dolgot s most az atyafiakat
                  felszólítottam, hogy nekem természetben adják meg az illetményeket!... Nem azért
                  csinálták ezeket a fizetéseket a mi atyáink így, ilyen bölcsen: hogy az unokák
                  kijátszhassanak bennünket... Mert jól van: ha elfogadjuk is, hogy a papnak magának
                  is jobb, ha nem természetben szolgáltatják be a fizetést: nem ocsúban és
                  vadkörtében... (az én szegény atyámnál előfordult, hogy eljött egy-egy gazda, azt
                  mondta: tiszteletes úr, nagyon kevés búzám lett, hanem igen szép körtém van,
                  tessék elfogadni kommencióban. Szegény atyám, Isten nyugtassa, azt mondta: jól
                  van fiam... s hoztak neki egy véka vadkörtét... vackort...) Adják hát pénzben,
                  akkor én megveszem magam. Igen ám, de ha ők nekem hat öl fát adtak: vagyis már
                  ezelőtt háromszáz esztendővel annyira taksálták a pap igényét, hogy neki hat öl fa
                  jár egy évre: akkor ők adjanak nekem annyi pénzt, hogy én azért meg is vehessem
                  azt a fát... Hol kapok én ma három forintért egy öl fát, beszállítva?... Minden
                  évben tartsanak egy gyűlést, és azon állapítsák meg, hogy minek mennyi az
                  ára...</p>
					<p>- Kedves barátom - mondta mézédes mosollyal Vitéz György, s kis kurtára borotvált
                  bajsza feketére volt pederve -, így azonban ezer percenttel kellene emelni az
                  egyházi adót...</p>
					<p>- Én nem tehetek róla... Nem az én igényem emelkedett, nem a papzsák lett nagyobb,
                  hanem a pénz vásárlóképessége lett kisebb: ők? ha nem adják ide azt a hízott
                  disznót: náluk marad! én ajándékoztam nekik! s ha ők eladják: nem hat forint ötven
                  krajcárt kapnak érte... Ez csak a legigazságosabb dolog: adják ide a disznót,
                  ahogy adták száz meg száz éven keresztül... De hát a disznó disznó, hanem a
                  paraszt, ej jól mondta azt az én Süttő bátyám, az Isten nyugtassa: fiam, a paraszt
                  csak sülve jó, akkor is a fene egye meg.</p>
					<p>Nagyot nevettek közösen, akkor beleszólt egy úriember:</p>
					<p>- Kérem alássan, az állam kötelessége ez... Mind az állam kötelessége ma már ez. A
                  papokat fizetni, az iskolát fenntartani...</p>
					<p>- Aj, az állam - legyintett Alvintzi -, afelől felfordulhatunk. Jár nekem onnan
                  egy kis pénz, nem is papi fizetés, hanem keserves munkámnak a díja,
                  helyettesítettem egy tanítót az állami iskolában, s ne adj isten, nem bírom
                  megkapni...</p>
					<p>Miklós elszomorodott: már megint összezavarta az élet a tiszta látását... Nem, itt
                  valahol elmérgesedett az élet; sebes lett, és eves lett a seb... Itt már egy nagy
                  gyógyító kúrára van szükség... A Krisztus nemcsak türelem, a Krisztus szava
                  parancs is: adjátok meg a császárnak, ami a császáré!... a Krisztus az emberben nemcsak az áldozatra ok nélkül menendő bárány, de az
                  igazság, a közrend, a társadalmi bölcsesség lelke is... És most csodálkozva vette
                  észre, hogy a papok s ő maga is csak elvétve foglalkozik az állam feladatával...
                  Őt megütötte, idegenül érintette, hogy egy idegen úr, lelkétől, műveltségi
                  állapotától, egész lelki konstrukciójától idegen úr az államra hárítja a
                  felelősséget a papok eltartására. S ez a tény maga is bántotta őt, “én nem vagyok
                  az állam szolgája” mondta magában: én az Ember szolgája vagyok... Én az Ige tanúja
                  vagyok, s nem rendőre az Államnak... Eszébe jutott, hogy éppen a napokban jegyezte
                  föl a papságnak bizonyos fokú elfajulását: a grófok papját, aki alkalmazkodó
                  hivatalnoka az embereknek s államnak... Akkor pedig nincs más hátra, mint
                  szenvedni az életért, vérezni és koldusalamizsnákon tengődni... Én az államnak
                  semmit sem árulok, én a magam lelkének értékeit adom át testvéreimnek: lelki
                  dolgokat nyújthatok... a betegnek, a szenvedőnek és a szegénynek... Hogy lehet azt
                  felmérni búzában és fában, pénzben és rangban, mit érdemlek tőlük... A mi
                  jutalmunk nem e földön van...</p>
					<p>Hallgatta tovább a könnyű és vidám beszélgetéseket és hallgatott. Megjárhatatlan
                  ez az út... Fel tudott volna állani, s amint van, menni világgá... és ülve
                  maradt... Látta, itt hallgatás a sorsa, itt ő nem tud szólani, s nem tudja az
                  igéjét kijelenteni... Mint valami boldogabb hazába, vágyott valahová... Hová?... A
                  szegények, a betegek, a nyomorultak közé... Mint haza: úgy vágyott utánuk... De
                  akkor mért nem maradt otthon az édesanyja mellett, aki szegény is, bajlódó is, s
                  ha otthon van, mért nem tud beszélni vele... mért van köztük valami idegenség...
                  hová vágyik, mit akar, mire van hát rendeltetve... ah, legjobb volna
                  meghalni...</p>
					<p>Ekkor bejött Dékány, s ő mélyen megzavarodott.</p>
					<p>- No, öcsém, hát hogy vág a bajusz? - kiáltott rá rusztikus módján.</p>
					<p>Miklós felállott, elmosolyodott, s kajánul ezt gondolta:</p>
					<p>- Megállj csak, ha a feleségedet elszerződtetem, majd meglátjuk, hogy
                  viccelsz!</p>
					<p>Erre a friss és gonosz ötletre elsavanyodott megint: hát ennyi bennem a
                  Krisztus?</p>
					<p>- Kedves bátyám, jó színben vagy, hálistennek, itt van a nagyságos asszony is? -
                  szólt hangosan.</p>
					<p>- Itt vagyunk mindnyájan - felelt egyszerűen az öreg, s megszorította bizalmasan,
                  szeretettel a fiatalember kezét. - Eredj hát hozzájuk.</p>
					<p>Aztán még hozzátette, a Miklós kissé megzavarodó mosolyára:</p>
					<p>- Már nem is jössz felénk, kutyafülű, ma is vártunk!</p>
					<p>S nevetve megfenyegette erős, vaskos ujjával, aztán hatalmasan megrázta az
                  Alvintzi kezét.</p>
				</div>
				<div type="chapter">
					<head>4</head>
					<p>Miklós később tétován átment az asszonyok közé. Soha ilyen habozó és
                  elhatározatlan nem volt. Nem tudta, mit keres itt, mint ahogy nem tudta, mit keres
                  egyáltalán az emberek között. Amolyan lefelé szállingó levél volt, még ez az egy
                     kötelesség tartotta itt... átadni egy üzenetet,
                  visszaadni az aranyakat... ha ez nem volt volna, úgy érzi, egyáltalán nem lenne
                  mit keresnie az életben. Félve, gyötrődve és szorongva ment ki az udvarra, még
                  egyszer megállott a csillagok alatt, felnézett az égre:</p>
					<p>- Csillagok, öreg pajtásaim - mondta, s gyermekkora jutott eszébe, és apja, aki
                  úgy ismerte a csillagokat... az öreg csillagokat... a magyarok öreg
                  csillagait.</p>
					<p>- Ó, Uram - suttogta -, adj nekem erőt a legnagyobbra, hogy megtaláljam az
                  igazságot... hogy lássam már egyszer magamat ebben a világban... tudjam már, hogy
                  mi itt a dolgom, mi a szerepem, mi a rendeltetésem... mert én nem fogok
                  visszariadni semmitől, ha egyszer kész leszek, én nem fogom azt mondani, hogy
                  nekem ez elég, hogy én nem veszek magamnak annyi meg annyi fáradságot, hogy én nem
                  vagyok olyan magasztos célra rendeltetve: én igenis a legnagyobbat akarom, én
                  világítani akarok, és utat mutatni az igazság felé... de hogy tegyem, mikor nem
                  látom az Igazat!... nem érzem a Krisztust!...</p>
					<p>Föllélegzett, s elszántan bement a kis előszobába, onnan az irodába.</p>
					<p>Első pillantása Dékánynéra esett. Ott ült az asszonyok között finoman és szelíd
                  mosollyal, kellemes és szép jelenség volt s öreg... A szíve hangosan dobogott,
                  amint meghajlott távolról s köszönt neki...</p>
					<p>Az asszony igen bizalmasan, igen családiasan gyöngéden nézett rá, látszott, hogy
                  meg van ijedve a soványságán, látszik, hogy félti őt...</p>
					<p>Ő is megvolt szűrve szegény, meg volt vénülve, de néha fölnevetett, hang nélkül az
                  asszonyok közt, s valami nagy derű volt benne, ahogy csak azok tudnak mosolyogni
                  a világon, akik igen magasra jutottak el. Akik mindent elvesztettek már, s mégis
                  élnek...</p>
					<p>Miklós hozzáment, sajnálattal nézte, mennyire elveszett a nyár óta, s úgy
                  gondolta, nem fogja megmondani neki az Arday üzenetét... Ha egyéb gonoszság
                  nincsen is benne, az az egy elég, hogy megzavarja ennek az asszonynak már
                  megcsillapodott életét...</p>
					<p>- Nézd csak, ez hol bujkál - kiáltott rá Márta -, Margit, Margit - fordult azonnal
                  vissza, s Miklós ijedten nézett arrafelé, de Margit nem volt sehol.</p>
					<p>Apróságok, semmiségek, eltűnő szikrázása a napsugárnak a kavicson, nem is
                  hallotta, mit beszéltek körülötte, neki. Sorra bemutatták az asszonyoknak, érezte,
                  hogy mindenki megnézi, nagyon figyelmesek voltak vele szemben, úgy kezelték, mint
                  egy beteget, s csakugyan úgy is érezte magát, mintha betegségből kelt volna
                  fel.</p>
					<p>A másik teremben tánc volt, Márta nagyon jól mulatott, s csodálatosképpen keveset
                  foglalkozott ővele. Minden ujjára volt udvarlója, ő volt itt az est középpontja,
                  elkapatott, elkényeztetett lány, alig lehetett ráismerni. Miklós inkább egy epés
                  arcú, kövér, öreges nőt volt kénytelen untalan megnézni, nem tudta ki az,
                  pöffeszkedve s hallgatagon ült egy-egy percig, aztán felállt, elment, újra leült,
                  kellemetlen egy személy volt, s minduntalan megjelent. A többi asszony egészen
                  szomorú jelenség volt. Ezek az asszonyok, akik reggeltől estig a házi dolgokkal
                  vannak elfoglalva, ezek a vidéki kisbirtokosnék a bepréselt fűzőikkel, vörös
                  arcukkal, esetlen kéztartással, nagy cipőkkel igazán szánalmasak; milyen derék,
                  talpraesett anyák s menyecskék lehetnek otthon, egyedül, a háztartásban, s itt
                  merevek, bárdolatlanok s nem lelik a helyüket. A papné maga mellé ültette Miklóst,
                  s eleven szellemmel játszott, mulatott rajtuk, egyenként ismerte őket, s minden
                  dolgukat, s folyton beszélt azon a csendes, malíciózus hangon, ahogy néhányszor
                  hallotta már beszélni a nyáron.</p>
					<p>- A jegyzőné! most vették meg a torjai rétet. Az uramnak ez az ideálja: mint a
                  tűz! csak úgy ég a munka a kezén. Nézze a cipőit!</p>
					<p>Halkan nevetett. Miklós is vele mosolygott.</p>
					<p>- A kálvinista asszonyoknak van egy nagy hibájuk: igen szeretnek dolgozni - mondta
                  nevetve, igen halkan az asszony -, a kálvinista férfiaknak persze meg egy másik
                  nagy hibájuk van: nagyon szeretik a pénzt. Hogy mit nem tudnak ezek izzadni a
                  pénzért, az hallatlan. Tiszteletre méltó, az már nem is utálatos, imponáló...
                  Dolgos nép az igaz, de a modoruk, az valami rettenetes, persze vagy egyik vagy
                  másik.</p>
					<p>Egy vékony, fekete, kiaszalt asszonyra nézett, aki csaknem elaludt a társaság
                  közepén.</p>
					<p>- Minden este éjfélkor fekszik, és reggel három órakor már felkel, de ha nincs
                  dolga, s összeteszi a kezét, már alszik. Szegény, milyen penitencia neki itt
                  lenni, de az ura kívánta, ez hozzátartozik a ranghoz, hogy meg kell jelenni. Most
                  is jobban szeretne otthon lenni, kovászt tenni, mert holnap reggel sütés, és a
                  kovászt sohasem bízza a cselédre: mindig maga dagaszt, mert az ura nem eszi meg a
                  kenyeret, ha a más kezéből került ki... Van még kenyeretek holnapra Lina? - szólt
                  át hozzá.</p>
					<p>A néni felrezzent, csakugyan, mintha szunyókált volna, s kedvesen elnevette
                  magát.</p>
					<p>- Van, persze gondoskodtam előre, mert tudtam, hogy ma este nem leszek szabad; de
                  nem az, hanem holnap február 18-ika, holnap érkezik a sógorom a családjával, ha az
                  éjszaka nem alszom, ugyancsak el leszek fáradva, pedig most lesz dolog, és a
                  sógorném tudod olyan, hogy ahányszor eljön: mindig egy cseléd. Már előre félek,
                  hogy el kell küldeni a cselédemet, pedig ez még elég tisztességes lány, a Kovács
                  Róza tudod, annak az alvéginek a lánya, Boros lány az anyja, a volt harangozóé, ez
                  még elég emberséges, csak persze ügyetlen, hát az nem fog megfelelni a
                  sógornémnak. Az olyan rigolyás asszony...</p>
					<p>Csak meg kell ezeket az asszonyokat billenteni, úgy elkezdenek beszélni, olyan
                  őszintén, háziasan, minden legcsekélyebb takargatás nélkül, válogatatlan emberi
                  egyszerűséggel, mint otthon maguk közt, a konyhában, vagy ha beszalad egy percre a
                  szobába s leül a vendég mellett...</p>
					<p>Miklós meglátta Margitot.</p>
					<p>Fehér ruhában volt, magas nyakú csipkeruhában. Egyszerű kis ruha, a vállon széles
                  fodor körül, hosszú szoknyája meglibbent, csak éppen átrepült valahogy az ajtó
                  előtt, de Miklós megismerte, s azonnal megszűnt neki az egész társaság: azonnal
                  felgyúlt.</p>
					<p>Mintha tűkön ült volna, úgy maradt még a helyén. A papné észrevett valamit, de
                  csak azt, hogy untatja Miklóst a csevegő asszony, akit ha egyszer beindított,
                  elhallgattatni többet nem lehetett. Azt hitte, a dátum hatott Miklósra: a február
                  18. Emlékezett, hogy mondta neki, hogy az aranyakat adja vissza, ha tudja, erre a
                  napra, ez a Márta születésnapja, s most talán nincsenek meg. Nagyon megzavarodott
                  ő is ezen a véletlenségen, hogy íme a legelső percben emlékeztetés történt e
                  dátumra, s nagyon szerette volna megfogni a szegény fiú kezét, s a fülébe súgni,
                  hogy maradjon nyugton, a dolog nem sürgős. Az apa egyszer kérte ezen a napon az
                  aranyakat, mikor Arday a szokásos aranyat megküldte, ez volt az oka, hogy akkor
                  figyelmeztette rá, hogy e napra hozza vissza. De azóta sok minden eszébe jutott,
                  amire akkor nem gondolt, hisz ha elköltötte, ezeket az aranyakat sohasem hozhatja
                  vissza, ezek mind raritások, s kieszelt mindenféle huncutságot, hogy szükség
                  esetén az ura előtt igazolja a dolgot... Először is bevásárolt a bankban
                  tizennyolc különböző aranyat, amelyek valamennyire pótolhatják szükségből az
                  eredetieket, szóval az urától nem félt, s nem is valószínű, hogy sor kerüljön
                  rá... Arday most bizonyára nem is fog küldeni... szóval minden lehetőséget
                  alaposan meghányt-vetett már, csak azt az egyet nem tudta kitalálni, hogy hozza
                  szóba Miklós előtt, hogy oldja fel a szegény fiút kötelezettsége alól.</p>
					<p>Miklós fészkelődött, nem bírt helyén maradni, s nem tudta, szép szín alatt hogy
                  lehetne fölállnia s elmennie...</p>
					<p>A beszédes asszonyt végre valaki más irányba terelte, és éppen az a kellemetlen
                  vastag asszony, aki folyton ott lábatlankodott körülöttük a sánzsán
                  selyemruhájában.</p>
					<p>A papné megérintette a Miklós kezét:</p>
					<p>- Maga nem táncol!</p>
					<p>- Nem.</p>
					<p>A papné finoman elmosolyodott, s ez sértette Miklóst, mert úgy érezte, ebben benne
                  volt a kritika, hogy ő nem is alkalmas erre.</p>
					<p>- Holnap van a kislányom születésnapja - mondotta aztán a papné minden habozás
                  nélkül.</p>
					<p>- Igen? - mondta Miklós elpirulva.</p>
					<p>- Beszereztem neki tizennyolc darab aranyat.</p>
					<p>Miklós most már egészen megzavarodott s fülig vörösödött.</p>
					<p>Értette. Egy pillanatig hallgatott, akkor rekedten azt mondta:</p>
					<p>- Kár.</p>
					<p>Most az asszony hallgatott.</p>
					<p>- Itt vannak az eredetiek.</p>
					<p>Ezzel a mellényzsebébe nyúlt, ahol a kis tekercs el volt készítve, az asszony
                  halálosan megrémült, hogy visszaadja, itt mindenki szeme láttára, s csakugyan úgy
                  is történt.</p>
					<p>A fiatalember kivette a csomagocskát, s egyszerűen a kezébe adta.</p>
					<p>- Cukerli? - mondta hangosan és idegen hangon a papné.</p>
					<p>Miklós nem volt ilyen találékony, csak hallgatott.</p>
					<p>- Na hát ez nagyon kedves - és idegesen felnevetett az asszony. - Még ilyet nem
                  kaptam; ezt Mártának hozta; maga a legfigyelmesebb ember! - S a markában játszott
                  a kis csomaggal, nem tudta hova tenni. Miklós még meg is rémült, hogy elszakad a
                  papír, megint valami baleset lesz, az Isten őrizzen, mi minden lesz még?</p>
					<p>Hirtelen fel is állott; hanem amint kinézett a terem felé, Margitot már megint nem
                  látta. Erre eszébe jutott valami s visszahajlott. A szék karjára támaszkodott, s a
                  papnénak halkan ezt mondta, mintha valami könnyű szellemességet mondana:</p>
					<p>- Tegnapelőtt nálam volt Arday, és arra kért, mondjam meg nagyságos asszonynak,
                  hogy teljesíteni akarja a lánya kívánságát.</p>
					<p>Ezzel elfordult s elment, gyorsan, szinte elugrott. Nem bírt magán uralkodni, mint
                  a tolvaj szökött el.</p>
					<p>Az ajtóból nézett vissza, s akkor megnyugodott, az asszony ott ült a helyén; erre
                  föllélegzett, azt hitte, le fog szédülni a székről, s átkozta magát azért a komisz
                  és alacsony módért. De nem; ott ült, mosolyogva, egyszerűen, kissé hidegen, s nem
                  nézett feléje.</p>
					<p>- Hála istennek - mondta magában, s úgy érezte, megszabadult az
                  oroszlánveremből.</p>
					<p>Margit állott meg mellette, a hangját hallotta, egy kis üveges könyvszekrényt
                  nyitott ki, amiben a falnál ifjúsági könyvek voltak, s a hangja úgy csengett, mint
                  az angyali muzsika:</p>
					<p>- Úgy nem tudom megtalálni, ha nem mondja meg a címét.</p>
					<p>Miklós odanézett, egy alacsony, sovány fiú állott a lány mellett, erős
                  pofacsontjai kiállottak, s félszegen nevetett:</p>
					<p>- Azt nem tudom, mi a könyv címe, de azt tudom, hogy mi volt annak a kis
                  színdarabnak a címe: Szentgyörgynap éjszakája.</p>
					<p>- Forgó bácsi könyvtára?</p>
					<p>- Azt nem tudom, mibe jelent meg, csak azt, hogy első vagy második gimnázista
                  voltam, mikor olvastam. Mikor pedig hazajöttünk vakációra, játszani akartunk
                  valamit, nem volt mit, hát én emlékezetből megírtam azt a kis darabot, a
                  leányszerepeket is fiúk játszották... Csak éppen eszembe jutott ez a história
                  most, hogy megláttam itt a könyvek sarkán, hogy ifjúsági színművek... Borzasztó
                  szeretném az eredetit olvasni...</p>
					<p>Margit nevetett. Miklós hirtelen közbelépett.</p>
					<p>- Kezét csókolom - mondta. - S hogy Margit nem látszott reagálni - hozzátette: -
                  Matolcsy Miklós vagyok... - olyan könyörgően, olyan alázatosan mondta.</p>
					<p>Margit széthúzta gyönyörű, íjas szájacskáját s sötét szemével ránézett, azok is
                  hunyorítottak s kicsinyek lettek egy villanásra:</p>
					<p>- Már mondta egyszer - szólott.</p>
					<p>Miklós elpirult, az lehetetlen, ő ma nem találkozott még vele, de olyan sok
                  embernek mondta meg már ma este a nevét, hogy nem csodálkozott volna, ha tényleg
                  megtörténik.</p>
					<p>Amint megfogta a kislány kezét, hűvös és tiszta kezecske volt az, s csodálkozott,
                  hogy ily egyszerűen tudtak érintkezni: azt hitte, szikrák fognak kicsapni ebből az
                  érintésből, színes lángok, s mindjárt fölrepülnek a levegőbe... mint a
                  táltosok...</p>
					<p>A másik fiatalember még állt, várt egy kicsit, akkor észrevette magát,
                  elszomorodott, csalódottan, bánatosan ellógott, s úgy tett, mintha a
                  szekrényekben levő könyvek sarkára írott szók jobban érdekelnék, mint az, akit
                  előbb miattuk megtámadott: e szekrények kis könyvtárosa...</p>
					<p>Miklós azonban nem ment el, csak nézett, nézett, csak nézte a leányka arcát édesen
                  és mosolyogva, lógó hosszú kezeit eleresztette.</p>
					<p>- Maga nem táncol? - kérdezte mosolyogva Margit.</p>
					<p>Miklós nevetett:</p>
					<p>- Dehogynem, ha van, aki táncoltasson.</p>
					<p>Mindjárt el is röstellte, mit kötekedik ő evvel a kislánnyal.</p>
					<p>Az nem is értette el; de feltűnt neki; újra visszapillantott rá; mintha megütődött
                  volna, mit akar ez? mit jelent ez?</p>
					<p>- Ez az iskolájuk, kisasszony? - terelte el Miklós a szót.</p>
					<p>- Igen - mondta Margit.</p>
					<p>- És hány iskolás van ebben a faluban?</p>
					<p>- Nagyon sok, nem tudom mennyi, öten vagyunk tanítók.</p>
					<p>- Öten!... Hát olyan nagy község ez a Musa?</p>
					<p>- Maga még nem is tudja, milyen nagy? - nevetett Margit.</p>
					<p>Miklós is nevetett, és csodálatosképpen most először nevetett gyermekkora óta
                  teljesen boldogan, ok nélkül s vidáman. Csak nevetett.</p>
					<p>- Szabad kérnem? - állott meg egy szőke fiatalúr Margit előtt.</p>
					<p>Ez odanyújtotta a karját, de Miklósnak úgy tetszett, hogy elébb rápillantott,
                  mintha inkább vele akart volna keringőzni.</p>
					<p>El is pirult tőle, de tehetetlenül engedte át az ismeretlennek a kedvest.</p>
					<p>Margit kétszer fordult körbe a teremben, s Miklós folyton csak őt kísérte. Mikor
                  másodszor ideértek, táncosának köszönetet mondott s kiállott. A táncos
                  fiatalemberről kétségbeesetten folyt a verejték, s dadogva ment tovább.</p>
					<p>Miklós már kész kérdéssel csapott le rá: vajon nem utasítja vissza?...</p>
					<p>- Ismeri az örökharag játékot?</p>
					<p>A lányka ránézett.</p>
					<p>- Örök harag!... az játék?</p>
					<p>Miklós minden pillanatban elröstellte magát: lám, hisz ő, a pap, ő egy cinikus
                  ember, aki mindenből gúnyt űz s tréfát csinál, mennyire fölötte van ez a gyermek,
                  ez a drága, ez a szent lény, akinek minden komoly és igaz...</p>
					<p>Tétovázva szépítgette magát; hisz ő a levélre célozott:</p>
					<p>- Kislányok ilyen nyelven szoktak beszélni: örökharag!</p>
					<p>- Na igen, azt ismerem. Maga is kislány? Vagy azt hiszi, én kislány vagyok?</p>
					<p>- S nem?</p>
					<p>A lányka újra elmosolyodott, oly nemes és bensőséges volt ez a mosolya, már látta
                  nehányszor rajta: úgy látszik, ez a lénye igazi harmóniás megnyilatkozása:</p>
					<p>- Akinek kötelessége van, az már nem tud...</p>
					<p>Nem fejezte be, félt, hogy nagyon is okosat akart mondani.</p>
					<p>- Mit nem tud?</p>
					<p>- Maga vallat engem?</p>
					<p>- Igen.</p>
					<p>- Miért?</p>
					<p>Miklós csiklandozva nevetett:</p>
					<p>- Csak.</p>
					<p>- És ha én nem akarok vallani?</p>
					<p>- Akkor én fogok.</p>
					<p>- Mit?</p>
					<p>- Vallani.</p>
					<p>- És ha én nem vagyok rá kíváncsi?</p>
					<p>Miklós hirtelen rémítően elkomolyodott. Mint a derült égből lecsapó villám, úgy
                  érte ez a szó.</p>
					<p>- Szabad kérnem naccsád - állott meg Margit mellett egy másik fiatalember, erre
                  ráismert Miklós, az a cigányképű, fehér fogsorú fiú volt, aki az előbb az udvaron
                  komiszkodott. Amint elvitte Margitot, aki most újra visszanézett, s oly szépen,
                  oly kedvesen, mintha a pillantásával vissza akarná vonni, amit a szavával sújtott,
                  mintha a tekintetével mézet akarna hinteni a keserű csípésre... Miklósban újra
                  felindult saját maga ellen a haragja: nem tudott táncolni, mit nem adna érte, ha
                  ahelyett a sok semmiség helyett, amit világéletében tanult, legalább táncolni
                  tudna.</p>
				</div>
				<div type="chapter">
					<head>5</head>
					<p>A könyvszekrény sarkához támaszkodott s lehunyta a szemét. Mosolygott. Magában
                  maradt. El kellett zárnia lelke kagylóhéját, hogy magához térjen a szokatlan
                  felindulás után; mint húrok rezegtek idegei, fel voltak feszítve, s zsibogott
                  egész teste lázasan. Nem látott, semmit nem tudott, nem lett objektív képpé benne,
                  amit e pillanatban átélt, valami boldog zsongás zsongította el, valami általános
                  jóérzés, egész testét mint a gőzfürdő fenyőillatú forrósága, idegen, kéjes és
                  szúrós pezsgésbe facsarta. A muzsikából hallott ki bizonyos hangokat s mindig
                  ugyanazokat, édes és erős hangok csengettek ki neki belőle, s képtelen volt csak
                  valamennyire is a zenére figyelni, mindig csak azok a hangok, s mindig ugyanazok
                  verték fel az idegeit még jobban, s ez nagyon jó volt.</p>
					<p>És csöndesen mosolygott, s mint mindig, minden erős érzésnél, a halál vágya, a
                  halál édes kívánsága gyűlt fel benne. Úgy szeretett volna meghalni e percben, a
                  szemét nem nyitotta fel, s az izmaiban kéjesen érezte a megdermedést, most, most
                  kell meghalni, míg boldog, míg ez az ismeretlen szépség el nem tűnik a
                  hangulatából...</p>
					<p>Amint felnézett, kavargást látott, vállakat s csipkéket összevissza, egy szájat
                  látott mosolyogva, egy lámpalángot, egy zászlócskát, egy irigy pillantást, egy
                  fodrot, vörös selymet és sárga szalagot, olyan zúgás, kavargásban, annyira
                  széthullott laza képeket, amint félig nyitott szemekkel, fátyolosan s párásan
                  úsztak el előtte a táncosok: pillanatra sem nyugodott meg a tekintete valamin,
                  semmi a figyelmét meg nem állította, hajak és szemek és meztelen kezek és izzadt
                  homlokok és merev táncos vonalak és futó szivárványok és egy barna szempár, és
                  újra meg újra, és mindig csak a barna szempár, s nem tudja, nem jön rá, nem kapja
                  tudatába, hogy ez ő...</p>
					<p>- Mire gondol?</p>
					<p>Fölriad az édes hangra, mint a réti alvó a madárfüttyre, s mosolygott. Nem látta,
                  hogy jön s itt van...</p>
					<p>Az ajka szétnyílt, mintha virágszállal csiklandoznák, de nem tudta kimondani, hogy
                  “kire gondolnék?... magára”... először életében visszariadt a tiszta hang nyílt
                  nagy kapujától...</p>
					<p>- Valami szépre - mondta, s félig hunyt szemmel nézett a leányra.</p>
					<p>- Igazán?</p>
					<p>- Igen.</p>
					<p>A lányka nem tudta, hogy őrá gondolt; parányit, picit elgondolkozott.</p>
					<p>- Mire lehet itt, most, szépre gondolni... - mondta csendes nevetéssel.</p>
					<p>- Maga nem gondol... semmire?</p>
					<p>- Nem: én csak táncolok.</p>
					<p>- Szeret táncolni?</p>
					<p>- Igen.</p>
					<p>- Mért?</p>
					<p>- Mint úszni... Az ember lubickol, s a víz játszik vele; még nem vette észre,
                  milyen jó? Persze maga nem táncol; nem is úszik?</p>
					<p>S a fiatalember már megint elszomorodott, életének lehetetlen mély sivársága,
                  gyászos holtsága ismét kieresztette sötét fátyolát, mint egy pányvát, hogy
                  belekaparintsa; riadtan menekült. Nem, ne őróla, ne legyen rólam ma szó.</p>
					<p>- Úszni jó - mondta - keresztül a Bodrogon, le Kispatakra... egy-kettő, át a
                  vízen... - s hozzátette. - Úgy szeret úszni?</p>
					<p>De a leány megingatta a fejét, csendesen mosolygott, furcsán, felvonta kicsit az
                  ajkait, valami álom s valami mélységes béke volt a mosolyában.</p>
					<p>- Nem át... Nem kell átúszni... Az nem jó, valami célért; ott is csak ringatózni,
                  a vízen... Nem azért táncol senki, hogy tíz kilométert fusson meg, tudja: csak
                  táncolni jó... jó táncossal...</p>
					<p>Miklós hirtelen tágra nyílt szemmel figyelte meg a mozdulatát, amint a muzsika
                  ritmusára a keringő lágy mozdulatával odaadja magát valakinek, a muzsikának, a
                  táncnak, a táncos ölelésének: a tánc erkölcstelen, mondta magában, s dühvel s
                  szinte megmarkolta a lány felemelt, vállmagasságába emelt kis kezeit, amelyek egy
                  villanásig úgy úsztak a szeme előtt, mintha a láthatatlan táncos ölében repülne...
                  Meg akarta ragadni, kitépni s röpíteni tova: a tánc csak addig erkölcs és csak
                  addig szent, míg énvelem röpül a lány...</p>
					<p>Mire megfogta volna, mire odáig jutott, odaérett az érzése, hogy a megragadás
                  érzése tisztán kivált benne, akkorára a lány könnyű, mosolyos trillával
                  tovarepült. Csak úgy gyermekesen, tisztán befelé élt kéjérzéssel, üdén és
                  harmatosan, mint a szélben, mint a vízben, mint a hullámokon, de a férfiban mohó
                  és vad vágy gerjedt fel, s nyersen fakadt ki lelkében a mohó féltékenység: nem
                  engedem, nem, el nem engedlek, s nem adlak át a levegőnek, a vizeknek, nem hagylak
                  ölelni, nem, ez irtóztató s kegyetlen érzés, tudni, hogy mindennek szabad, az
                  elemeknek szabad testedet ölelésében kéjjel fölfogni!... Nem!... Nem szabad
                  senkinek: csak énnekem.</p>
					<p>Összecsikorította a fogait, s lihegve nézett utána, oly vadul, amiben kisült
                  lényének minden nyers, állati tartalma.</p>
					<p>Annyira nagy és felsugárzó volt ez a kitörése, hogy megérezte a szenvedélyt a
                  pórusaiban, hogy megragadta a fantáziáját, s nagynak találta magát, a haja
                  meglebbent, amint visszavetette a fejét, s érezte, hogy a sörénye lobog s az ajka
                  vértől kicsattan s a válla ferdén szegül neki, mint Prométheusz a boltozatnak:
                  mert mindent magára vesz s mindent magára dönt, de magára! de habozás nélkül és
                  könyörtelenül: dőljön, aminek dőlnie kell s pusztuljon, ami csak pusztulni tud,
                  meg tudta volna ragadni a csóvát, bedobni a puskaporos várba... Micsoda
                  robbanás...</p>
					<p>Fellélegzett, a másodperc alatt a tenger minden viharja rohant végig rajta s
                  megkönnyebbült.</p>
					<p>- Most mire gondol? - látta, hogy ezzel a kérdéssel libeg vissza már a lány, de
                  visszajön... mert vissza kell ide jönnie... mert csak körötte leng, libeg... Mert
                  hiába táncol sorra mindenkivel: csak őneki, csak neki táncol, csak neki kellemezi
                  magát.</p>
					<p>De a lány nem mondta ezt, intett kicsi barna szemével, a kacér hívásnak valami
                  igen finom s távoli árnya suhant meg e hívó sugáron:</p>
					<p>- No, kérem, egyáltalán nem táncol?... egyet se táncol?...</p>
					<p>- Nem.</p>
					<p>- Hm. De büszke.</p>
					<p>- Az.</p>
					<p>- S ha szabad tudni, miért?</p>
					<p>- Csak.</p>
					<p>- Kielégítő felelet.</p>
					<p>Miklós győzelmesen mosolygott.</p>
					<p>- Ugye.</p>
					<p>- Akkor jó...</p>
					<p>S a lány ajkán valami drága gúny kezdett föllibbenni! Hozzáfűzte!</p>
					<p>- Pedig jó táncos lehet.</p>
					<p>- Lehet.</p>
					<p>- Ha így becsessé teszi magát.</p>
					<p>- Na...</p>
					<p>- Kéreti magát... - s kissé beharapott ajkkal - nagyon kéreti?...</p>
					<p>Az első szók alatt Miklós neveletlen daccal hetykélkedett, de ebben a végső kis
                  hangban volt valami kimondhatatlan drága s édes méz, ettől a szíve megcsiklott,
                  végigfutott gerincén a boldog kéj... s egyszerre föloldva elvesztette keményke
                  kitartását, s egész szívvel, kitárt szemmel bukott előbbre...</p>
					<p>- Nem tudok táncolni... - mondta nyafogva, és rimánkodott, mint egy kisfiú.</p>
					<p>- Mit beszél - kacagott fel a lány oly idegesen s riadtan, hogy ez nem a
                  leleplezés furcsa titkának szólt, hanem a hangban elömlő megadás ingerlő
                  örömének...</p>
					<p>Miklós beharapta az ajkát s lenézett. Margit soha el nem felejtette többet, olyan
                  jó kisfiú volt, olyan édes drága jó kisfiú...</p>
					<p>Csaknem könny szökött a szemébe, kacagnia kellett, hogy elfojtsa a pillanatnyi
                  meglepetést s meghatottságot.</p>
					<p>- Ha sose tanultam... - dünnyögte Miklós ugyanúgy.</p>
					<p>- Mit nyögdécsel! - kacagott fel újra a lány. Nem, ez kibírhatatlan, el kellett
                  futnia, ha nem akart sírva fakadni valami megérthetetlen bűbájtól, sírva kacagni,
                  s vége. Ez a komoly, ez az idegesítően komor pap hogy hurrog, mint a galamb.</p>
					<p>Úgy elszaladt, azt se tudta, hova, Miklós utánanézett, úgy lehajtott fejjel, úgy
                  utánanézett, sejtelme sem volt róla, hogy nézik. S ő sem tudta, hogy nézi, hogy
                  annyira odanéz, hogy egész lénye egy nézésbe szökött, hogy sugárzik egy lény felé,
                  mint a reflektor.</p>
					<p>Nemsokára látta táncolni. Margit minden fordulónál ránézett s ránevetett, egyre
                  tisztábban s egyre virágzóbban, úgy nevetett, mint a cseresznyefa a napban, a
                  szélben... a milliárd virágba borult fehér és zöld fehér cseresznyefa...</p>
					<p>- Én megtaníthatom - szólt oda tánc közben egy fordulón, s Miklós is nevetett,
                  szegény sovány fiú, így nem nevetett még soha, ilyen halkan, ilyen könnyesen,
                  ilyen boldogan.</p>
					<p>Ah, az a szép éjjel... az alacsony és fülledt és idegenekkel teletömött kis
                  iskolaszobában, a görcsös padlójú, kiürített teremben... visszagondolni rá... A
                  kapitány-lányok éjfél után kán-kánt táncoltak... Milyen csúnya lányok voltak,
                  istenem... A segédjegyző jó fiú volt, kevés szavú, száraz, hosszú fiú, jó fiú: úgy
                  megérzik egymást az összevaló jó emberek, úgy odasündörgött a Miklós árnyékába,
                  úgy kezére játszott, barátja lett, segített evezni a csónakon... hűen húzta a
                  ladiklapátot... Az öreg papok, jók voltak ők is, nagyon kedvesek; a kismama...
                  szegény, himlőhelyes, fekete, mindenből kimaradt fiatal özvegy hogy dolgozott,
                  milyen ambícióval csinálta, hogy össze akarta őket keríteni, de mindenáron...
                  Milyen fals és terhes volt ez nekik, s mi mindent vett le véle róluk... Mint a
                  rossz szellem, úgy fonta körül a két szívet, mintha be akarta volna hálózni
                  egymással őket, s aranyhidat rakott minden pillanatban nekik... A fiúk is mind,
                  mind kedvesek...</p>
					<p>Mintha bizony megéreztek volna valami szent tüzet, oly mosolygósak voltak, olyan
                  diszkrétek, s nem versenyeztek... Senki sem akarta elhódítani őtőle!... Néha meg
                  is ütődött: íme, itt a teremtés legangyalibb kincse, s nem nyújtja ki más reá a
                  kezét: neki marad... Verseny nélkül, küzdelem nélkül, csak fel kell emelni. Mi
                  történt?... Annyi sok esztendei, egy egész életen át tartó balság után egyszerre
                  csak megfordult a világ kereke?... Jóra? boldogra? soká depresszió volt, s most
                  napfényt mutat?...</p>
					<p>De elfogadta, úgy elfogadta; óh, csak becézzetek, mondta magában, ha tudnátok,
                  milyen jólesik...</p>
					<p>S nem volna semmi fogalma róla, hogyan, miképp: a közepében volt, ő, a rideg,
                  magános: egy megszervezett, összetanult kis társaságnak középpontja, s annak
                  minden tagjával testi-lelki hív barát... Még pár óra előtt senkit sem ismert: most
                  szívek szerelmében egybefonódva... Mindenki úgy nézett rá, mint aki hazajött...
                  megérkezett végre, itt van már, mennyire vártuk... És ő már nem hányódott nagy
                  viharokban, mint mindig ezidáig, hagyta, hogy ringassa a hullám, hagyta, hogy
                  ringassa az édes boldogság tele hulláma.</p>
					<p>- Most mire gondol? - s ezt ő kérdezte, már virradt, akkor.</p>
					<p>Margit fölrezzen, valami kis komolyságból. Ránézett, elmosolyodott.</p>
					<p>- Jó volna tudni?</p>
					<p>- Jó.</p>
					<p>- Pedig azt nem lehet.</p>
					<p>- Nem?</p>
					<p>- Nem.</p>
					<p>- Senkinek?</p>
					<p>- Senkinek.</p>
					<p>- Nekem sem?</p>
					<p>A leány nem szólt, csak a fejét ingatta meg, mosolygott, aztán mélyet s nagyot
                  lélegzett.</p>
					<p>Miklós szemét nem kerülte el a fáradt, fanyar suhanás, ami átfutott az arcán, s
                  bágyadt, tűz nélküli szomorúsággal gondolt a lányka múltjára.</p>
					<p>Margit arra gondolt, hogy nem volt ideje kijavítani a magánpolgáristák
                  dolgozatait, s holnap nem lesz szabad aludnia, hozzá kell ülni a
                  pirostintázáshoz... De odaadott volna egy darab kincset az életéből, mintsem most
                  ezt elárulja, s Miklós arra gondolt, mi van a múltjában... mi jött elő a fáradó
                  hajnalon, mint kísértet az égből...</p>
					<p>Nagyokat hallgattak, ritkán szóltak, egymás mellett ültek... Miklós egy pillanatra
                  sem vette le a szemét a lány arcáról. Folyton s gondolatok nélkül érezte, néha
                  föleszmélt, olyankor frissen látta a gyenge édes színt ezen a kreolos arcocskán,
                  látta az orr éles rajzát, a homlok alacsony, finoman domborodott sima tükrét, az
                  ajka hihetetlenül nemes és gyöngéd drága ívét, s mindig csak ezt, mindig csak
                  ennyit. Már a hosszú s erős ideges nyak mélyen volt a szemének, már azt nem is
                  látta, már abban eltűnt a lány távoli élte, soha egyéb előtte nem volt, csak a
                  csillogó, az elefántcsontszerű, sőt zománcosan fénylő tekintet, amely annyira
                  ihlető, annyira lelkesen sugárzó, annyira tünemény volt, hogy mint vízió hatott
                  reá, s nem akarta tudomásul venni az izmainak ritmikus erejét s a fizikumának
                  acélos keménységét, nem akarta, hogy egyéb legyen neki, mint egy tündöklő fényjel
                  életének viharos és zordon éjszakáján.</p>
					<p>Halkan, szinte suttogva kérdezte:</p>
					<p>- Holnap mit csinál?</p>
					<p>- Alszom.</p>
					<p>- S álmában mit csinál?</p>
					<p>A lány titokkal mosolygott.</p>
					<p>- Álmomban? csak alszom.</p>
					<p>- Mindig alszik?</p>
					<p>- Igen.</p>
					<p>- Ébren is alszik?</p>
					<p>- Ébren?... nem, ébren nem alszom - s nevetett.</p>
					<p>- Én ébren alszom.</p>
					<p>- S álmában van ébren?</p>
					<p>- Igen.</p>
					<p>A lányka nevetett, ő is nevetett.</p>
					<p>Egész éjszaka így beszéltek, míg csak meg nem virradt.</p>
					<p>Akkor szétoszlott a társaság. Amint az ablakokról felhúzták a függönyöket, hideg
                  és szürke világosság rohant rájuk, vadul, mint a kiéheztetett vadak, s csillogó
                  foggal estek neki a késő éjszaka ittmaradt illúzióinak. Miklós riadtan figyelte
                  meg a rémítő változást, a fáradt, kimerülten fénylő szemeket, a lilára puffadt
                  részeg arcokat, az asszonyok kiaszalt ráncait, a lányok üres és ízetlen
                  semmiségét. Mohón menekült Margit után, kereste, tőle várta a mentséget, az élet
                  szépségét, s nehezen látta meg, sokára ismerte föl kurta kis fekete kabátjában,
                  belehúzódott a tornácon kedvetlenül, fázósan, dideregve. Miklós is már bundában
                  volt, régi rossz diákbundájában, kopottas, olyan sávosan szőtt bolyhos kelme, s az
                  ujjai s a válla, eleje ridegen vedlett... tudta ezt, de a lányt, azt gazdagon
                  öltözöttnek akarta, prémekben és pirosan és nevetve s szikrázva, s szegényke,
                  fehér báli ruhája gyűrötten lógott ki a kis kabát alatt, s oly komolyan néz,
                  komolyan fázik, komolyan fáradt, komolyan lehangolt.</p>
					<p>- Rossz színben van - mondta neki fájdalmas gyöngéden.</p>
					<p>A lány arca elváltozott. Gúny, keménység, sőt öngúny és ellenségesség jött ki
                  rajta.</p>
					<p>- Rút vagyok? - mondta.</p>
					<p>Miklósban leszállt a vér. Soká nem bírt magához térni, mintha mélységbe zuhanna.
                  Aztán igen halkan, igen rebegve:</p>
					<p>- A szépség, a gyönyörűség, maga a legszebb.</p>
					<p>A lányka elvonta a száját, megvetően, s elfordult.</p>
					<p>- Mondja csak, hogy rút.</p>
					<p>Miklós könyörögve, csaknem sírva nézett rá. Nem tudott szólani. Hullámzott a
                  szíve, a torkát fojtogatta. Hát szabad egy lánynak, neki! ilyen kegyetlennek
                  lenni.</p>
					<p>Észrevette, hogy míg hűségesen és repesve és irgalmat lesve néz rá, a lány egy
                  villanásnyira visszanéz, s végigpillant rajta. S abban a pillanatban az egész
                  teste, az agyvelejétől a sarkáig megfájdult: megfájdult a kopott ruhája... Ő
                  beszél! a rongyos... Nem: imádni lehet a szépséget, a jóságot, a kedvest: de
                  házasság? Elébb meg kell csinálni a... elébb pénz kell... meg kell elébb teremteni
                  magát...</p>
					<p>A földet nézte, lesütött szemmel, s szótlan ment a lány mellett... Egy fagyos
                  göröngy volt az útjában, elrúgta, mikor utolérte, újra továbbrúgta. Margit
                  figyelte s elmosolyodott azzal az ő csodálatos kis zárkózott mosolyával.</p>
					<p>- Maga mit csinál?</p>
					<p>Miklós röstelkedett, de már boldog is volt. A lány szeméből valami megértő meleg
                  sugár villant rá, s ettől újra kigyúlt benne minden bizalom, reménység és
                  életerő.</p>
					<p>- Kissé megszökött - mondta Dékányné, és kezet nyújtott.</p>
					<p>Miklós észre sem vette, hogy egy társaságban mentek a felfagyott sáron.
                  Elvörösödött, ahá, ez is ott volt egész éjjel valahol mélyen, mint valami mély
                  szomorúság, nyomasztó aggodalom. Megfogta a kis kesztyűs kezet, a vékony s száraz
                  ujjakat s nagy zavarral kezet csókolt.</p>
					<p>Az asszony megszorította a kezét, olyan mohó, ijedt, kapzsi volt ez a kis
                  szorítás, mint a búcsúzás fájó rándulása.</p>
				</div>
				<div type="chapter">
					<head>6</head>
					<p>Kábult volt s édes érzésekkel tele, zűrzavaros álmok idegeskedtek benne, s mikor
                  felébredt, semmire sem emlékezett.</p>
					<p>- No, álomszuszék, kialudtad már magad? - kérdezte az anyja szelíden, s odaült az
                  ágya szélére. Már alkonyodott, a lemenő nap lilásan sütött be az ablakon.</p>
					<p>Miklós lehunyta a szemét, hogy ne lássa az anyja becéző kis mosolyát, s hogy ne
                  láthasson be a titkaiba az anyai szem.</p>
					<p>S mosolygott.</p>
					<p>- Beszélj valamit, na, jó volt? Jól mulattál? - s gyöngéden megsimogatta a
                  homlokát, félresimította a lecsapódott fürtöt, amely oly lucskosan tapadt nagy
                  homlokához, mint a halott haja. Oly óvatosan is nyúlt az anyja ujja hozzá, mintha
                  kis félelem, féltés, rettegés játszana az idegeiben.</p>
					<p>Miklós picit bólintott, hogy jó volt.</p>
					<p>- Én nem szerettem soha mulatságba járni - mondta az anyja kissé maga elé -, óh,
                  azok a közönséges népek. Úgy utáltam azt a bolondságot, mit ugrálnak hiába...
                  Különben, akinek jókedve van, mért ne... A fiatalok... Én sose voltam fiatal...
                  Tizennyolc éves koromban puskával kényszerítettek egy öregemberhez... Mit
                  csinálhattam... Aztán megutáltam az embereket, kivált az asszonyokat: üresfejűek,
                  eh, olyan gonoszak, kicsinyesek, értéktelenek...</p>
					<p>Csönd volt, most egyszerre még nagyobb s még kietlenebb lett a csönd. Csak ketten
                  voltak a nagy házban, két beteg lény, a fiatalember fázósan húzta magára a takarót
                  s összekuporodott. Az anyja szomorúan, csüggedt ajakkal ült az ágyán, magába
                  süppedve, eleresztett karokkal, a bőre sápadt volt, petyhüdt, Miklós a pillái alól
                  óvatosan, félve nézte, mint valami kínos látványt: sohasem mert az anyjára nézni,
                  megszokta, nem látta, nem akarta látni, hogy nem ifjú, nem életteli, nem
                  kívánatos, nem fölvidító, nem akarta tudomásul venni, hogy nő, egy ismeretlen
                  fogalom volt neki, a jóság és a szenvedés abszolút tökéletessége, minden földitől
                  megtisztult lény, egy más világból való, egy nagyon magas rangú létezés: a kínok
                  és szenvedések szakadatlan láncolatában megtisztult elvontság... Soha másképp nem
                  gondolt rá, csak meghatottan, szánalommal, sajnálva és sírva, s voltaképpen nem
                  tudta, mért... Csak átvette anyjának felfoghatatlan alaphangulatát, s az
                  eluralkodott rajta, s valahogy ő is ugyanúgy megvetette mindenkor a nőket, az
                  üres és fecsegő teremtéseket, a piros arcú senkiket, az idres-bodros, életben
                  csillogó, semmit föl nem vevő, a kacagó s tiszta fogú nőszemélyeket: ez mind
                  idegen s ellenséges volt neki, mért nevetnek, és min tudnak boldogan mosolyogni,
                  holott semmit sem sejtenek az aorisztoszok titka felől, s a világtörténelemben
                  nincs áttekintésük... semmit sem tudnak... s nem is akarnak tudni... csak
                  léháskodni, incifinci semmiségeken csacsogni, csipogni, enni, cicázni,
                  pletykálni, szerelmeskedni... zugban csókolózni a zongora sarkában nyálas puha
                  szájjal, s francia lecke alatt illetlen mozdulatokra adni agit, a busa fejű, mohó
                  diáknevelőnek... undorító, idegen kis szörnyek, vadak, falánkak, félelmesek:
                  mindig valami titkos borzadás állt a gerincébe, ha ráeszmélt, mennyire idegenek s
                  félelmesek abban a nagy idegenségben...</p>
					<p>De most lehunyta a szemét, s bezárta a szívét az anyja szavai elől. Ezek a szavak,
                  amelyek eddig mindig így jöttek ki az ő száján is, mint a rezonátorból a
                  belédobott idegen hang: mintha saját hangja volna. Ma már nem rezonált. Ma már
                  egyszerre, váratlan, valahogy ez lett idegen hanggá neki. Mint tolvaj a lopott
                  kincset, takarta ajkán a boldog mosolyt, s bekulcsolta szívét: szólj, csak szólj,
                  anya, csak menj, csak hagyj, immár nem üres többé a kalitka. Most mintha kívülről
                  jönne már csupán e házba ez a hűvös, lelki fagy, az örök magánosságnak e szomorú
                  csöndje: bent a paplan alatt meleg van, bent a lelke alatt már ott simogat, ott
                  melenget, ott éleget valami boldog titkot, ami melegít és forral s vigasztal... A
                  szíve rekeszei fölött...</p>
					<p>- Oh, úgy megvetettem őket, azért nem is tudtam soha közéjük menni... - mondta az
                  anya hosszú szünet után, kifakadva szokásos nyers módján, amelyben több volt az
                  őszinteség, mint a modor. - Soha nem találtam magamhoz illőt! Soha...</p>
					<p>A fia kimeresztette a szemét, ijedten nézett az anyjára, mért tört ki oly
                  rendkívül hevesen: mit? valaki megbántotta? valami nem tetszik neki, valahogy ő
                  dúlta föl önkéntelen a lelkét?... Gyanakszik? Eltilt?...</p>
					<p>Az anya arcéle kipirult, sötét szemei elfordultak, égtek és könnyesek voltak, s
                  amint ott ült kissé púposan, kissé szilajul összekuporodva, mint egy ugrásra kész
                  vad lény, ebben a pillanatban valahogy minden egyébnek látszott a fia előtt, csak
                  szentnek, önfeláldozónak és mártírnak nem...</p>
					<p>De nem tűnődött soká, mintha csak kesztyűt dobtak volna eléje, ugyanevvel a
                  szilajsággal vágott vissza azonnal, s az ő hangjában éppen úgy ott volt a nyers s
                  kíméletlen támadás, mint az anyja fogadkozásában:</p>
					<p>- Én tudnék édesanyának mutatni egy lányt... aki méltó volna... arra, hogy
                  édesanyának megérdemelje a tiszteletét.</p>
					<p>S amint mondta, már tudta, hogy ezzel a szóval szakított az anyjával. Tudta, ezzel
                  kimondta, hogy köztük mindennek vége. S még makacsabb lett. A mellében lüktetett a
                  vér, és szigorú maradt.</p>
					<p>Oly hidegen dobta ki az anyját a lelkéből, mint egy homokzsákot.</p>
					<p>Összecsikorította a fogát, s égett a homloka, merev lett és hideg, fagyos,
                  rettenetes fagyosan feküdt ott magának... S el volt feledve az anyjának minden
                  jósága és minden szeretete, el minden szenvedése és fájdalma, minden tűrése és
                  kínja és jósága, minden.</p>
					<p>Az anyja borzasztóan megrémülve riadt fel, benne forrt valami, igaz, de csak egész
                  általánosságban, csak úgy önkéntelen, nem is álmodta, hogy a fia, hogy az már,
                  hogy már annak vége: inkább a keserűség, hogy konoksága miatt egyedül kellett
                  maradnia az éjjel, holott ő is ott mulathatott volna a többiekkel, valahol... Soha
                  életében nem volt alkalma mulatni, s most itt a kedvező pillanat: régi igazság,
                  hogy nincs jobb dolga, mint a házasodó fiú özvegy mamájának, óh, annak igen a
                  kedvében járnak az asszonyok, a lányos anyák, s ő ezt is elszalasztja... Bezzeg az
                  ő anyja, akinek egész élete mégis tele volt örömmel, az kiélvezte azt is, hogy
                  küldözgették neki a doktorné, közjegyzőné a tortákat... hogy jöttek hozzá,
                  mulattatták, cipelték, vidították: míg csak meg nem házasodott a legkisebb tanár
                  fia... Ő a saját természetét szidta, mikor kitört: hogy mért nem elég az ő
                  szentsége, a szűziessége arra, hogy az emberek úgy csodálják, mint egy istent...
                  Mért kell neki mennél ártatlanabb s szentebb, annál jobban magára maradni, már a
                  fiától is elszakasztottan... S ó, Jézus, már talán meg is történt... Talán már
                  elvégeztetett: talán már választott is a fiú... s kit... ó, halál...</p>
					<p>Sokáig szinte megdermedve nézett a fia merev, fagyos, és oly ellenséges arcára,
                  egyszer sem pillantott rá a gyermek... Elnéz mereven föl maga elé... akkor hát
                  mégis, hisz akkor vége mindennek...</p>
					<p>Összeborzadt. S ő itt ül az ágya szélén, a jó kis fiához jött egy kis
                  vigasztalásért, egy kis megenyhülésért, a maga szülte kedves férfiához, akitől
                  minden jót és jóságot és felolvadást várt... S nem kapott ettől sem, semmit,
                  soha... Akkor igen, addig, míg kicsiny fiú volt: az ő fia... Csöndes téli estéken,
                  összebújva az öreg papi ház kicsiny kuckójában, mikor a latin leckéket kérdezte
                  tőle, mikor feladta neki a kollégiumba készülőnek a latin szótárt, hogy tanulja
                  meg, mindennap tíz szót, húszat: a, ab, abs, prepozíció, tól, től... abundare...
                  kiáradni... Szinte reszketve nézte most a fiacskája éles rideg arcát, mintha a
                  terítőn látná... S vér tolul az agyába:</p>
					<p>- Jaaajh - ugrott fel, mert azt hitte megfúl, mindjárt vége van, a szívszorulása
                  jött rá... -, csak meg ne bánd még... csak jól nézd meg, akit... akit az anyádhoz
                  akarsz tenni... Mert ha szűz volt szűz Mária, akkor a te anyád szűz volt... Ha
                  volt szent asszony valaha a földön: tudd meg, én az voltam! S vagyok!... Magamnál
                  vétektelenebbet nem ismerek!</p>
					<p>Ezzel kirohant, s behúzta maga után az ajtót.</p>
					<p>Akkor Miklós felsóhajtott, akkor megkönnyebbült. Csak akkor könnyebbült meg a
                  lélegzete.</p>
					<p>Felállott, s becsukta az ajtót.</p>
					<p>Hogy ne jöhessen vissza többet... Hogy magában maradhasson, ebben a boldog
                  magányban, ebben az édes, gyönyörös, izgalmas visszagondolásban... Dideregve bújt
                  vissza a meleg ágyba, s elmosolyodott s nyöszörgött, és azt mondta: szerelmes
                  vagyok, nagyon szerelmes... boldog vagyok... nagyon boldog... megsimogatta a párna
                  csücskét, s azt érezte, mintha a lány kis mellét simítaná, amint tegnap megrezzent
                  előtte, idegen férfi karján, amint megvillant a táncban...</p>
					<p>Forró láz verte ki a testét, kimeredt s összekuporodott, s kimondhatatlan és kéjes
                  érzéseket érzett.</p>
					<p>Én is szent vagyok, mondta magában, tagolva a szókat ájult ajakkal, és most érzem
                  először azt a más életet, a megtisztult s új életet, a Jézusban való üdvösséget,
                  ez a divínitás... Lehet-e ennél magasabb és dicsőbb élet: ezt az istenség ontotta
                  reám... Most már hiszem, hogy van megváltás, van valami jobb, van dicsőbb, mint az
                  állati ösztönös élet, hiszek Uram, hiszek, és légy segítségemre az én
                  hitetlenségem ellen... Most jön a boldog s tevékeny élet, és megszűnik a satnya
                  állapot, boldogságot fogok magam körül terjeszteni, s nem beteges bánatot,
                  jóillatokat, s nem a halál szagát... Margit, Margit, én megváltó szüzem, aki
                  szüzességedet nekem őrized, akit én fogok bevezetni a paradicsomba, kis babám,
                  kicsim, büdös kis angyalom, édes kis szagosom, hogy izzadt a múlt éjjel, s majd
                  megőrültem a boldogságtól, hogy éreztem azt a vékony kis illatát...</p>
					<p>S ott fetrengett az ágyon, s a fogát csikorgatta, a nyelvét rágta kéjében s
                  boldogságában, s az egész teste kimeredt, s egyszerre úgy érezte, amint ott
                  feküszik hanyatt, a mellén imára kulcsolt száraz ujjakkal: hullává vált s
                  csontkemény lett minden tagja. Erősen leszorította a szemét, s mivel érezte, hogy
                  aljas és profán a testi érzése, megfeszítette a gondolatait, hogy az istenségre
                  gondoljon, s ott fenn látta a lányt az egek kárpitja fölött, János jelenéseivel,
                  elragadtatik a Lélektől s királyi széket láta a mennyben s a székben ül vala egy
                     valaki s a tekintete hasonlatos vala a jáspis és sardius
                  kőhöz, és a szék körül vala szivárvány, s az hasonlatos vala a smaragdhoz. És hét
                  tűzlámpások égnek vala a szék előtt, és a szék körül négy lelkes állatok, melyek
                  szemekkel teljesen valának mind elöl, mind hátul. És a szűz ült isteni fényben s
                  minden ruhája ez isteni sugárzás és tündöklés vala, s emlői ki voltak feszítve
                  mint az elefántcsonttorony, s köldökéből boldogság sugárzott, mint a babiloni
                  rétek illata. És ő nem érhette el. És akarta és kellett s el kellett érnie. S nőni
                  kezdett teste fölfelé a végtelenségbe, mint egy fárosz, egy torony, egy világító
                  szál a csillagok fölé, az Eiffel-toronyhoz hasonlatosan, s a két talpa lőn e
                  toronynak két alapjává s a két könyöke más két talappá, s a kezeit összefonta
                  mellén, s teste fölnőtt a boldogságosságig. És lehunyt szemei láttak, mintegy
                  írral megkenve és tűzben megpróbáltatott aranyat látott körös-körül, mint
                  üvegtengert a Szűz körül, és kiáltást hallott, hogy Szent, Szent, Szent a Szűz,
                  aki a Mindenség, és aki a férfiútól defloreáltatik. Megmérhetetlen boldogság
                  árasztotta el tetemét s gerincének végtelenségében tüzek cikáztak: s a
                  beteljesedés szent pillanata előtt kiszökellt az ő boldogsága, s a
                  megdicsőülésnek örömét érezte elömleni magán. S rá a végtelen zuhanás, és a sárga
                  színű ló, akinek lovasa vala a Halál... és a pokol...</p>
					<p>Fölpattantak a szemei, s nyitott szájaszélén nyál csorgott ki, szédült s
                  felhördült.</p>
					<p>Undorodva s szégyenkezve, zavaros fejjel nyitotta ki szemét a villanásszerűen
                  gyors és kápráztató látomás után.</p>
					<p>Alávalónak és becstelennek és nyomorult párának érezte magát, rá elfogta a düh
                  önmaga ellen, ő, a pap, az ördög förtelmeinek szédületein, s oly földúltan mégis,
                  oly kielégítetlenül...</p>
					<p>Oly nyomorult volt, hogy nyögött belé.</p>
				</div>
			</div>
			<div type="group">
				<head>ÖTÖDIK KÖNYV</head>
				<div type="chapter">
					<head>1</head>
					<p>Mogorván, boldogtalanul sietett előre az egybemosódóan színes természet porában a
                  magános, fekete ember. A fák, a vetések, az útszéli virágok, bojtorjánok,
                  cickórók, a napraforgók s az akácfák éppen úgy ölébesimuló gyermekei voltak a
                  drága, gazdag s bőséges földnek, mint a szanaszét feltűnő állatok, a szekerek
                  mellett karikázó ebek, a földhöz nyomott vastag fejjel legelésző lovak, a felbőgő
                  barmok, az úton átfutó szürke nyúl s a szemet kereső szemtelen verebek. Semmi sem
                  rítt ki ebből a szép és harmóniás világból, az emberek is, a parasztok,
                  pasztellpuha színekben a földhöz hasonlóvá lettek, jól és illően mozogtak a már
                  ezüstösen csillogó gabonában s a feketezöld kukoricásban. Csak ő egymaga volt
                  idegen, rideg, nem ide tartozó, s ezt ő maga is érezte.</p>
					<p>Fáradt volt már. Életfáradtság vett erőt rajta. Már csak a szikár gyűlölet
                  éltette, mindent, ami körülötte volt, fájó s keserű gyűlölettel tárgyalt. Pedig
                  rászállott a föld pora, hogy megszitálja kemény, fekete színét, körüllebegte, s
                  átszűrte a mezők illata, hogy elrontsa emberi idegenségét. S ő nem hagyta magát.
                  Egyre soványabb, egyre makacsabb, egyre tragikusabb lett. Már olyan volt, mint az
                  acélpenge, éles, rideg s metélő.</p>
					<p>A szerelem útját is azzal a félelmes ellenségességgel járta: szakítani megy. Most
                  végleg, határozottan s örökre lemetszeni azt a sajátságos köteléket, amelybe egyre
                  jobban s egyre szorosabban belebonyolódik. Nem tűri s nem akarja azt az örökös
                  ellentétet, a civódást, a minden pillanatban kirobbanó kemény tusát azzal, akit
                  mindennél jobban szeret. Most a hosszú úton valahogy végiggondolta a múltat az
                  első találkozástól, amely csupa báj és idill volt, megragadó varázsos kép ott a
                  napfényes utcán a színes és virágzó leánnyal, mikor kocsin robogott el, ah,
                  groteszk hazugság élete egész vonalán, az Arday kocsiján, míg a leány utánanézett,
                  s kis szíve bizonyára vágyott vele... Akkor, azon a kocsin eredt neki élete minden
                  borzalmas bajának, annak a rettenetes ellenséges állapotnak, amely, mint a
                  felkorbácsolt tenger vette körül minden oldalról. Azóta az egész világgal nyílt
                  harcban áll: soha senkitől egyetlen jó szót nem kapott, s mindazt a kínt s
                  gyötrelmet, amit e viszonyban föl kellett szívnia, mint a táltos paripa a
                  fölszippantott tűzlángot, erőt adó illatként lehelte ki Margit felé. Akarta, hogy
                  mézzé váljon a lány számára az epe, amit őneki szednie kellett, mosollyá a
                  fogcsikorgatás, amellyel a világgal szembe nézett, boldog pillanatokká a hosszú s
                  emésztő düh korszakai, amelyen ő keresztülment élete napjaiban. Mindennek
                  ellenkezőjét akarta, amit amott élt, világosságot a sötét helyett, jólétet a
                  nyomorúság helyett, boldog megelégedést a zordon kínok helyett. S ezt egyébbel
                  elérni nem tudta, csak azzal, hogy a véghetetlenségig átadta magát annak a boldog
                  örömnek, hogy szerelmes lehet. Már ez a szó, hogy szerelem, már ez, úgy hitte s
                  úgy akarta, ez kifizette mindenért s a leányt, akit szerelme öntudatlan lázzal
                  lebegett körül, mindazzal a tökéletességgel fölruházta, amit szegény elgyötört
                  lelke csak várt élőtől és halhatatlanoktól, mindazzal az érzéssel s akarattal s
                  jótulajdonsággal, amit csak megsejtett magában, amire szüksége volt, hogy a saját
                  hiányosságait takarja, s ami megbillentette lelke egyensúlyát és egy magasabb és
                  szebb ideál határa felé vonta.</p>
					<p>Kemény emberek szoktak így szeretni. A falánk és kegyetlen emberek, akik
                  könyörtelenek mindennel szemben, az egész mindenség előtt, s azt a jóságot,
                  gyöngeséget s gyöngédséget, ami lelkük fenekén szunnyad, egyre, méltóra vagy
                  méltatlanra, de csak egyre pazarolják, aki valamely csodálatos véletlen folytán
                  szívüket megérintette. A gonosz és szívtelen emberek, akik megindulás, érzés,
                  érdeklődés nélkül tudják elvenni az özvegy falatját, az árvák ingét, a gyöngék
                  zsírját: majomszeretettel tömik családjukba, mintegy odamenekülve, hogy lelkükben
                  expiálják a maguk is érzette kegyetlenséget. A lélekben jó ember mindenkihez
                  egyformán jó: meleg magasságban áll mindenek felett, s érdeme szerint nézi
                  gyermeke javát is más gyermekkel szemben. A jó ember nem kénytelen mint oltáron
                  áldozni szerelmese előtt lelke kincseit, a jó emberből árad a jóillatú odaadás
                  mindenek felé: a jó embert mindenki szereti, de senki sem hal meg érte. Csak a
                  gonosz és kegyetlen lelkek tudnak annyira odaadók lenni eggyel szemben, hogy
                  hasonló szilaj s féktelen szenvedélyt kelthetnek cserében.</p>
					<p>- Hát én gonosz ember vagyok - mondta Miklós magában, tovább folytatva gondolatait
                  -, gonosz és kegyetlen ember ma, magános és rideg farkas... És engem senki sem
                  tűr...</p>
					<p>De hát miért? miért?... Mért vagyok én annyira ellenszenves és gonosz... Hát nem
                  én voltam még tavaly a legjobb, minden adásra kész, kiáradóan lelkes jóság:
                  mindenkit szerettem, mindenkit angyalnak és drága emberi kincsnek tekintettem, s
                  kész voltam magamat feláldozni, ezért az emberiségért... Hát ki vagyok én, hogy
                  engem mindenki gyűlöl, hogy senki hozzám melegedni nem tud... Már
                  kisgyermekkoromban megfigyeltem, hogy első látásra mindenki megszeret. Ahogy
                  meglátnak az emberek, olyan örömmel néznek rám... egy jó, csöndes, szerény,
                  mindenkinek kellemességet adó fiúnak találnak... Aztán egy idő múlva elhidegülnek
                  tőlem, aztán irigyen s haraggal néznek rám, s mindenki és az egész világ... És már
                  ő is, ő is...</p>
					<p>Hát persze. Nem hagyom magamat úgy használni ki, ahogy ők akarják... Ez az. Amint
                  észreveszik, hogy bennem is van akarat, s megtartom azt, ami az enyém, akkor
                  mindjárt más szemmel néznek rám... A falum, hogy elvadult tőlem, mihelyt nem
                  voltam boldog, amért egy félévre, egy évre talán örökre tönkretették a jövőmet...
                  Mind úgy néz rám, mint a gyilkosra, pedig ők támadtak meg orvul, s ők gyilkolták
                  meg az életkedvemet...</p>
					<p>Ah, s még ő is, még maga is, Margit. Nem elég, hogy mindenkivel ellenségül kell
                  szemben állani, még az is, akibe oly végtelenül, oly határtalanul szerelmes
                  vagyok... Mit várjak azoktól, akiket személy szerint nem, csak azért szeretek,
                  mert a lelkem tele van valami ősfluidummal, amit az emberi nem iránt való
                  szerelemnek lehet nevezni, de nem adtam nekik valóságban mást, csak tunyaságomat s
                  tehetetlenségemet, amelynél fogva meglophattak, megzsarolhattak! De a lány, akihez
                  úgy hozzá vagyok fonódva, oly melegen, oly alázatossággal, olyan gyermeki
                  jósággal, olyan isteni, páratlan egyszerűséggel, sokkal jobban, mint saját
                  magamhoz: ő akarja utolsó kincsemet, ami még megmaradt vészben, viharban,
                  szenvedésben, bajban: az önérzetemet, a magamhoz való akarásomat, a
                  férfiasságomat. Rabszolgának akar?... minden pillanatban alázatos, engedelmes,
                  hűséges, a végtelenségig odaadó, de teljesen akarattalan és a szeme rebbenésére
                  figyelő alacsony kutyájának?</p>
					<p>Forrt és izzott, s összeszorított foggal s égő szemmel, a mezők nagyszerű
                  pompájában, a nyári nap hőségében a komor, magános, ellenséges ember.</p>
					<p>Magános vagyok, mondta magában. Senki sem szeret, senkit sem szeretek. Csak
                  magamat. Mért kellett nekem erre a pályára lépnem, mikor én nem tudok másoknak
                  javára válni... Én akarnék adni magamból: de amit én adok, az nem kell az
                  embereknek: sugárzani tudnék felettük és kiárasztani magamból az istenséget, hogy
                  nekik, hogy értük tűzcsóvává legyek: de az emberek annyira szűk, annyira parányi
                  láthatárban élnek, hogy elvesznek a sötétségben, a mindennapi kenyér karámjában
                  őrnek, s érettük hiába halt meg a Krisztus... A Krisztus meghalt, de nem szűntek
                  meg az ő halálával a váltók és az állások, nem szűntek meg az üzletkötések, a
                  kamatok, a nyereségek, nem szűntek meg a betegségek, a bacilusok, akik
                  felhabzsolják vérünket, s nem szűnt meg az ember, aki felhabzsolja a földet. Nem
                  szűntek meg a fájdalmak és gyötrelmek, a lelki kínok, az ember nagy harca az
                  elsőségért, a tekintélyek, a méltóságos mozdulatok, az okoskodó oktatások, a
                  feltartott fejek és kifeszített mellek sem szűntek meg... A Krisztus meghalt, de
                  az ember az maradt, ami volt... A Krisztus halála az embernek nem adott mást, csak
                  egy boldog álmot, hogy nyugodtan folytathatod hernyó, falásodat: meghalt érted a
                  Krisztus, és te idvezülsz... A Krisztus, szegény, egy nagy idealista volt: a
                  Krisztus, szegény, jó volt... Ő meghalt, de őérette nem halt meg senki. A Krisztus
                  volt az a jóság s az a mindenre kiáradó szeretet, akinek mind egyforma: a szőkék,
                  a barnák, a kövérek, a szikárak, a különböző fajok... vallásbeliek... A Krisztus
                  meghalt, s örökségül hagyta az embereknek annak a képét, akiben az erény elérte
                  legfőbb célját. Egy derűs és nagy szellemet szeretnek az emberek látni a
                  Krisztusban, aki nem sztoikus bölcs, aki megveti a földet s a föld örömeit s egy
                  más világban van otthon, e földi világ felett, aki búcsút mondott a meleg
                  vágyaknak s a vidám érzéseknek, nem rajongó, akiben a mennyország fantazmagóriái
                  lobognak, s aki már e földet mennyországgá akarja alakítani: hanem egy szép és
                  nemes ember, aki kívülről, belülről szép és nemes. Szabad szellem, aki uralkodik
                  magán és a gondolaton, az érzékiségen s a vágyakon, és csak egyedül Isten előtt
                  hajlik meg. Nézzétek, hogy ül egyenesen, mosolyogva a menyegzői asztalnál, s hogy
                  tud meghalni a kereszten... Tud járni a virágokon, de el tudja viselni homlokán a
                  töviskoronát s vállain a gúny palástját. Meghallja az ujjongó tömeg hozsannáit, de
                  az el nem vakítja, s az oktalan sokaság feszítsdmegje nem öli ki szívéből az
                  Isten felé derülő életérzetet...</p>
					<p>Kábultan a pillanatnyi világosság után, megint magába csuklott: a Krisztus én
                  vagyok... és a Krisztus csak az lehetett, aki vagyok én... Minden ember Krisztus,
                  csak nézzen be lelke legbelsejébe, ami az emberben igaz, Igazság, az Út, az a
                  Krisztus...</p>
					<p>A Krisztus meghalt, de itt maradt minden baj és fájdalom. Csak arra nézve szűnt
                  meg, aki halott: a fájdalom itt őrzi az emberi nemet, de a Krisztus ott ül
                  dicsőségében az Istennek jobbján... Boldog, aki halott...</p>
					<p>Oh, a Krisztus meghalt: nem értitek: meghalt!... s boldoggá lett!... nem
                  értitek!... A halálban érte el a boldogságot!... A Krisztus, az ácsnak fia, Mária
                  gyermeke, a gyermekül szenvedő, kínzott Krisztus, a világ gyötrelmének fókusza, a
                  Krisztus, az örömtelen legény, a mulatságot nem izzó fi, a koponyák köves útjának
                  vándora, a Krisztus: meghalt... És idvezült... Meghalt! s boldog lett! meghalt
                  fiataton, egész virágban, gyümölcstelen kiteljesedése előtt, meghalt... és
                  beteljesült...</p>
					<p>A halál: a Krisztus halála: nem szimbólum: ez az Igazság! A halál az egyetlen
                  élet! Boldog az ember, aki meghal... Emberek, testvérek, virágok, felhők: gyertek,
                  haljunk meg...</p>
					<p>Végigpillantott a mezőn, sok-sok idő óta először mosollyal és magasztosan: Te jó
                  világ, te szép színes ép, légy boldog, jön a beteljesedés: jön a halál!...</p>
				</div>
				<div type="chapter">
					<head>2</head>
					<p>- Itthon van Margit kisasszony? - kérdezte a kövérkés kis háziasszonyt, aki az
                  udvaron állott, s gyékénykosárban kukoricát vitt a tyúkoknak.</p>
					<p>Miklós feszélyezve nézett a tündöklő arcra, feszesen hátrafésült hajára, az
                  asszonyka csillogó szemeire, amiben ott világított a mindenbe beavatottság, ahogy
                  a jó falusi asszonyok a világ legnagyobb dolgának tudják a készülő házasságot. S
                  oly szépen szólott, azon a leggyengédebb hangján kérdezte, hogy: hiszen te tudod,
                  istenem...</p>
					<p>- Már ő átment Benediktyékhe - mondta az asszonyka, s úgy sajnálta, hogy nem
                  szolgálhat vele.</p>
					<p>Miklós csak nézett-nézett rá szelíd, szórakozott, álomlátó szemmel, mintha nemigen
                  fogná fel, mit mond: Halj meg - mondta magában s csak nézte -, most, mikor ilyen
                  egészséges vagy, jókedvű és vidám, semmi bajod, tiszta vagy, frissen mosdott,
                  piros fülű, halj meg, fehér kötényes vidám asszony, halj meg, sárga kukorica a
                  sárga szakajtóban: halj meg...</p>
					<p>- Igen, köszönöm szépen - mondta aztán hangosan, megfordult, megemelte a kalapját,
                  s révülten elment. Az utcán megérintette a bal keze bütykével a szürke
                  léckerítést s így szólt: - Te jó kerítés, dőlj ki, múlj el, párologj el, tűnj el:
                  te falu, milyen szép vagy, boldogságom tanúja, fehér libák és tarka récék, hogy
                  csillog a lila tollatok, szűnjetek meg: legyen vége a világnak, tűnjön el, haljon
                  meg a mindenség... Most, míg nagyobb baj nincs... most, mikor még jó... Mire
                  ez?... Jöjjön el a halál!...</p>
					<p>A kis háziasszony utánanézett a tornácról, s így szólt az anyjának, aki ott
                  kötötte a tarka harisnyát a hűvösön:</p>
					<p>- Én nem tudom, ez a Margit hova tette a szemét, olyan sovány ez a sovány fábjáni
                  pap, mint a hét szűk esztendő.</p>
					<p>- Rossz kosztja van - szólt az öreg mámi.</p>
					<p>Az asszonyka felkacagott, később azt mondta:</p>
					<p>- No, ha Margit... ha azt várja, hogy Margit... Én azt hiszem, egy rántást se tud
                  megkavarni ez a lány...</p>
					<p>- Majd megtanulja a maga kínján - szólt nagy életbölcsességgel s rendíthetetlen
                  nyugalommal a mámi -, majd megtanítja az ura.</p>
					<p>- Az igaz - csattant fel félig valami büszke boldogsággal, hogy ő olyan nagy
                  szakácsné, félig szemrehányással, hogy az egész életét csak azzal kell töltenie,
                  az asszonyka: - kutyák a férfiak, csak falni akarnak.</p>
					<p>Még egyszer utánapillantott a fábjáni papnak, aki most fordult el a Görbe utcára,
                  mert nem akart Dékányék előtt elmenni.</p>
					<p>A tél óta rosszban volt a papékkal. Nem tudja mért, nem gondol rá, hogy is volt,
                  az agyát lezárja, hogy ne kelljen rájuk gondolni.</p>
					<p>Mikor az anyja megszégyenítette: úgy megiszonyodott Dékánynétól: hát már az egész
                  világ, már az édesanyja is... Azóta nem tudott rájuk gondolni, ha csak olyan téma
                  került az agyába, ami valami távoli összefüggésben van velük, már menekült s
                  iszonyodott... S mért?... Hisz ő azt tudta, hogy szerelmes, volt idő, mikor
                  hízelgett is neki... Margitot féltette, hogy észre ne vegye... Olyan boldog volt,
                  mikor észrevette, hogy Margit nincsen jóban velük... Ez nagyon helyes. Egy percre
                  sem felejtette, hogy a papné boronálta össze őket, a papné érthetetlen
                  magasztalásaira lett szerelmes a lányba, már mielőtt látta volna, na most annál
                  jobban szeretné az is szétidegeníteni őket, kárörömmel, hogy ez nem fog
                  sikerülni, az jutott eszébe, hogy legutóbb, mikor a papéknál volt, Márta az anyja
                  kívánságára csúfolódó előadást tartott a Margit iskolai tanítási módjáról, az
                  egésznek nyilvánvaló volt a célja, az ő magas rendű szellemi szövetségükkel akarta
                  az asszony szembeállítani a fiatal kis tanítónő tudatlanságát, de a fegyver
                  visszafelé sült el: akit az ember szeret, arról egyszerűen nem hisz el semmit, ami
                  nem erősíti ezt a nagy és birtokló érzést, Márta hiába színészkedett, utánozva a
                  Margit kissé fontoskodó, a dolgokat, az igazságokat tisztelő, komoly s áhítatos
                  modorát, még kicsiségekben is rendíthetetlen komolyságát: “Petőfi nagy csavargó
                  volt, de ezt neki meg kell bocsátani, mert a legnagyobb magyar költő volt. Egyszer
                  egyik barátjához bement reggel, s azt mondta: barátom, nézd csak a csizmám, egy
                  magyar költő járhat ilyen csizmában? Nem, barátom, egy magyar költő ilyen
                  csizmában nem járhat. Barátja még az ágyban volt, és csizmája szépen kitisztítva
                  ott volt az ágy előtt, Petőfi Sándor rámutatott: a költészet nevében lefoglalom a
                  csizmádat! Felhúzta barátja csizmáját, s otthagyta a saját rongyos lábbelijét. De
                  azért Petőfi Sándort nem kell úgy lenézni, mint kortársai, mert valóban gyönyörű
                  verseket írt, holnapra olvassátok el Szendrey Júlia naplóját.”</p>
					<p>Miklós akkor rápirítva, leforrázva hallgatott, mintha az embert szemtől-szembe
                  megcsúfolják. Margitnak azonban sohasem mert célzást tenni a Petőfi csizmáira.
                  Isten tudja melyik fontoskodó, kis dolgokat ostobán felfúvó professzorától
                  hallotta a koholt esetet, ő jól ismerte a Margit rebegő tiszteletét Petőfivel
                  szemben s a Szendrey Júlia iránti komoly, barátnőinél több, szinte magához emelő
                  nagy tiszteletét (ő maga a közszokás szerint megvetette a második férjhezmenetele
                  miatt, Margit ezt nem is látta, ő csak a naplóján keresztül élt vele, s a Júlia
                  szerelméből mit sem érzett, ami túlzás és fölösleges volt, csak a nagyszerű költő
                  istenítő szerelmét, hálás volt Júliának, mintha helyette tette volna boldoggá a
                  költőt, és hálás, mintha tőle kapna sugarat a boldogságra a nagy szerelemből,
                  amelynek boldog volt, hogy egy kis résén belátott szent titkaiba!) Mit tudtak
                  erről a profánok s cinikusok, a papné... Mint szűzi titkot takarta a papné éles
                  gúnyos barna szeme előtt lelkének borzongó kéjét, a fiatal lányka szerelmét
                  Miklós...</p>
					<p>És hirtelen megállott, körülnézett, s egy pillanatig úgy nem értette, hogy
                  pottyant ide, egy idegen falu zugába. Keresnie kellett, hol kell visszatérnie a
                  Széles utcára, túl a papék házán, hogy Benediktyékhez menjen... S hirtelen,
                  ellentétben áradó érzéseivel, a másik hangulata támadt föl, mogorván támadta meg
                  gondolatban a lányt.</p>
					<p>- Ah, bizony. Ez a Margit! Igazán, ez mégis nem szép. Megvárhatta volna otthon.
                  Így kitenni őt annak, hogy az egész falu rábámuljon... Mindenki tudja, hogy a
                  fábjáni pap a kis tanítónő után jár...</p>
					<p>Beharapta a szájaszélét: - a falu bikája, azt hiszem még az is elszégyellné magát,
                  ha ennyi, szem előtt kellene vére űzéséből égy kis üsző után végigcammogni a
                  falun... De persze Margit! az nem vár!... Őfelőle... Margit csak azt teszi, amit ő
                  akar, ami neki éppen eszébe jut... Margit nem tiszteli, túlontúl nem tiszteli
                  őt... Nem is kívánja: őtőle nem kíván tiszteletet, respektust, de azért mégis, nem
                  volna szabad kitennie ilyen helyzeteknek... tudhatta, hogy jön, hogy itt lesz...
                  Ha nem beszélték is meg előre, nem kell azt már régen órára megígérni, mikor volt
                  olyan szombat délután, amikor ő nem jött át a tavasz óta?... Ez a Margit egyetlen
                  szabad délutánja, s ő mindig itt van... Mekkora út volt először ide Fábjánfalva, s
                  hányszor hazudta már Margitnak, hogy hisz az semmi...</p>
					<p>- Nem baj, szegénykém - mondta aztán -, kívánom, ne is befolyásolja magát semmi
                  soha - s gyötrődve, kínos érzéssel, igaz akarata ellen mondta -, őrizhesse meg
                  függetlenségét, szabad akaratát, s ne ismerje meg soha, hogy kényszerítő dolgok,
                  hogy ki tudják téríteni az embert minden irányból, már abból is, amire még el sem
                  indult, csak éppen gondolatban fordult feléje...</p>
					<p>Végre itt volt a Benediktyék fekete kátránnyal bekent hosszú palánkja, s szinte
                  mimikri volt neki, belebújt a sötét színbe, mintha most fátyolt venne magára:
                  mintha Benedikty Jolánékhoz menne... Joga van neki oda is menni... Úri ház, mindig
                  vendéggel tele...</p>
					<p>De mikor be kellett lépni a kapun, az rossz volt. Tudta, mindenki rá fog nevetni s
                  megint rákezdik a nótát: Aki a babáját igazán szereti... Akármilyen jegeseső
                  esik... mégis felkeresi... S mosolyogva dúdolta is magában, beharapott
                  szájszéllel; Benedikty bácsi, aki pedig mindig úgy tett, mintha nem venne tudomást
                  az ő kis dolguk felől, maga kezdte rá múltkor, az igaz, csúnya fergeteges idő
                  volt, az is szombat délután, s akkor is itt volt... Ejnye, legalább lekefélhette
                  volna magát a háziasszonynál, de az olyan buta asszony, csak bámul az emberre,
                  mintha kárörömmel nézne mindig: hogy na, veled ugyan elbánnak, jó bolond...</p>
					<p>Margit nem volt itt. A lányok már kimentek a kiserdőre, senki sem volt otthon. Az
                  öreg néninek, akinek olyan ezüst volt a haja, mint az édeskedő mosolygása, aki
                  soha nem vesztette el egy pillanatra sem azt az örök derűt, ami némely öreg
                  asszonyon állandóan ott csillog, nem sajnálta a dolgot, kitalálta, hogy Margit még
                  biztosan Horváth Piroskáéknál van, itt nem is volt persze ma délután... Hol az
                  ördögbe szedte a háziasszony, hogy ideküldte őt utána... A néni nem sajnálta a
                  lábait, kijött vele a kapuig, s rettentő sok szóval, szível magyarázta meg, hogy
                  merre laknak Horváthék, ilyen kapu s olyan galambdúc. Miklós egy szót sem értett
                  belőle, nem is figyelt rá, azt gondolta magában, nem is fog odamenni, kimegy a
                  kiserdőre: talán már ott is lesz Margit...</p>
					<p>- Hát nagy bál lesz maguknál, tiszteletes úr? - s nem engedte el gyöngéd, ráncos
                  öreg kezéből a néni a fiatalember nagy csontos ujjait.</p>
					<p>Miklós bámulva s ijedten nézett rá.</p>
					<p>- Megkaptuk a meghívót a jövő szombatra!</p>
					<p>- Igen - dünnyögte Miklós.</p>
					<p>- De el is megyünk ám! - mondta amolyan tűzről pattant menyecskésen billenve meg
                  Miklós előtt, de ő hirtelen dünnyögött valami kezétcsókolomot vagy mit, legyen
                  szerencsénk, vagy hogy, s egyszerre minden udvariasság nélkül elment.</p>
					<p>Hát nála nélkül csinálják meg a bált. Ez az Arday sakkhúzása megint... Nála nélkül
                  küldik el a meghívókat... Vajon küldtek-e Margitnak?!... Égett az arca a
                  szégyentől, ha kimaradt... A bitangok... Hallotta, hogy a tanító bejár a
                  kastélyba... Az egész úgy kezdődött, hogy Ardayval találkozott az utcán, s az szót
                  vetett neki: “No tiszteletes úr, miért nem csinálnak új iskolát?... Miből?... A
                  mások zsebéből. Rendezni kell egy jó bált, mindjárt megvan az első ezer forint.”
                  De hogy ezt megtegyék nála nélkül... Jövő szombatra...</p>
					<p>Észre sem vette, amint előre robogott, hogy Margit szembe jön vele. A lány is
                  olyan szórakozottan sietett, hogy csak az utolsó pillanatban látták meg
                  egymást.</p>
					<p>Miklós fülig vörösödött, de boldogan látta, hogy Margit is. Ez jólesett neki, mert
                  úgy fogta fel, fogy a lány röstelli a minapi nagy összeveszést, és zavarban van
                  miatta. Ezzel már aranyhíd támadt előtte, mert valójában ő volt a goromba, bár úgy
                  érezte, hogy neki a szerelem jogán joga van ilyesmikre. Azt mondta volt Margitnak,
                  hogyha még egyszer fölveszi azt a bordóvörös blúzt, (ki nem állhatta, mert
                  határozottan rosszul állott neki) hát... elszakítja... rajta... “Azt szeretném
                  látni!” - mondta Margit gőgösen. “Veszek helyette másikat!” “Nekem?” mondta
                  Margit, s úgy végignézte, hogy Miklósban leszállott a vér a szívéig, mert ebben a
                  pillantásban azt a gúnyt érezte, hogy: te akarsz venni, te koldus, te rongyos,
                  akinek semmije sincs! És nekem, akinek annyi ruhám van, amennyi csak kell...
                  Miklós a szegénységén érezte magát legjobban találva mindenkor, s mivel az fájt
                  legjobban, ott is érzett meg minden érintést, minden szúrást, ami az önérzetét
                  érintette.</p>
					<p>Ezt a kínos és rendkívüli összetűzést, amely után Miklós kirohant, kalap nélkül, s
                  egy teljes óráig emésztődött a kertben, s el volt tökélve, hogy örökre elmegy és
                  szakít, és soha többet nem jön vissza... s a végén meggondolta, hogy először is
                  világ szájára adná titkukat, aztán kegyetlenség volna azzal az egy lánnyal
                  szemben, akivel csak alázatos gyöngédségre van szerződtetve, végül
                  szíveszakadottan képzelte el azt az üres életet, ha még ennyi boldogság és jóság
                  és szerelem sem lesz az életében... Ah, bizony visszament s koldult, irgalmat és
                  könyörületet esdekelt a pillantásával, s mennyi ideig kellett némán és alázatosan
                  rimánkodnia, míg némi enyhülést tudott észrevenni a finom és acélkemény
                  arcocskán... Ezek a mély és szenvedelmes viharok egyre jobban kimerítették az
                  idegeit, s minél tovább kellett feszítenie a megbánás, lealacsonyodás, porban
                  fetrengés játékát az istennő lábai előtt, annál erősebb és vadabb gyűlölködés nőtt
                  valahol a lelke fenekén, sötéten és irgalmatlanul, ugyanazzal a szeretett lénnyel
                  szemben.</p>
					<p>Most, amint meglátta a lány arcán a zavart és pirulást, azt hitte, rajtakapta
                  valami bűnbánaton, valami gyöngeségen, s ez hihetetlenül jólesett neki. Olyan
                  erős, olyan bronzkemény volt a lánynak a lelke, hogy mellette ő lágy viasszá vált,
                  erőtlen és akarattalan gyerekké s csak az volt a baj, hogy ez mind szembetűnőbb
                  lett, ez a távolság. Eleinte a lányt egyébbel meghódítani nem tudta, csak a néma,
                  könyörgő és szegény pillantásaival, s ez mind erősebbé lett, mind jobban
                  erőszakolttá. S amit eleinte szívből fakadva adott, ő a meggyötört és beteg fiú,
                  aki a maga életének számkivetettségében a gazdagság és az erő s a biztos
                  életnyugalom felé sóvárgott, az most egy újabb rettenetes bajjá kezdett
                  kifejlődni, egy minden eddiginél erősebb, sokszor elviselhetetlen
                  rabszolgasággá.</p>
					<p>Most élénk s erős pillantással kutatta végig a leány arcát, mert valami gyanúsat
                  látott rajta. Margit mosolygott, de elfordult, kezet sem adott, előre sietett, a
                  maga útján. Miklós vele fordult s mögötte, fél mozdulattal sietve ment utána.
                  Megdöbbenve látta, hogy Margit sír.</p>
					<p>Látta, hogy Margitnak valami nagy baja van, s amint elmúlt előbbi fölvillant
                  önérzete, már úgy ott volt egész lélekkel a lánynál. Elfeledte a harcokat, amik a
                  lelkében folytak ellene, elfeledte a fogadkozását, hogy többet nem engedi
                  megalázni magát férfiúi méltóságában, elfeledte, hogy ő is éppoly rideg és kemény
                  lesz a leányhoz, amilyen az őhozzá... Most már csak egy ijedt és veleérzően
                  kétségbeesett szerelmes volt, s suttogva rohant a lány után, egészen vagy félig
                  elharapott szavakat dobálva, mint rózsákat utána:</p>
					<p>- Margit... Margitkám... édes... kicsi Margitkám... kedves... - gügyögte az első
                  csók jogán, a végső visszautasítás félelmével - az istenért... Margit... mi
                  történt az istenért, kedves...</p>
					<p>S hogy a leány nem szólt:</p>
					<p>- Nem!... Nincs bizalma hozzám... bennem... persze... ki vagyok én... magának...
                  egy senki... egy nyomorult fráter... nem férfi... nem ember... sohasem becsült és
                  nem méltatott bizalmára...</p>
					<p>Margit nem is hallotta, mit suttog szinte hangtalan vagy csak megérezte, hirtelen
                  visszanézett s könnyein át ideges mosollyal mondta:</p>
					<p>- Ne kínozzon mindig... - s megtörölte a szemét.</p>
					<p>Miklós kimondhatatlan tehetetlenséggel szorította össze a fogát. Aztán hirtelen
                  megállott. Úgy érezte, most le fog ülni az út szélére, az árokba, a fűbe, a gazba,
                  lefekszik és meghal.</p>
					<p>Titokban még örült is valami kaján démon a lelke fenekén, hogy most végre megvan,
                  megvan az ürügy, most aztán szakítanak. Most vége mindennek.</p>
					<p>Margit visszanézett, kissé csodálkozva s oly könnyes bágyadtsággal, nem is szólt,
                  nem is intett, hogy jöjjön s ő rögtön úgy rohant utána, mintha delej magához
                  rántja a vas porát.</p>
					<p>- Ahogy én szeretem magát... - morogta, amint utolérte, dünnyögte a foga közt -
                  ilyen végtelen... megérdemelném, hogy... bizalommal legyen hozzám... Ki szereti
                  magát ezen a földön... úgy, mint én... Margit, Margit, édes kicsim, mért sír,
                  kedves kis cicám...</p>
					<p>Szavanként duruzsolta, még ő maga sem hallotta, s a lány csak a hangja édes
                  muzsikáját, a kunyoráló hím dürgését hallotta, s attól még jobban elszaladt.</p>
					<p>- Nem mondja meg?... Nem?!... - de újra meggondolta - tessék megmondani szívem...
                  kedves... tessék könnyíteni a szívén... kis édes...</p>
					<p>Margit furcsán rántotta meg a vállát, a könnyein át hirtelen rámosolygott, aztán
                  elkapta a szemét, kibeszélhetetlen a finom ajkának az az ismert finom kis
                  mosolya.</p>
					<p>- Oh, hogy szeretem magát, milyen kimondhatatlanul, milyen vadul! - morogta
                  Miklós, mint egy harapós eb, s erre Margit hangosan és idegesen felkacagott.</p>
					<p>Nehány lépést szótalan mentek. Kifelé a faluból, Miklós boldog lett, hogy a
                  kiserdő felé mennek.</p>
					<p>- No, mi az, mit csináltak - csipegte Miklós.</p>
					<p>- A szemtelen - mondta Margit kedvenc szavát: nagyon rászokott a prepák közt erre
                  a szóra, divat volt abban az esztendőben.</p>
					<p>Miklós nem mert hangot adni, félt, elriasztja a vallomás lepkéjét.</p>
					<p>- Nem dolgoztam nekik eleget. Csak most, én készítettem el mindent a
                  vizsgáztatáshoz, mind, az összes dolgozatot.</p>
					<p>Még soha egyetlen szót nem szólott az iskolai dolgairól. Miklós sem a papi
                  hivatalának ügyeiről. Valahogy játszották egymással szemben a gondtalan és boldog
                  úri népet, az úri kisasszonyt, akinek sem dolga, sem kötelessége, bőségben s
                  vidámságban él, s a komoly férfiút, aki nem hozza be a házba a kintvaló világ
                  dolgait, sem nem dicsekszik, sem nem panaszkodik. Úgy tettek, mintha valóban csak
                  egymás személye, tisztán csak két individuum dolga volna a szerelmük és készülő
                  szövetségük s karaktervonások harcban való összeharmonizálásához nem volna szabad
                  az élet nehéz talaját is egymás előtt forgatni meg. Miklós, aki szeretett volna
                  vallani, hiszen egész lénye a panaszkodásra volt beállítva Margit előtt, Miklósra
                  ez nagy sérelem volt, de hát odáig, míg alkalma nincs látni valamit, nem gondolhat
                  egyebet, csak azt, hogy ez a lány bőségben és jólétben nőve, sikerekben és
                  udvaroltatástól körülvéve egyáltalán egy kis baba, akinek nem is lehet képessége
                  rá, hogy megértse az ő profán bajait... Ha pénzről volt szó, Margit fölényesen
                  mosolygott, ha cukrászdáról volt szó, kiváló ízlésről tett bizonyságot a
                  sütemények terén: ez Miklóst mind megrémítette, ő nyomorultnak és szegény
                  flótásnak érezte magát a lány légkörében. Ezért állandóan takarta ő is állapota
                  rongyait, sebeit, viszont annál elérhetetlenebbnek látszott előtte, hogy valóban
                  egybeszövetkezzenek; sosem lett volna képes rá, hogy feltárja adósságait s nagy
                  sutaságát a pénz körül... pláne, hogy efféle nagy elbúsulásaiban, az adós ember
                  gyakori laza lelkiállapotában már nemegyszer megduplázta adósságát s főleg azt,
                  hogy ez már a Margit rovására ment, mert mindig olyankor történt, mikor vérét
                  lecsillapítani berohant a tiszta és szent lánytól a városba, azzal a biztos
                  tudattal, hogy tehet magával bármit: a lány úgysem lesz az övé soha... ez a
                  szerelem, bármilyen ok miatt is, de reménytelen...</p>
					<p>- És most lefogta a félhónapot.</p>
					<p>Ezt Margit mondta hosszabb szünet után, s Miklósban meghűlt a vér.</p>
					<p>Megállott. A keze ökölbe szorult. Tudta, hogy az igazgatónéról van szó, s most úgy
                  tudott volna a hasába vágni ököllel, undok boszorkány.</p>
					<p>- Tizenhatodika van, tegnap vitte be az igazgató úr vizsgáztatni a polgáristákat,
                  s ő ma kifizetett s azt mondta félhónap... Tíz koronát adott... Azt hittem - s
                  felnevetett kissé -, kifizeti legalább az egész hónapot.</p>
					<p>- Mennyit fizet egy hónapra? - kérdezte Miklós szorongva... lesve, bírálva, hogy
                  most meg fog tudni minden igazságot.</p>
					<p>- Tizennyolc koronát - szólt csöndesen, egyszerűen Margit.</p>
					<p>- Tizennyolc koronát!</p>
					<p>- Igen.</p>
					<p>- Egy hónapra!</p>
					<p>- Igen. A polgáristákért.</p>
					<p>- A gazemberek!</p>
					<p>A lány ránézett.</p>
					<p>- Ez felül van a rendes fizetésen - mondta ártatlanul.</p>
					<p>- Mennyi a rendes fizetés?</p>
					<p>- Az elemi iskolánál huszonöt korona.</p>
					<p>- Huszonöt korona.</p>
					<p>- Igen. Az összesen negyvenhárom korona. Az sok pénz.</p>
					<p>- Gazemberek.</p>
					<p>A lány ebben a pillanatban úgy nézett a fiatalemberre, hogy nem látta benne az
                  udvarlóját, az ő kis fiatalemberét, aki az ő szoknyája után futkos, hanem valahogy
                  fellebbviteli fórumnak nézte, papnak látta, komolyan vette.</p>
					<p>- Pedig igazán, higgye el - mondta kissé panaszosan -, annyi dolgom volt, kivált
                  karácsony óta azokkal a polgáristákkal, akárhogy is, nem voltam képes eleget
                  foglalkozni az osztályommal... De nemcsak én, a többiek is panaszkodnak, hogy ezt
                  nem csinálják több éven. Képzelje el, mennyi baj van tizennyolc polgáristával,
                  iskola nélkül úgy előkészíteni őket, hogy meg ne bukjanak, mikor minden iskola
                  pikkel az ilyen magántanulókra... És amellett nyolcvankét gyerek volt a kezem
                  alatt a két osztályban.</p>
					<p>- Tizennyolc korona - morogta Miklós.</p>
					<p>- Azt a sok rajzot megcsináltatni, a mintákat megragasztani, mértani testeket: az
                  rettenetes volt. Csak úgy lóg rajtam a ruha, mindenki meg van rajtam ijedve, aki
                  ismer.</p>
					<p>Miklósnak ez a szívébe szúrt. Csak én nem, gondolta magában. Ah, lám, ő annyira el
                  volt foglalva gyűlölködő és alávaló gondolataival, hogy valóban sohasem gondolt a
                  lányka szörnyű munkájára. Hónapok óta ez a lány őelőtte csak nemi tárgy, csak
                  kéjforrás, csak erotikai téma, és ez szegény egy emberfölötti munkában roskadoz...
                  míg ő, a gaz férfi tunyán s here gondolatok között lopja az életét. Égett a
                  lelke a szégyentől, s elkezdte rettenetesen gyűlölni Dékányt, aki megengedte, hogy
                  ilyen zugiskolában kiuzsorázzák a fiatal lányok s a fizetés rabságával megkötött
                  szegény emberek testi-lelki erejét, hogy egy gaz család ezreket keressen a
                  zsírjukon. Nem régen volt tanúja, mikor előtte kiszámították, hogy a musai
                  igazgató-tanító a zugiskolájával legalább hat-nyolcezer koronát keres. A
                  környékbeli zsidógyereket mind ő vizsgáztatja le, s ezeknek jó, mert nem kell a
                  városban tartani a gyereküket, ott egy gyerek nevelése belekerülne havi száz
                  koronába, itt itthon van a gyerek a szülei háznál s évi ötszáz koronából kitelik.
                  Akkor ő, szamár, nem is értette, mért irigykedik valaki s mért haragszik egy ilyen
                  zugiskolára, a törvény is mért tiltja, mikor tizennyolc gyereken könnyít vele...
                  Most bezzeg ég a lelke a dühtől és felháborodástól. Biztos, hogy Dékány jó párezer
                  koronát vág zsebre azért, hogy szemet huny... S az ő ideálja, a szent, drága kis
                  angyal, ez a filigrán, ez a törékeny kis lélek minden gyerek után egy koronát
                  kap... Tíz hónapig tanít tíz koronáért egy-egy gyereket, s Dékány, aki rájuk sem
                  néz, legalábbis száz koronát kap minden növendék után...</p>
					<p>Úgy nézett a kislányra, mint egy hitvalló hősnőre, aki öntudatlan ártatlanságában
                  jár a parázson...</p>
					<p>- Tudja szívem... mennyit keresnek ők a maga lelkén?</p>
					<p>- Azt én nem bánom - mondta idegen érzéssel a kislány -, de ilyen méltatlanságot
                  nem vártam - s tele lett könnyel a szeme. - Igazán olyan lelkesedéssel tanítottam,
                  olyan boldog voltam, bár magamnak is mindent most kellett megtanulni, amit
                  tanítottam... s félhónapra fizet ki... - hirtelen kicsit felnevetett. - Kilenc
                  koronát akart adni, hogy annyi a félhónap pontosan, de mégis hozzátett egy
                  koronát, tizet adott... Az igazat megvallva, én azt hiszem, meg lehetek elégedve,
                  ez is méltánylás... Egy korona ára elismerés... Azt várta, hogy meg fogom köszönni
                  a kegyességét...</p>
					<p>S kicsit, kissé keservesen nevetgélt.</p>
					<p>- Remélem... nem fogadta el... - mormogta Miklós.</p>
					<p>Margit csodálkozva nézett rá.</p>
					<p>- Mit?</p>
					<p>- A tíz koronát.</p>
					<p>- Miért?</p>
					<p>Miklósnak ökölbe szorongott az ökle, óh, az az undok pohos asszony a májszín
                  selyemruhájában.</p>
					<p>Nem fogsz te többet így szenvedni, szegény kis drágaság... Soha többet: s
                  fogcsikorgatva esküdözött magában, hogy a holnapi presbiteri gyűlésen aztán
                  végleg s könyörtelenül fölemelteti a stólát...</p>
					<p>- Kérem, ne beszéljen erről mások előtt - mondta Margit, mikor a kiserdőhöz értek,
                  s most ő nézett könyörgő tekintettel Miklósra. - Nem akarom, hogy idegenek
                  előtt... egyszóval nem akarom...</p>
					<p>Miklós újra azzal a jeges lehűléssel nézett rá, mint mikor így megérezte már
                  gyakran, hogy még mindig nem teljes és tökéletes és magától értetődik köztük a
                  hitvesi bizalom s egyezség: hát ez ő, ennyi ő Margitnak, fel tudja tenni róla,
                  hogy valakinek szól... hogy az ő dolgukról... Úristen: most, most kellett volna
                  kimondani a nagy szót, az egyszerű emberi szót: legyen a feleségem... de elébb a
                  vasárnapi presbiteri gyűlésre várt, hogy arra, mint alapzatra álljon, és mint
                  valami magas várba emelhesse föl a kislányt a fenséges pozícióba: papnénak...</p>
					<p>A kiserdő tele volt fiatal lányokkal, labdáztak és sikoltoztak. Már itthon voltak
                  a jogászok, s ez egy megbeszélt kirándulás volt a kiserdőbe. Miklós ezt is
                  fanyarul vette tudomásul, mikor neki úgy zúg a feje a gondoktól.</p>
					<p>Meg is állott.</p>
					<p>- Kérem... Margit... kérem kedves... - hebegte - én nem megyek most a társaság
                  közé.</p>
					<p>- Miért? - mondta ijedten Margit.</p>
					<p>- Később visszajövök, csak egy negyedórára kell elmennem... a faluba...</p>
					<p>Margit komolyan nézett rá.</p>
					<p>- De biztosan - mondta kis hallgatás után. - Különben, ahogy jólesik - s már
                  szokott hűvös eltaszításával vágott dacos képet.</p>
					<p>Miklósban a vér egy pillanat alatt megfordult, csaknem elszédült. Hogy ennyire nem
                  lát bele a lány?</p>
					<p>- Édes - nyögte a foga közt s a szemével, annak a meresztésével akarta
                  meggyőzni.</p>
					<p>De a lány elfordult, elszaladt, s egy perc múlva már a Benedikty Jolán nyakában
                  volt.</p>
					<p>Miklós dacosan megfordult, hogy köszönnie se kelljen, s visszaindult gyorsan a
                  falu felé.</p>
					<p>- Tiszteletes úr! Tiszteletes úr! - hallotta távolról a Jolán kiabálását.</p>
					<p>Előbb úgy tett, mintha nem hallaná, de az nem hagyta abba, s vissza kellett
                  fordulnia.</p>
					<p>- Hová tetszik szökni? - kiáltotta kacagva, piros arccal a hosszú lány, a fogai
                  úgy csillogtak, mint a gyöngyszemek.</p>
					<p>- Mindjárt itt leszek! - kiáltott vissza Miklós erőltetett nevetéssel.</p>
					<p>- Becs? Becs?... - kacagott a szőke lány, s kisebb barátnőjét szorongatta szinte
                  szerelmes öleléssel.</p>
					<p>Miklós intett, hogy becsületszavára, igen!</p>
					<p>- Így görbüljön meg? - s feltartotta az ujját.</p>
					<p>Miklós igent intett, s elrohant.</p>
					<p>- Hova rohan ez a majom? - kérdezte Jolán, de hogy a Margit szomorú szemébe
                  nézett, ijedten csacsogott; - nem majom, nem majom, angyal, tündér, álmaim
                  lovagja, pardon, a te álmaidé... Ne ijessz meg, mert isten bizony azt hiszem, még
                  végin azt hiszem, hogy én vagyok szerelmes bele... Oh, a majom, hogy itt tud
                  hagyni egy epedő, sőt repedő szívet, nem elég, hogy egész héten várni kell rá, még
                  most jut eszébe, hogy hopp, neki még cigarettlit kell vásárolni a tőzsdén...</p>
					<p>Margit kacagott a kacagó barátnőjével, s hallgatása helyeslés volt, de ezt Miklós
                  nem látta.</p>
				</div>
				<div type="chapter">
					<head>3</head>
					<p>Miklós nem hallotta a drága csacsogást, ami egyet-mást le is leplezett volna talán
                  előtte, ellenben már bánta hősi elrohanását.</p>
					<p>Ennek az volt a mélyén, hogy most rögtön elrohan Dékányhoz, és számon kéri...</p>
					<p>Már most sem tudta, mit kér számon.</p>
					<p>Hogy? mi címen állítson be? Mért és hogyan pofozza fel?</p>
					<p>Csak mondta magában egyre a dühös és káromkodó szókat. Gazember, alávaló gazság
                  egy fiatal lányt kiuzsorázni. Tizennyolc koronát fizetni egy hónapra azért,
                  hogy... Az úr bizonyosan kap minden növendék után az igazgatótól száz koronát,
                  másképp nem hiszem, hogy ilyen alávalóságot megtűrne a faluban. Zugiskolát. Büdös
                  gazember. Persze, ezernyolcszáz, kétezer korona mellékjövedelemért, amiért egy
                  lépést sem kell tenni, még a hittant is a káplán tanítja, persze így lehet káplánt
                  tartani...</p>
					<p>Nem, akárhogy, ezt meg fogja mondani. Egyáltalán szükségét érezte, hogy az
                  életkeserűségén könnyítsen azzal, hogy Dékányékat valamiképpen megkínozza.</p>
					<p>Oh, mennyire szeretett volna azonban inkább ott lenni az erdőn és vidám lenni s
                  hancúrozni gondtalanul s békésen, a lányok közt. Vagy hangtalanul tűrni a lányok
                  évődését, ahogy szokta, egy-egy goromba ízű viccel vágva vissza néha... Ah,
                  nagyon ideje volna már férj lenni... Mit ez a sok utánjárás, harc, hecc, kínlódás:
                  Dékány is teljes joggal fogja azt mondani: Mi közöd neked az én tanítónőimhez! Ez
                  a szocializmus? Feltámad benne az agitátor? Feketénének akarsz kicsinálni
                  fizetésjavítást, a ragyás tanítónénak... vagy pedig énnekem tudnom kell arról,
                  hogy szerelmes vagy, s barátságból annak, akit te szeretsz, többet fizettessek? Az
                  nem volna panama?...</p>
					<p>Mindenféle butaság megfordult az eszében, s nem értette, minden borzalma mellett
                  is, mért lépett be az utolsó percben mégis a papnéhoz.</p>
					<p>Kisült, hogy Margittól Dékánynéhoz ment.</p>
					<p>- Ah, isten hozta! - csillogott fel a Dékányné szeme, azok a szúrós kis barna
                  szemek, éppen úgy csillantak fel, mintha a parázsról lefújják egyszer a hamut.</p>
					<p>Miklós megfogta az odanyújtott kicsi száraz kezet.</p>
					<p>- Egy pillanatra, ha nem zavarom, kezét csókolom... - mondta zavartan,
                  elpirulva.</p>
					<p>- Mit csinál az édesanyja, Miklós? - kérdezte a papné, s helyet mutatott.</p>
					<p>Miklós leült, erős láza volt. Ugyanabban a lugasban voltak, ahol valamikor, a múlt
                  őszön felolvasta az értekezését.</p>
					<p>- Köszönöm szépen - mondta -, jól van. Megvagyunk csöndesen. A nagytiszteletű úr
                  itthon van?</p>
					<p>- Nincs. A mezőn van.</p>
					<p>Az asszony komolyan nézett az arcába, kissé ki volt pirulva az arcéle, s a szája
                  furcsa volt, beesett. Az ám, megint nincsen betéve a fogsora.</p>
					<p>Miklós undorral vegyest nézett néha rá, ilyen őrültséget, hogy ő most itt ül,
                  ahelyett, hogy...</p>
					<p>Nem volt mit beszélniök. Az asszony varrt valamit, fehérneműfélét. Miklós arra
                  gondolt, mennyire előkelő lény volt neki ez az asszony akkor... S milyen kis
                  összefonnyadt öregasszony lett egy év alatt.</p>
					<p>- Hogy jött át?</p>
					<p>- Gyalog.</p>
					<p>Az asszony mintha a cseléd után nézett volna. Miklósba beállt a rémület, eszébe
                  jutott az az uzsonna s kétségbeesett, hogy megint meg akarja traktálni.
                  Csirkemaradékkal. Uhh, ijedt mozdulatot tett, hogy feláll.</p>
					<p>- A nagytiszteletű úrral volt beszélnivalóm, de ha nincs itthon...</p>
					<p>Az asszony ránézett, úgy keresztülnézett rajta, kis mosollyal, kis gúnnyal.</p>
					<p>- Nincs itthon.</p>
					<p>Miklós érezte a lehetetlenséget, hogy erre elmenjen. Tűkön ült s maradt. Szeretett
                  volna valami közönyös dolgot beszélni, de nem tudott mit s nem volt olyan szó, ami
                  közönyösen tudott volna hatni.</p>
					<p>- Miért nem jött el az édesanyja?</p>
					<p>- Fáradt - mondta Miklós.</p>
					<p>- Miben fáradt el - kérdezte az asszony olyan hangon s arccal, mintha legmelegebb
                  részvéttel volna, s Miklósra mégis úgy hatott, mintha éles gúny s lenézés
                  volna.</p>
					<p>- Mindig egyedül van, s belefáradt az életbe!</p>
					<p>- Azért kell társaságba vinni. Gondoskodnia kell a szórakoztatásáról.</p>
					<p>Miklós hallgatott.</p>
					<p>- Ha volna nekivaló társaság - mondta később sértő szándékkal csöndesen.</p>
					<p>- Miért? Őt mindenütt szívesen látják! - szólt ártatlan arccal a papné.</p>
					<p>- De ő nem megy mindenüvé szívesen - mondta Miklós, és szinte láza volt.</p>
					<p>- Hát oda, ahova elmegy! lesse ki, hogy hol érzi jól magát, s vigye el, beszélje
                  rá. Nem jó az, mindig egyedül s mindig otthon lenni.</p>
					<p>Miklós hallgatott.</p>
					<p>- Én nagyon szeretem őt - mondta újra a papné, s őszinte arcot csinált.</p>
					<p>- Hát ő nincs ahhoz szokva - mondta Miklós lesütött szemmel, s az anyja
                  félszegségeire gondolt e pillanatban -, hogy társaságba járjon. S őneki igen nagy
                  igényei vannak elméletben, és nem érzi jól magát emberek közt. Inkább olvas
                  regényeket s tudományos munkákat, nem tud ő hozzászokni már a társasághoz...</p>
					<p>- Nahát, neki való társasághoz hozzá tudna szokni. Hozza csak el szépen.</p>
					<p>- Ez nagyon finom társaság neki.</p>
					<p>Az asszony még mindig harcolt.</p>
					<p>- Majd beletanul - mondta, azt éreztetve, hogy a Miklós anyja alatta van. - Arra
                  való az élet, hogy az ember tanuljon...</p>
					<p>- Isten őrizzen! - csattant fel hirtelen indulattal Miklós.</p>
					<p>Az asszony ránézett, nagyon komoly lett.</p>
					<p>- Úgy - mondta elhűlve, igen alázatosan -, maguknak
                  derogál!... a társaság...</p>
					<p>Miklós most már nagyon szégyellte magát a parasztságáért, s igen örült, hogy az
                  asszony valóban finom volt, nem nézett rá, lassan varrogatott.</p>
					<p>Sokáig ültek kínos csöndben.</p>
					<p>- Jön az uram - szólalt meg egyszer a papné.</p>
					<p>Miklós iszonyú ideges lett és rémült. Felállott.</p>
					<p>A kis bricska behajtott az udvarra, a pap a hátsó ülésen ült, s a lovakat egy
                  mezítlábas gyerek hajtotta. Olyan uras, gazdagember volt a vastag ember ott a
                  kocsin. Miklós gonoszul nézett rá: kétezer pengőt keresett neked Margit, mondta
                  magában, róla leapadt a ruha, hogy te hízzál és kucsirozz.</p>
					<p>- Á, szervusz humillimusz - kiáltott Miklósra az öregúr a kocsiból. - No, mi
                  újság?</p>
					<p>- Csak egy pillanatra zavarlak, kérlek alázattal... - motyogta Miklós.</p>
					<p>- Van időm, kedvem, minden: szép a vetés. Há a tied milyen?</p>
					<p>Miklós fellélegzett.</p>
					<p>- Erről akarok beszélni éppen - mondta s előrement, föl a tornácra. Ott leültek a
                  viaszosvászonnal bevont asztal mellett!</p>
					<p>- No, hát mi az? - kérdezte a pap, s a lány után kiáltott. - Hozd csak azt a zöld
                  üveget a pincelépcsőről.</p>
					<p>Miklós komoran nézett maga elé.</p>
					<p>- Holnapra presbiteri gyűlést hívattam össze, s kötelességemnek tartottalak
                  megkérdezni nagybecsű véleményed felől - mondta, s a beszéde, érezte, hogy
                  makogáshoz hasonlít.</p>
					<p>- Halljuk. Állok rendelkezésedre - szólt a pap, s kopasz fejét előrehajtotta
                  figyelmesen. Elevenen s tisztán nézett a fiatalemberre.</p>
					<p>- Elődöm azt a hibát követte el, hogy a lelkészi fizetés természetbeli részét
                  pénzváltságra átengedte az egyháznak. A váltság azonban az én véleményem szerint
                  olyan alacsonyan van megállapítva, hogy lehetetlen mellette megélni. Azonkívül az
                  egyházi földeket bérbeadta több esztendőre, s most én ki vagyok téve annak, hogy
                  teljesen a kongruára szorulok, ami az egyházamban igazán a minimumnál is kevesebb,
                  évi kétszáznyolcvan korona.</p>
					<p>- No és most mit akarsz tenni?</p>
					<p>Miklós most nézett rá először a kövér, vastag, vörös arcra.</p>
					<p>- A holnapi presbiteri gyűlésen mindezt előadom, a presbiterek belátására... - itt
                  a nagy pap valami sziszegő hangot adott - a jólelkére apellálom az ügyet, s arra
                  fogom őket kérni, hogy állítsák vissza a régi állapotot.</p>
					<p>A szolgáló felhozta a zöld üveget, amelyik félig volt borral. Poharakat tett
                  elébük, s egy fél szódavizes palackot. A pap nagy gonddal töltött, “tetszik szóda”
                  mondta s mindkét poharat színig pezsegtette. Akkor koccintott, Miklós az egész
                  bort megitta, nem akart ugyan inni, de az ínyének jólesett a hideg, savanyú
                  ital.</p>
					<p>- Nahát kedves barátom, azt nem is kell mondanom, hogy a legnagyobb szamárság,
                  amit tenni akarsz. Remélem, azt magad is tudod. Tanuld meg, hogy a paraszt, az nem
                  ember, nem is állat, hanem gyerek... Ha te azt mondod a
                  parasztnak, hogy a belátásukra s jóságukra bízod magad, akkor a
                  legkönyörtelenebbül kitekeri a nyakad, mint egy varjúfiókáét. A paraszt: gyerek.
                  Annak imponálni kell tudni. Ha az azt látja, hogy a papja még nála is
                  gyerekebb!... Édes fiam, hol vársz te belátást a paraszttól? És mért vársz...
                  Neked jogaid vannak, neked igényed van, neked igazságod van: hol kell akkor neked
                  kunyorálni s szarvat adni a parasztjaidnak?... Az utódot az előd szerződése nem
                  kötelezi!... Az az első paragrafus minden hivatalban. A miniszterelnöknél éppen
                  úgy, mint a kondásoknál. Mi közöd neked ahhoz, hogy az a szamár Makk Feri elitta
                  az eszét s eladta a családja kenyerét egy spriccerért. Hol az a szerződés, amit ő
                  kötött? Jóváhagyta az egyház? igen? hát az egyházmegye? Az is jóváhagyta? akkor
                  az egyházkerület! Ha az is jóváhagyta: akkor a zsinat. Az fogja
                  megváltoztatni!... Mivel pedig Makk Feri a bitang, még az egyházzal se hagyatta
                  jóvá jegyzőkönyvileg a dolgot: tehát menjenek Makk Ferihez!... Hát mit fizetnek a
                  földedért árendát?</p>
					<p>- Hat koronát.</p>
					<p>- Hat koronát egy holdért?</p>
					<p>- Igen.</p>
					<p>- Hallatlan!... Nahát ez hallatlan!... Fölháborító, hat koronát egy holdért.
                  Hatszor négy az huszonnégy: kétszáznegyven koronát kapsz negyven holdért!</p>
					<p>- Igen.</p>
					<p>- És tudod, hogy ők mennyit keresnek belőle?...</p>
					<p>Miklós összehúzta a szemöldökét.</p>
					<p>- Azzal én nem törődöm - mormogta.</p>
					<p>- Mit nem törődöl!... Add ide nekem a földjeidet. Tíz koronát adok érte. Úgyis itt
                  van a határunkon. Na. Előre kifizetem neked két esztendőre tíz koronájával a bért.
                  Nyolcszáz koronát, ebben a percben. Akarod?</p>
					<p>Miklós lesütötte a szemét.</p>
					<p>- Már be van jelentve a holnapi gyűlésre, és...</p>
					<p>- Kkuttyaházi - kacagott fel a vastag pap -, van neked eszed, magadhoz való, nem
                  kell téged félteni, csak úgy teszel, mintha kettőig se tudnál számolni. No, nem
                  baj, hát nem baj. Úgy is kell. Zsivány. A parasztoktól hagyod magad megnyúzatni,
                  hehehe, kétszáznegyven korona egy esztendőre s ki fizeti az adót?</p>
					<p>- Nem tudom.</p>
					<p>- Persze hogy te! Nohát, csak nézz holnap a szemük közé... Oszt ha úgy kerülne,
                  énrám mindig számíthatsz.</p>
					<p>- Köszönöm szépen - mondta Miklós dünnyögve s felállott.</p>
					<p>- No, hova mégy?</p>
					<p>- Ki kell mennem a kiserdőre - mondta -, várnak a lányok.</p>
					<p>- Nohát, akkor csak eredj, ez az egy ok van, amivel nem lehet vitatkozni.
                  Fiatalember mulasson. Házasember meg dógozzon. Gyűjtsön pénzt. A gyerekeinek, a
                  családjának. Mert sokba kerül ám a család eltartása.</p>
					<p>Miklós egyenesen állott, nem mosolygott. Komoly volt és egyenes, mint mikor végre
                  kemény partra jut az ember. Az a szó, mikor az öreg pap üzletet akart vele kötni,
                  nagyon megkeményítette. Maga sem vette észre, de egészen más ember volt, mint aki
                  bejött az imént a kapun.</p>
					<p>A papnéhoz is nyugodtan ment be a lugasba, kezet csókolt s nem érezte magát
                  zavarban. Felülről nézett le rájuk. Úgy érezte, a pap most rossz üzletbe akarta
                  belecsalni. Bizonyára húsz korona is kevés egy hold földért.</p>
					<p>- Tisztelem az édesanyját - mondta a papné, s Miklós meghajlott.</p>
					<p>Most nem volt szüksége, hogy efféle semmiségekre gondoljon. Azt szerette volna
                  tudni, mennyi egy hold földnek az ára. Amint kiment a kapun s az erdő felé indult,
                  olyan nyugodt s komoly volt, mintha végre megtalálta volna a dolgát.</p>
					<p>- Mondja csak barátom - szólított meg egy parasztot a falun kívül, aki
                  tarisznyával a vállán előtte baktatott, s akit hosszú lábaival egykettőre utolért
                  - mér ilyen apró ez a rozs?</p>
					<p>Az ember megállott, komolyan s nyugodtan nézett a vetésre.</p>
					<p>- Özvegyasszony földje - mondta.</p>
					<p>- Az özvegy papnéé? - kérdezte Miklós.</p>
					<p>- Nem, van itt egy asszony, bizonyos Bakicsné, asztalos volt az ura. Azé. Hát e
                  csak úgy dógozódik.</p>
					<p>- Bérbe van?</p>
					<p>- Nincs a bérbe. Úgy szántatja, pénzért, elvetteti a magot. Le is aratják
                  neki.</p>
					<p>- Szívességből? rokonok?</p>
					<p>- Nincsen annak itten rokonja, inkább pénzér. De hát nincsen marhája, nincs
                  trágya, hát a főd sovány.</p>
					<p>- Mért nem adja bérbe?</p>
					<p>- Bérbe? Nem érdemes bérbeadni. Azért az öt-hat forintért. Így van legalább rajta
                  két-három mázsa gabonája, elég neki kenyérrevalónak.</p>
					<p>Miklós visszanézett az elhagyott földre, még megismerte arról, hogy azon volt a
                  legalacsonyabb vetés. Öt-hat forint egy hold föld, gondolta lehűlve, hát az öreg
                  olyan tisztességes lett volna vele szemben?</p>
					<p>- Hát mennyi földje van annak az asszonynak - kérdezte.</p>
					<p>- Nincsen nekie több, csak ez.</p>
					<p>- Ez egy hold!</p>
					<p>- Dehogy is, nincsen egy félhold se. Olyan jó vékás lehet. Mert azt tartom én is,
                  hogy több egy vékásnál.</p>
					<p>- Hát hány vékás egy hold?</p>
					<p>- Kishold vagy nagyhold? Aszerint. Mer a kishold a három vékás, a nagy meg
                  négy.</p>
					<p>- A katasztrális hold - mondta Miklós.</p>
					<p>- Az igen.</p>
					<p>- Hát mondja, lehet maguknál földet bérelni? Nagyobb birtokot? Húsz-harminc
                  holdat.</p>
					<p>- A papunk béreli a Sándorfi-fődeket, az nyolcvan hold.</p>
					<p>- És mennyit fizet érte.</p>
					<p>- Tizenkét koronát.</p>
					<p>- Tizenkét koronát?! Ez a rendes ára, így bérben, a földnek?</p>
					<p>- Egen, olyanformán. Az úgy van, hogy egy káposztásért is tíz koronát adnak, pedig
                  az csak félvékás, egy ilyen kis szántóért is tíz koronát, az meg egy vékás és egy
                  holdért is tíz koronát, ki hogy tudja megkapni.</p>
					<p>- Hát a nagytiszteletű úr jó gazda! - mondta Miklós egy kis ravaszsággal, hogy
                  valami rosszmájú beszédet ugrasson ki a parasztból.</p>
					<p>- Ezt meg kell hagyni neki. Érti.</p>
					<p>- Beletanult.</p>
					<p>- Igen.</p>
					<p>- Rengeteg, amennyi marhája van.</p>
					<p>- A van neki. Elég sok van.</p>
					<p>Miklós csodálkozott, hogy nem mond semmit.</p>
					<p>- Maga hova megy?</p>
					<p>- Én most bemegyek a városba.</p>
					<p>- Mér, vásárra?</p>
					<p>- Nem, hanem az ügyvédhe megyek.</p>
					<p>- Mér?</p>
					<p>- Hát azér, kérem, mert teccik tudni, perbe vagyok a sógorommal. Mer a
                  féleségemnek meghalt az apja, osztán a fiútestvérei kitúrták a vagyonbúl. Azt
                  mondták, hogy ő ki lett fizetve pénzzel, pedig csak háromszáz pengőt kapott, a
                  vagyon pedig megér legalább tizennyolcezer koronát. Hát már mostan a fiúk közül
                  István nevű örökölte azt a házat, ahol a szüleivel lakott. Péter nevű az alvégen a
                  kisebb házukat, János nevű egy nagy birtokot a vízparton, Gábor meg az erdőt. A
                  darab fődeket is elosztották maguk közt. Az én feleségemnek meg semmit sem akarnak
                  adni: hogy nyugodjak én abba bele, hogy háromszáz forinttal ki legyen fizetve a
                  feleségem. Csak annyi jussa van ott neki, mint a fiúknak. De azok olyan hamisak,
                  hogy az apjukkal a halálos ágyán szerződést csináltak, hogy megveszik tőle a
                  fődeket. A meg magával jótehetetlen volt, a jegyző ott vót, aláírta. De a
                  telekkönyvbe még nincsen ám széjjelírva, egy darabba van az egész, s rajta van az
                  öt gyerek neve. Űk meg nem tudják átíratni, csak ha a feleségem is beleegyezését
                  adja az átíráshoz. Hát én kértem a négyezerhatszáz koronát, fizessen mindenik
                  testvér ezer-ezer koronát, akkor én megelégszek. De azok hallani se akarnak róla.
                  Hát most megyek az ügyvédhez. Egyék meg az ügyvédek. Én már azt se bánom.</p>
					<p>Miklós kíváncsian hallgatta a csöndes, lassú beszédet, amelyben fojtottan ott volt
                  valami mély és engesztelhetetlen indulat. Most kezdte megérteni az ilyen emberi
                  dolgokat. Ő sem adná Dékánynak a földjét, még akkor se, ha csak hat koronát kap
                  mindenkor érte. Egyék meg a parasztok inkább, de Dékánynak nem adja.</p>
					<p>Már itt voltak a kiserdőnél. A paraszt egyre csak beszélt, halkan és bizalmasan, s
                  Miklós valahogy még azon sem csodálkozott, hogy ennyire őszinte a legtitkosabb
                  dolgába.</p>
					<p>- Adott nekem valaki egy jótanácsot - mondta a paraszt. - Okos ember, itt lakik a
                  faluba, parasztember, de sok esze van. Azt mondta, hogy nézze: Vegyen fel rá
                  kölcsönt, terhelje meg a birtokot egy ötödrész erejéig, megteheti a felesége, mert
                  az ő nevén van. Vegyen fel rá ötezer koronát.</p>
					<p>A paraszt mosolyogva nézett Miklós szemébe, kicsit hunyorított, tetszett neki az
                  idea.</p>
					<p>- Most csak egy jó ügyvédre volna szükség, aki ezt hamar megcsinálja nekem.</p>
					<p>Miklós nagyon okosnak, ravasznak és végrehajthatónak találta magában az ideát, s
                  jóakarattal a paraszt iránt, a városra gondolt s az ügyvédek közt eszébe jutott a
                  kis fekete zsidó ember, aki nagy orrával, amely szinte a száját is takarja, vastag
                  hangjával, fekete bakompartjával kissé groteszk alak, de tudja isten mért, őhozzá
                  mindig nagyon húzódott, kedves és figyelmes volt, s becsületes jó szemekkel
                  diskurált el perjogi témákról: valahogy a tudós hajlamú emberek rokonszenve nyílt
                  meg köztük.</p>
					<p>- Én tudnék magának ajánlani egyet, ha az elfogadja az ilyen ügyet - mondta.</p>
					<p>A paraszt egyszerre maga elé nézett. Hűvös lett és tartózkodó.</p>
					<p>- Nagyon derék ember, igen becsületes ember.</p>
					<p>A paraszt nem szólott semmit, csak haladt előre. Miklós megérezte, hogy ez
                  gyanakszik.</p>
					<p>- No, isten áldja - mondta, mert le kellett térnie az erdő felé.</p>
					<p>- Isten áldja - szólt a paraszt, s alig billentett egy ujjat a kalapja felé, oda
                  se nézett rá, továbbhaladt.</p>
					<p>Miklós kissé meglepetve érezte az elszakadást. Pár lépés után megállott a fűbe
                  taposott ösvényen, s utánanézett a zömök, tarisznyás embernek.</p>
					<p>- Persze, értem, s igaza van a vén gazembernek: a paraszt - gyerek! Ez most azt
                  hiszi: valahol meg akarom rövidíteni... Mint a gyerek, a jó testvérnek, az ég
                  alatt, kipanaszkodta magát, s abban a percben, mikor úgy kerül szembe, hogy nem
                  tudja, nem harapnak-e a vajas kenyeréből: nincs tovább testvér, összehúzza magát,
                  s óvakodva elmegy. Fél, hogy én véletlen beleláttam, s még pénzt keresek
                  rajta...</p>
					<p>Kissé mosolyogva, kissé bólogatva, kissé fájva nézett utána. Fájt neki, hogy nem
                  viszonozta őszinte bizalmas rágondolását hasonló bizalommal és szeretettel. De
                  mért viszonozta volna? Hát azt kellett tapasztalni a parasztoknak az urak
                  részéről, hogy azok mindig s minden percben csak az ő javukon törik a
                  fejüket?...</p>
					<p>Egyáltalán ki töri a fejét a más javán?... Ő nem volt ugyanilyen paraszt, a
                  paptársával szemben abban a pillanatban, mikor az üzleti ajánlatot tett neki?...
                  Pedig nem is valószínűtlen, hogy az ajánlat tisztességes volt.</p>
					<p>Mikor az erdőn meglátta a lányokat, a szívébe nyilallott: a Margit ügyét elárulta!
                  Szót sem szólott róla.</p>
					<p>Hirtelen összehúzta a szemét. Margitnak nem is szabad ügyeinek lenni, s nem
                  szabad, hogy ő itt is, ott is veszíthessen valamit az életen, az üzleten.
                  Margitnak egy drága üvegházi növénynek kell lennie, akinek minden szükségéről
                  gondoskodni kell.</p>
					<p>Azzal az önérzettel s nyugalommal ment be a társaság közé, hogy igenis, most már ő
                  képes is rá: mer vállalkozni arra, hogy ezt a finom, ezt a drága üvegházat
                  megépítse az életben az ő szíve édes párjának.</p>
					<p>A lányok az alkonyodó estén a fák közt szaladgáltak, fogdosót játszottak a
                  fiúkkal. Vidám kacagással volt tele az erdő.</p>
					<p>- Miklós, Miklós, Miklóskám! - hallotta a Benedikty Jolán hangját, s nem akart
                  hinni a fülének. Jolán egyik fánál állott, Margit a másiknál, Margit nem vette még
                  észre, hogy itt van, de Jolán már régen megpillantotta, Margit most Jolánhoz
                  szaladt, s a szájára tapasztotta a kezét, s a nagy lány kacagására, ami
                  emlékeztetett a magános erdők gerlekacagásaira, a nyakába ugrott, és a két lányka
                  ölelkezésben himbálózva, tudja isten, mit suttogott.</p>
					<p>Ő egy fa mögül kilépett csaknem melléjük.</p>
					<p>- Meghallotta! Margit, nahát, ezt meghallotta! Ezt csak meghallotta - kiabált
                  végtelen nevetéssel Jolán, s úgy kitört belőle az ideges kacagás, alig bírt
                  utánaszaladni barátnőjének.</p>
					<p>Miklós bután bámult utánuk, nem, ő nem volt ilyen könnyed és futkosó, csak nézett,
                  s nem értett semmit, nem hallott semmit, egyre csak nevetett, s mutatta a fogait,
                  s jószág volt, ahogy magát eltitulálta, tulok itt a kislyányok vígsága közt.</p>
					<p>- Nem hallottam semmit - mondta kétszer-háromszor Jolán felé -, igazán semmit se,
                  komolyan semmit se hallottam.</p>
					<p>- Tapírfülű - mutatott neki orrot a szép lány.</p>
					<p>De Miklós, ha nem hallott, már látott, a Margit hamvas piros arcáról, amely ki
                  volt gyúlva, s amelyet egyre zavarodottabban takart s fordított el tőle, amellyel
                  szinte menekült előle, ki kellett találnia, miről lehetett szó az idilli
                  pillanatban. Remegett a szíve, most végre boldog volt, de kielégületlen és mohó:
                  mit nem adott volna érte, ha hallotta volna azt, amit csakugyan meg kellett volna
                  hallania.</p>
					<p>Ezen a délutánon egyszer végre teljesen vége volt annak a terhes tartózkodásnak,
                  amely mindig ott volt valamiképpen közte és Margit között. Annyira zavartalan,
                  boldog volt a hangulat a kiserdőn: Miklós tudta, miért: ma először érezte magát
                  fenn. Úgy tűnt fel előtte, mintha valami varázslat útján váratlanul megtanult
                  volna szabadon úszni.</p>
					<p>Fent lebegett az élet hullámain, s könnyedén szelte a habokat. Ma nem félt többé a
                  becstelen és gaz és rabló emberektől, kissé cinikusan úgy sejtette, hogy ő még
                  gazabb, még becstelenebb s még rablóbb lesz. Annyira mindenesetre, hogy ezt a
                  drága, ezt a reszketően édes drágaságot magasan és tisztán és tündéri
                  érintetlenségben emelhesse ki az ég felé a szennyes áradat fölött.</p>
				</div>
				<div type="chapter">
					<head>4</head>
					<p>Nagy léptekkel járkált a szobájában, a prédikációján gondolkozott. Annyi dolga,
                  terve, tűnődése volt tegnap óta, hogy most a prédikációra volt a legkevesebb
                  gondolata. Eddig ez volt legfőbb munkája. Egész héten a vasárnapi beszéden
                  gondolkozott. Abba öntötte ki magát, abba fojtotta minden keservét, abba adta ki
                  egész erejét, amely az élet gátjától leszorítva sehol másutt ki nem buggyanhatott
                  belőle. Nagyon meg is tanult beszélni az utóbbi időben, s amennyire elszokott
                  attól, hogy társaságban s emberek között közvetlen és csevegő és pláne
                  szórakoztató legyen, amint a szószékre lépett, megtalálta a maga formáját: itt az
                  egyházi beszéd megkötött formájában az ő lenyűgözött lelki élete szabadon
                  törhetett ki. Már ő érezte az eljövendő szónokot magában, csak még mindig nem volt
                  készen. Még mindig nem találta meg a maga tiszta stílusát, nagyon uralkodott rajta
                  az abszolút színek debreceni stílusa, s félt belőle kibontakozni, mert a profánság
                  lebeg minden nyers hang felett. De már régen túl volt azon, hogy az árvák
                  gyámolának, özvegyek vigasztalójának, a könnyek letörlőjének, a szegények
                  pártfogójának nevezze magát, hogy üres életprogramokat dobjon a levegőbe,
                  átgondolás nélkül frázis-zuhatagban. Egy év alatt minden vasárnap beszélni:
                  száz-százötven beszédet mondani egy esztendőben: egész korszakok voltak máris.
                  Mint ásatag múltra gondolt vissza arra az időre, mikor még tiszta régi taposású
                  témákon tépelődött, mikor még a beszédnek a formája maga nagy gyötrelmet adott
                  neki. Ma már nagyon megtisztult a beszédfantáziája, könnyen uralkodott a témán, s
                  egyre rejtettebben és egyre művésziebb titokzatossággal oldódott fel elméleti
                  fejtegetésében egyéni élményeinek nyersanyaga.</p>
					<p>Ma nem tudott sokat gondolkozni, túlságosan is kiélte magát az utolsó huszonnégy
                  órában, valahogy nem érezte szükségét, mint máskor, hogy a szószéken csapolja le
                  lelke feszültségének fölös részét.</p>
					<p>Szórakozottan állott a nyitott ablaknál, s bent idegesen kapkodta szavakba a
                  gondolatait, hogy fogja a délutáni presbiteri gyűlésen kivinni az akaratát.</p>
					<p>Egy amolyan tanyai öregember jött be a kapun. Amint meglátta a papot, nagyot
                  köszönt s alázatoskodva jött közelebb. Miklós alig fogadta, inkább csak egy
                  szemintéssel, nagyon magasan volt most az emberek feje fölött, az egyházi beszéd
                  kiforrásának bizonyos kis láza emelte föl, s üzleti terve tartotta fenn, azon a
                  határozatlan magasságon, ahonnan észre sem vette a pillanatokra szemébe tolakodó
                  kis jelenségeket.</p>
					<p>- Szerencsés jó reggelt kívánok tiszteletes úrnak - köszönt túlzóan alázatosan a
                  tarisznyás ember, s ott mindjárt hozzáfogott a tornácról, kunyorálni egy bizonyos
                  egyházi bizonyítvány miatt. Nagy mesét mondott el a feleségéről, gyerekeiről, a
                  hosszú útról, amit megtett, s ami még előtte van, hajnali egy órakor indult s ma
                  még vissza kell mennie egy idegen távoli tanyára, s aziránt esedezik, ha azt a kis
                  írást rögtön megkaphatná, hogy ne kelljen a nagy időt elfecsérelni.</p>
					<p>Miklós szórakozottan nézett rá, hallotta is, nem is, más gondolattal volt
                  tele.</p>
					<p>- Mikor született? - kérdezte - év, nap...</p>
					<p>Az ember megmondta.</p>
					<p>Elővette a nagy anyakönyvet, s pár perc alatt megírta az egész kis
                  bizonyítványt.</p>
					<p>Az ember a kezébe vette a papírt, forgatta, nézte, nagy szemeket meresztett.</p>
					<p>- Mi a fizetség? - kérdezte aztán.</p>
					<p>- Egy forint nyolcvan krajcár - mondta Miklós.</p>
					<p>Az ember éktelen soká kaparászott a tarisznyájában, ötször annyi időbe került,
                  mint a bizonyítvány megírása, míg előguberálta a pénzt s leolvasta az
                  ablakpárkányra.</p>
					<p>Mikor letette s a papírt berakta a tarisznyába, így szólt:</p>
					<p>- No, hallja az úr, most már kifizettem, de mömmondom: hogy én ezért az írásért
                  nyóc óra hosszat gyalogoltam ide, nyócat megyek vissza, osztán egy forint nyócvan
                  krajcárért öt napot dógozok én, úgyhogy a verejték csak úgy szakad rullam, míg a
                  kapával vágom a fődet. Az úr meg itt áll az ablakba, osztán civaroz, osztán
                  lefirkant két sort, osztán mögfizetteti magát istenesen. Tuggya!</p>
					<p>Miklós még mindig szórakozottan nézte az ember borostás vad képét, a vedlett
                  császárszakállát, amit öreg königréces katonák szoktak viselni a tanyákon,
                  toldott vastag bajszát, s aztán felrebbenve maznaságából, amit a rá váró benső
                  izgalmak okoztak, hirtelen így szólt:</p>
					<p>- Adja csak azt az ívet, még a pecsétje nincs rendben.</p>
					<p>Az ember gyanútlan odaadta.</p>
					<p>Ő pedig fogta és kettéhasította.</p>
					<p>Az ember nagy szemet meresztett.</p>
					<p>- Hallja - szólt keményen neki - most vasárnap délelőtt van, nekem most a maga
                  számára egy perc időm sincs. Nem adok bizonyítványt. Menjen be, ott vannak a
                  könyvek, csinálja meg magának. Nézze meg az ember. Így lenézi maga az én
                  tudományomat. Ha megcsinálja, nem kell fizetni semmit. Én fizetek magának tíz
                  pengőt.</p>
					<p>Ezzel bezárta az ablakot s otthagyta az embert.</p>
					<p>Az leforrázva állott ott sokáig, hümgetett, hogy ejnye, ez a kuruc pap, aztán
                  elbúsulta magát, elment az udvar hátuljába s leült egy tuskóra. Búnak eresztett
                  fejjel s mind csak azon tűnődött, milyen nagy szamár volt ő, hogy kimondta az
                  igazat, most már mehetne visszafelé, így meg az isten tudja meddig kell itt
                  tüsténkedni, míg megjuhászítja ezt a bolond papot.</p>
					<p>Miklósban azonban nagyon jó érzések cikáztak. Nem félt ő már az emberektől:
                  megálljatok, mondta magában, ha ti tudtok ugatni, én majd harapni is fogok.</p>
					<p>Megkondul a harangszó, s nemsokára jött a kurátor a perselyekért. Az egyház ládája
                  ott állott az írószobában az ablak alatt, s az egyik kulcs a kurátornál volt, a
                  másik a pap fiókjában. Miklós háttal állott az ajtónak, az utcai ablaknál, mikor
                  bejött a kurátor, vissza sem nézett, tudta, hogy ő jön, látta az ablakon át.</p>
					<p>A kurátor várta a kulcsot. Jóreggelére semmi választ nem kapott, s ott kellett
                  maradnia, várni míg a pap megmozdul. Egy darabig csak tűrte, aztán elkezdett
                  fészkelődni! Derogált neki, hogy kérje a kulcsot, tudja a pap, hogy szükség van
                  rá. Kínosan sokáig tartott ez a csönd. A paraszt mozdulatlanul állott, úgy
                  gondolta, a pap a prédikációra készül, látszott is a tartásán, hogy nagyon el van
                  merülve.</p>
					<p>De megszólalt.</p>
					<p>- Tiszteletes uram, a kulcsot.</p>
					<p>Miklós megfordult, s keményen nézett rá.</p>
					<p>- Magában legalább lehetne annyi emberség - szólott rá olyan keményen, ahogy még
                  soha -, mért zavar ki a gondolataimból... Itt a kulcs.</p>
					<p>Mikor a kurátor kinyitotta az üres ládát, s kivette az ólomtányért, meg a két
                  faperselyt, amit a templom ajtaiban neki kellett elhelyeznie, s visszaadta a
                  kulcsot, így szólt, de igen hosszú belső tűnődés után.</p>
					<p>- Hát engedelmet, tiszteletes úr, nem gondótam, hogy...</p>
					<p>Miklós ránézett.</p>
					<p>- Megálljon csak. Magának meg akarom mondani előre, hogy aztán ne legyen meglepve,
                  miért hívtam össze ma délutánra a presbiteri gyűlést. Megmondom kereken, vegye
                  tudomásul: A fődbérletet ősztől fogva ezennel felmondom s a presbiteriumnak lesz a
                  kötelessége, hogy jegyzőkönyvbe vegye, hogy énnekem ezért az egész esztendőért még
                  kártérítés jár.</p>
					<p>A kurátor felemelte a fejét s szinte fává lett.</p>
					<p>- Senkire sem kötelező - folytatta Miklós paposan s nagy hanggal - hivatali
                  elődjének szerződése, hacsak azt az összes felettes hatóságok nem szentesítik. Én
                  pedig átnéztem az egyházi jegyzőkönyveket, itt semminemű nyoma nincsen annak hogy
                  a papi földek tényleg, öt esztendőre, bérbe lettek adva, s hogy ehhez a
                  bérbeadáshoz hozzájárult elsőfokon az egyházközség, másodfokon az egyházmegye,
                  harmadfokon az egyházkerület.</p>
					<p>- Majd még a császárhoz megyünk, hogy ő is írja oda a nevit - mondta a
                  kurátor.</p>
					<p>Miklós gorombán, villogó szemmel nézett rá.</p>
					<p>- Ezt megmondhatja majd a gyűlésen, most pedig hagyjon magamra, mert készülnöm
                  kell a prédikációra.</p>
					<p>Az ember, csak ne lett volna olyan hirtelen zavarban, hogy hogy is áll a dolog,
                  majd mondott volna valamit. De így mégis azt hitte, szüksége van a pap
                  jóakaratára, szóval nem mert kihívó lenni. Komor képpel, sötét nézéssel
                  elkotródott a meg-megcsördülő perselyekkel.</p>
					<p>Miklós hosszú léptekkel mérte végig, végig a szobát. Erős láza volt, úgy érezte,
                  mintha kihívta volna harcra maga ellen a világot, csak azon csodálkozott, hogy ma
                  már kétszer győzött. Eddig sejtelme sem volt róla, mekkora hatalom van a kezében.
                  A szíve hízott, valami kevélység dagasztotta, hiszen minden jól megy, csak
                  bátorság.</p>
					<p>Olyan sokáig járt-kelt a szobában, folyton a fellépése hatásán mulatva, hogy
                  egyszer csak ijedten nyitott be az édesanyja.</p>
					<p>- Fiam, elhúzták a harmadikat is.</p>
					<p>Miklós először megijedt, hogy elkésik a templomból, s a gyülekezet vár, aztán így
                  szólt.</p>
					<p>- Hadd várjanak. Tanulják meg, hogy nekik várniok kell.</p>
					<p>Az anyja bámulva nézett rá, a fia arcán egy új kifejezés jelent meg, amit eddig
                  még nem ismert rajta: az a magával, hatalmával eltelt gőg, ami mindenkinek ott van
                  az arcán, aki tudja magáról, hogy másoknak a sorsát kezében tartja. S az anyja
                  maga úgy nézett a fiára, ahogy csak anyák, tűrő, elnyomott öreg anyák tudják
                  tisztelni fiokat, a hatalmasat.</p>
					<p>A prédikáció úgy elment, mintha kukoricát darálnak, egy darabig szól, szól a forgó
                  kő, aztán megáll s kész a liszt. Miklós még soha ennyi kevés gonddal nem beszélt.
                  Valahogy úgy utólag vette észre, hogy ma mondta az első beszédet, amelyen kellett,
                  hogy a hallgatóság szunnyadjon, mert hiszen az ő lelke is szunnyadt beszéd
                  közben.</p>
					<p>Mikor bent volt újra a dolgozószobájában, s letette a palástot, nagyon furcsán
                  érezte magát. Éhes volt. Rossz volt a gyomra már a tél óta, s ma éhes volt, ma
                  olyan könnyű ember volt, mintha kicserélték volna. Könnyű fajsúlyú ember. Első s
                  legfontosabb vágya az volt, hogy jó ebédet kapjon.</p>
					<p>Mikor a kurátor jött, leült a díványra, keresztbe vetette a lábát s kalandozó
                  szemekkel nézte, hogy rakosgatja el a pár krajcárral gazdagabb perselyeket a
                  fanyar, kedvetlen ember.</p>
					<p>- Mi lesz avval a gyűjtőívvel tiszteletes úr? - kérdezte aztán a kurátor.</p>
					<p>- Két gyerekkel küldje el házról házra. De mondja meg, hogy ez fontos dolog, hogy
                  mindenki kötelessége adakozni rá. Valami értelmes gyereket válasszon ki.</p>
					<p>Lelkészárvák számára alapítandó intézet céljára szólt a gyűjtőív, s a templomban
                  hirdette ki.</p>
					<p>A kurátor szórakozottan nézte az ívet. A kezében tartotta, Miklós mulatott rajta,
                  tudta, hogy ennek most valami fő a fejében.</p>
					<p>- Nézze tiszteletes úr - mondta a kurátor -, hát a tiszteletes úr, eccóval kevesli
                  az árendát.</p>
					<p>A pap nem szólt, csak nézte az embert.</p>
					<p>- Pedig az nagyon becsületesen meg van fizetve - mondta ez, mintha erőszakkal
                  tépné ki magából a szót. - Három forint. Ez a fődbér nálunk. Három forint az ára.
                  Annak úgy megvan az ára, mint a zsemlyének.</p>
					<p>Nagyon meresztette a szemét, Miklós még mindig nem szólt. Nyugodtan nézett rá, nem
                  akart szólani, már rájött, hogy az a legokosabb, ha ő nem beszél.</p>
					<p>- Hát lehet, hogy vóna, aki többet ad. De az kiuzsorázza a fődet. Mert én azt
                  komendálom, inkább adja a tiszteletes úr a fődet becsületes, tisztességes
                  embernek, jó gazdának, aki szeret jól szántani, nem sajnálja a trágyát, mer az a
                  fő... Énfelőlem ráígérhetnek, énnekem szerződésem van, írásom, énnekem a nem
                  sokat ityeg-fityeg, akárki akármit ígér rá.</p>
					<p>Elhallgatott mámoros szemmel, mintha részeg volna.</p>
					<p>- Hét koronát ígérnek? nyóc koronát? mán ezér a tiszteletes úr el akarja venni?
                  Nem úgy megy az, tiszteletes uram. Nem azér csinál az ember egyességet, öt
                  esztendőre. Mennyi befektetés kell oda... Fizessék akkor vissza nekem... Amit én
                  befektettem... Még ha kilenc koronát adnak is a tiszteletes úrnak... De hun van az
                  én sok fáradságom, töredelmem, hogy megszakítottam magamat abba a kegyetlen
                  fődekbe... Ekém szakadt, boronám törött, hogy megdógoztam én aztat a fődeket:
                  most jön nekem valaki, hogy az én kezemből kiüsse? Tudhatja azt akárki, ha semmit
                  nem ért is a gazdaságho, hogy nem lehet egy fődön az árendát bevenni se egy, se
                  két esztendő alatt, mer aszály van, másszor árvíz van, most az egerek nagyon
                  gyünnek, azután meg a jégverés, nem úgy megy a tiszteletes uram, mint a
                  prédikálás, mert a tiszteletes úr minden esztendőben beprédikálja a rendes
                  fizetését, azt nem veri el a jég... De a szegény szántó-vető ember, annak a
                  legaljasabb, mer annak kell verekedni, kínlódni az egész teremtett
                  világgal!...</p>
					<p>S hogy a pap még mindig egy szót se szólt, újra elkezdte.</p>
					<p>- Én a jussomat nem hagyom. Én azt hittem, ha pappal szerződök, mintha az istennel
                  szerződnék: annak foga van. Azt hittem, annak nagy foga van, annak a
                  szerződésnek. És én nem hagyom magamat kiforgatni tiszteletes úr. Nem. Én nem. Nem
                  az az ember vagyok.</p>
					<p>Miklós felállott, szárazon mondta, hidegen, indulat nélkül. Mért jöjjön indulatba,
                  ha ilyen jól megy.</p>
					<p>- No, jól van, kurátor úr, hát majd ezt mind adja elő a gyűlésen.</p>
					<p>A paraszt megindult, újra megállt.</p>
					<p>- Nézze tiszteletes úr. Én magának mindig jóakarója voltam. Azt meggondolhatja
                  mindenki ebbe a faluba. Hogy én mit tettem magáér. Maga aztat nem is tuggya, de
                  nem is fogja megtudni. Hát amit más ad, én is megadom. Nyóc korona?...</p>
					<p>Miklós elmosolyodott. A győzelmes gyerek leplezett széles nevetése tört ki az
                  arcán.</p>
					<p>A kurátor annál jobban elködlött szemmel mondta.</p>
					<p>- Kilenc korona?</p>
					<p>- Nézze barátom - mondta Miklós fontoskodva, mert annyira örült, hogy csak azzal
                  tudta leplezni a jóérzését, hogy végre ő is nagyképet vágott életében először s
                  fontoskodva hangsúlyozta a szókat - nézze kurátor uram: én addig semmit sem
                  szólok s nem teszek, míg a szerződés meg nincsen semmisítve. Akkor nem bánom, ha
                  öt korona is egy hold földnek az ára, vagy három korona: én
                     rendelkezem a magam birtokával. Úgy adom, ahogy nekem tetszik.</p>
					<p>A kurátor véreres szemmel, mint az üldözött vad, nézett a szemébe.</p>
					<p>- Tiszteletes uram: mondok magának valamit. Én az az ember vagyok, hogy én magamat
                  megcsúfolni nem hagyom. Én, ha beledöglök is, de énrajtam nem nevetnek az emberek.
                  Tessék letenni erről az egész komédiáról: megadom a tíz koronát, kvitt a
                  tapló...</p>
					<p>Miklós mosolygott, s igyekezett ezt a mosolyt eltüntetni, ami nagyon furcsán állt
                  neki.</p>
					<p>- Semmit, a gyűlés előtt semmit sem mondhatok.</p>
					<p>A kurátor újra kezdte:</p>
					<p>- Én tudom, hogy maga énrám haragszik. Haragszik énrám a tiszteletes úr, bárha
                  pedig csalódik. Mer én tiszta szívű ember vótam mindig tiszteletes uram, ami a
                  szívemen, az a számon... Azt is tudom, ki biztatta fel ellenem a tiszteletes urat,
                  de ismerni kell az embereket, tiszteletes úr. Amit én mondok, az nem szélfúvás:
                  ugye, Debrecenbe is megmondtam... Na lássa!... Mer azér mondom tiszteletes úr...
                  Mit tartozik ez a presbitériumra... Magáé az a főd... azt csinál vele, amit
                  akar... mit kell ezt a presbitereknek az orrára kötni... Tiszteletes úr: én
                  magának most nagy szót mondok. Írjunk egy új szerződést: én magának megfizetem a
                  dupláját... annak, amit most fizetek... maga meg arra kötelezi magát, hogy míg
                  itt pap lesz, addig a főd az én kezembe van.</p>
					<p>Miklós elnevette magát.</p>
					<p>- Hátha nyolcvankét éves koromig leszek itt.</p>
					<p>- Maga?... Nem lesz itt maga sokáig, tiszteletes úr!... Nem született maga falusi
                  papnak. Városi papnak született maga, tiszteletes uram!... Na, egy esztendőre
                  előre kifizetem azt a kétszáznegyven pengő forintot, ha maga hónap elmegy is.
                  Gilt?...</p>
					<p>Miklósnak megvillant a szeme.</p>
					<p>- Nézze, kurátor úr: még egy igen fontos pontja van a délutáni gyűlésnek: az
                  elődöm csekély pénzváltságért a természetbeni fizetést átengedte a
                  községnek...</p>
					<p>A kurátor intett. Jóakarattal figyelmeztetett.</p>
					<p>- Arrul jedzőkönyv van! Az a traktuson vót, tiszteletes uram.</p>
					<p>Miklós higgadt volt.</p>
					<p>- Igen. Most aztán elmegy az egyházkerületre. A püspök elé.</p>
					<p>- Hm. Tiszteletes úr, maga nagyon beletanult a mesterségbe.</p>
					<p>Miklós elnevette magát.</p>
					<p>- No most csak menjen haza, kurátor uram, ebédeljen meg. Én is éhes vagyok.</p>
					<p>- Azt tudom, hogy a papok mindig éhesek... - mondta a kurátor avval a vagdalkozó
                  tréfával, ami olyan könnyen áll jókedvében nála. De most máris megbánta, s
                  szelíden nézett a papra. - Tiszteletes úr, nem akarom az ebédjét elrontani, de
                  mondanék még valamit... Sok lesz ez a két história egy gyűlésre... Haggyuk el az
                  egyiket...</p>
					<p>Sokatjelentően nézett a Miklós szemébe.</p>
					<p>- Melyiket, kurátor uram?</p>
					<p>- Hát nézze: ha azt a szerződést nem pengeti többet...
                  akkor én nem bánom, ha ezt a másikat elő is veszi...</p>
					<p>Miklósban fellobbant a gonosz gondolat: a szavak köpönyegét felhasználni... Jó,
                  csak legyen meg ez a másik... Majd amazt ősszel elővesszük... Ravasz ember lett, s
                  hogy bele ne lássanak, elfordította a szemét... Ez fontosabb, az egyházi adót
                  felemelni nehezebb is, és talán jövedelmezőbb is, mint a földbérletet...</p>
					<p>A kurátor várt.</p>
					<p>- Kezet ad rá?</p>
					<p>Miklós lassan, szó nélkül odaadta a kezét. A parasztmarok jól megragadta,
                  megszorította. Miklós is tudta, azt is tudta, hogy most a falu bőrére megy a
                  vásár. A kurátor a maga hasznáért eladja a falut. A falu egy papnak kapzsisága
                  miatt elérte azt, hogy az egyházi adó felére szállott le, most a kurátor
                  kapzsisága miatt elveszti ezt az eredményt. És ez mért ne tegye?... Az ember
                  mindig szívesebben enged a máséból, mint a magáéból...</p>
					<p>Mikor a kurátor elment, Miklós elővette a szerződéslevelet, s hozzáfogott
                  kiszámítani, melyik ér hát neki többet: a község adójának a régire való
                  visszaállítása, vagy pedig a földbérlet felemelése... Úgy látta, hogy ez csak
                  kétszáznegyven korona plusz, de a másik legalább hat-hétszázat jelent.</p>
					<p>Kaján és alattomos mosoly jelent meg a szájaszélén, amint eszébe jutott, hogy
                  mekkorát fog nézni a kurátor, ha egy őszi presbiteri gyűlésen egyszerűen, minden
                  szó nélkül bejelenti, hogy a földbérleti szerződést is meg akarja semmisíteni...
                  Hogy fog az toporzékolni, ordítani, dühöngeni... Az lesz csak a felfordulás... Már
                  előre drukkolt tőle... Érezte, hogy erre ő nem lesz elég erős magában... Segítség
                  után nézett. Ki fog akkor az oldala mellett állani, s ki veszi le róla a szószegés
                  terhét... Előbb a falubeli gazdákra gondolt, a kurátor haragosaira, melyiket
                  kellene megválasztani e helyett a télen kurátornak... Aztán, hirtelen, mint egy
                  szerencsés villanás jutott eszébe Arday. Hát persze, Arday! Ez a legjobb s az
                  egyetlen alapja a jövőnek...</p>
					<p>Váratlan találékonysággal már tudta, mit kell csinálnia.</p>
					<p>Az iskolaépítésre rendezik a bált. A régi iskola vizenyős telken épült, náddal
                  fedett alacsony, ősi zsellérház. A feje kihagyásokkal dolgozott. Ugrált,
                  elfelejtette.</p>
					<p>- Édes kicsi leányom - mondta s körül-körülfutott a szobában; kézzel a bútorokat
                  koppantgatta. Hát még ma fölkeresi az öregurat: “Nagyságos úr, önnek, az ön
                  őseinek telke volt az a hely, ahol most van az iskola. Ez egy egészségtelen rossz
                  hely, egész télen, tavaszon víz alatt áll a kert, s nyárig pocsolya és békatanya,
                  a gyerekeknek kész halál... Cserélje el ezt a felső zsellértelekkel... stb.” Már
                  táncolt örömében: a falu is szívesebben megszavazhatja a fizetésemelést, ha ezt
                  az ajándékot hozza... Kéz kezet mos. Most rögtön jelenti a presbiteri gyűlésnek,
                  s akkor kész az ürügy, hogy ma mindjárt vizitelhessen.</p>
					<p>Kicsit fanyarul mosolygott, mintha a békát kellene lenyelnie: hát ő is?... S éppen
                  most, ezután a kijátszás után, ahogy kihagyták az egész báli előkészületekből?...
                  De aztán így szólt:</p>
					<p>- Mit? Élnem kell... Magában az ember nem élhet meg, csak embertársai
                  segítségével... Pap vagyok, nekem minden hívemet egyformán kell fölkeresnem, akár
                  szegény, akár gazdag... És pláne most... most... - És titokzatosan vidám
                  boldogsággal suttogta magában: - Házasodni akarok...</p>
					<p>Édes és jó érzés hatalmasodott el rajta, boldog és meleg hangulat, láz és odaadás
                  öntötte el a szívét: Margit, Margit, ez mind teérted. Érted szívem, érted dobom el
                  az elveimet, érted alázom meg magam előtt magamat, érted harcolok, érted
                  szenvedek, érted bűnözök... Hogy a te szent és drága szűzi lényednek ne kelljen
                  fölszedni az élet szemetét, hogy téged üvegházba és selyemágyba vigyelek... Édes
                  kis angyalom... drágám... kedvesem...</p>
				</div>
				<div type="chapter">
					<head>5</head>
					<p>Miklós titkos mosollyal nézte a mulatozókat. A kedves nyáréjszakában vidám volt és
                  megelégült az egész emberiség s az egész Természet. Miklós azonban úgy érezte,
                  minden őérette van. Valami jóleső szorongás és rebegés volt a lelke mélyén,
                  elvesztette a nyugalmát, elvesztette a keménységét, víg volt és mozgékony, s
                  minden pillanatban kész rá, hogy nevetésben s fütyörészésben törjön ki.</p>
					<p>Lám, hát mégis megtalálta az élet, a megélés kulcsát.</p>
					<p>A szeme folyton Ardayt leste. Ardayt kereste, s most Margittal szegénykével nem
                  foglalkozott tizedrésznyit, mint a hatalmas képviselővel, aki ebben a percben a
                  jövőnek, a föllendülésnek, a nyugodt, gazdag életnek a forrása volt a szemében. S
                  már meg is látta, meg is érezte a benne rejlő kedvességeket, az egyéniségének
                  szilárd és sziklaszerű erősségét, úgy látta, építeni lehet erre az emberre...</p>
					<p>De azért ez az utolsó - mondta magában. - Csak egyszer biztosítva legyek vész és
                  vihar ellen: behúzódom a magam kis fészkébe s csiripelni fogok, mint a madár. Csak
                  magamnak s csak a családomnak élek s az emberiségnek, amelyre kell hogy kiáradjon
                  belőlem a nagy jóság s a nagy szeretet... Csodálatos az isteni végzés útja, hogy a
                  gonoszokat teszi az igazak szolgáivá...</p>
					<p>Ardayra úgy gondolt, mint a csalétekre, amelyet bevetett az Élet vizébe, s általa
                  fogja ki a maga Boldogságát. A Pénzt, amire szüksége van ahhoz, hogy örökre mentve
                  legyen az ő drága szerelmese a nyomorúságok rabságától... Most már meglesz...
                  Távolról nézte Ardayt, s kimondhatatlan gyöngédséggel, ráontva minden szeretetét s
                  háláját...</p>
					<p>Míg a párok végtelen körforgatagban suhogtak előtte a tágas, nagy szellős
                  helyiségben, amit a bál céljaira alakítottak át, igazán kedves, díszes, csupa
                  zöldág, csupa virágfészekké, untalan visszagondolt arra a nem is oly régi s nem is
                  oly távoli napra, mikor “elvégeztem, hogy gazember leszek!”</p>
					<p>Nem volt kellemetlen s nem volt sértő a lelkének ez a cinikus mondás, inkább
                  humorosnak tűnt föl előtte, hogy ő, Matolcsy Miklós, a szelíd és jámbor fiú, s
                  éppen ő, a III. Richárd jelszavát tűzte ki életalapító terveinek irányelvéül, s
                  kissé komplikált módon emberi érdekek szövevényébe kapocsul állította be magát. S
                  lám, az emberek, hogy megérzik, ha valaki hasznukra lehet bárhol s bármiben. Mióta
                  így elszánta magát arra, hogy kölcsönös viszonylatokkal egyenlít ki nagy
                  differenciákat, azóta nemcsak ő jár egyenesebben gondolkodó, mégis derűs arccal,
                  hanem az emberek is nagyobb tisztelettel, több bizalommal és szinte szeretettel
                  néznek rá.</p>
					<p>A kurátorék nem győznek elég ajándékot küldeni az édesanyjának, s ő, a puritán
                  férfiú engedi elfogadni s mosolyog az anyja naiv csodálkozásán: “Mi történt
                  egyszerre ezekkel.” Mi történt! Hozza őket az érdek, s ő egyáltalán nem érez semmi
                  lelkiismeretfurdalást azért, hogy elfogadja. Most nem önti ki a kanna tejet a
                  kutyának az ajándékozó szemeláttára: most inkább evés közben jött étvággyal
                  folyton mérlegeli, egyre számítja, mennyivel adósai a kurátorék az olcsó
                  földbérletért... s hogyan és mit lehetne rajtuk még behajtani szépszerével... Már
                  tudtára jött annak, hogy ő is tud hasznára lenni másoknak, s akkor elvárja, hogy
                  ugyanazok anyagi szívességekkel méltányolják azokat az anyagi hasznokat, amelyeket
                  ő átenged, vagy átad, vagy megszerez a számukra.</p>
					<p>S Arday!... Mintha kicserélték volna ezt az embert. Mikor bizonyos habozásokkal s
                  kételyekkel s lelki zúgással legelőször beállított hozzá: a nagyúr született
                  finomsággal s előkelőséggel és nagy ravaszsággal, vesébe látó gonoszsággal érezte
                  meg, hogy ma már nem az az ember áll szemben vele, aki a szállodában egy szerzetes
                  ridegségével bírálta felül az emberi esendő bűnös jelenetet, hanem az életnek egy
                  hajótöröttje, aki partra érve, most már okosságra s ügyeskedésre és előre
                  spekulálásra szánta el magát, szóval egy rendes és közönséges ember, akiből
                  kihullott a rideg s embertelen fölény, és tele van a haszon vágyával, a nyereség
                  ábrándos imádásával... Hogy jött azonnal segítségére, hogy megértett félszóból,
                  dadogásból mindent, hogy ültette le, mekkora szivarokkal kínálta meg, mily
                  szívesen ajánlotta fel azt a telket az egyház céljaira, s milyen ügyesen hárította
                  el magától az azonnali s az ellenszolgáltatás nélküli átadást... Valóságos
                  diplomáciai mestermű volt, ahogy fokról fokra behálózta, ahogy jöttek a kis
                  levélkék. “Igen tisztelt kedves lelkész úr!” - azokkal a kerek s határozott
                  betűkkel, amelyekben lelkinyugalom, az egyenletes akaratú s gondolkodó ember
                  egyenes vonala uralkodik (mennyire csodálta ezt a zavartalanul, mindig egyforma,
                  határozott szép írást, félelmes volt neki, mert ő ahányszor tollat vett a kezébe,
                  annyiféle volt az írása, amint valamely karakterállapot magától adódott neki,
                  vagy újabban mesterségesen állította fel magában). Azok a szíves és kedves
                  előzékenységek: “óh, kérem tiszteletes úr, én vagyok magára rászorulva!” s az a
                  finom ravaszság, mikor nem egyszerre az ajándékokkal s ígéretekkel végre kijött a
                  lóláb: meg kell hívni a musai papnét, garantálnia kell, hogy itt lesz a bálon...
                  Ezért igen, ezért minden: ezért adja át az egyháznak a földet, ezért ajánlotta fel
                  neki a városi másodlelkészi állást, ezért viselte magát
                  négy napon keresztül egészen atyafiságos, egészen baráti viszonyban... Ahá, az
                  emberek kellő érdekért szívet is tudnak találni magukban azzal szemben is, akit
                  különben száz mérföldre kell, hogy érezzenek maguktól. S ő nem úgy van?</p>
					<p>Hát ő nem szerette meg ezekben a napokban ezt az embert, aki csupa finomság,
                  figyelem s lekötelező kedvesség vele szemben? nem talált elég mentséget a számára,
                  nem talált elég értéket a lényében? Nem ismerte fel a magyar urat egész gazdag
                  felkészültségével, magas szellemével, tiszta s határozott látásával, azzal a
                  kimondhatatlan sugárzó melegséggel, amely körülveszi az egész lényét s minden
                  lépésén illatozik s árad belőle. Nem tudta ő eddig, mi az az úr! Nem tudta,
                  micsoda édes érzés a hatalmasokkal egy asztalnál ülhetni, azoknak a beszédét
                  hallani, akik miniszterekkel élnek együtt, s azoknak pártfogására építeni, akiknek
                  kezében van minden lehetőség. Hát íme, ha csak azon fordul meg, hogy őbelőle
                  rövid, a legrövidebb idő alatt egy tekintélyes városnak másodlelkésze legyen, hogy
                  egy ember mennyire kedveli meg az ő egyéniségét: ah, erre a gondolatra úgy kinyílt
                  Arday előtt, mint virág a napsugárban, kedves volt és természetes, okos és
                  kiáradó. Minden, amit tudott, minden képesség, ami csak ott rejtezett a lelke
                  fenekén, az mind egyszerre fölpattant, s boldog volt, hogy minden pillanatban
                  éreztette vele a nagyúr, hogy őt valami kivételes, valami egészen külön elbánásban
                  részesíti. Hogy őt másnak tartja, mint másokat, hogy benne megérzi azokat a
                  kvalitásokat, amelyek messze fölülemelik a falusi élet nívóján...</p>
					<p>Valósággal eksztázis vett rajta erőt, az élet sikerülésének boldogsága, amely
                  versenyzett azzal a nagy érzéssel, hogy egy leányban megtalálta a lelkének
                  leggazdagabb kiteljesedését.</p>
					<p>Mi hiányzott neki e pillanatban? A jövő ígéretének szép és gazdag boldogsága
                  világított felé.</p>
					<p>Csak a lelke mélyén volt egy hang, amellyel folyton beszélt, amelyet el akart
                  némítani, amelynek untalan azt mondogatta: “Ez azonban az utolsó! Ez mégis játék
                  a nagy érzésekkel, ez könnyelműség az örök igazsággal szemben: csak most
                  sikerüljön, kiszakítom magam ezeknek a nemtelen vágyaknak a karjaiból, és... Csak
                  most az egyszer, csak sikerüljön, csak biztosítva legyek ez egy nagy kockázattal,
                  csak ezzel biztosítva legyek... Csak meglegyen az a választás... Csak elvihessem
                  innen az én kicsimet, az én egyetlen kis drágaságomat, a városba, a piszkos falusi
                  kis élet és a kis szennyes parasztok, a rossz-szagú apró állatok marakodásai
                  közül... Mégis, a város más... Úriemberek közt élni... ah, az egészen más élet...”
                  S megborzadt, ahogy felvillant előtte, miket kellett elszenvednie a falu
                  nyomorúságai miatt: ha ezt kellene adni szerelmesének! Ah, ezeket a kínokat, ezt a
                  szegénységet, ezt a földi poklot...</p>
					<p>De elhallgattatta magában a feltüremlő fenyegetést, a sötétségből kiszökő
                  tűznyelveket, s titkos mosollyal nézte a forgó, zsibongó, zúgó népet, amelynek az
                  arcáról a pillanat öröme ragyogott. Hogy tudnak az emberek örvendeni a perc
                  érzésében: őbenne, úgy érezte, messzehordó tervek csírái sarjadoznak, mint
                  melegágyban.</p>
					<p>Hirtelen meglátta, hogy Arday Dékányné mellett ül.</p>
					<p>Megdobbant a szíve: sikerült.</p>
					<p>A játszma meg van nyerve, félve leste, milyen arccal beszélnek, s örömmel látta,
                  hogy vidáman csevegve s egészen fesztelenül, mintha soha semmi sem lett volna
                  köztük... Egy pillanatra megvetette őket ezért, de aztán rettegve gondolt arra,
                  hogy mennyi veszély fenyegette őt, ha nem így megy a dolog... Akkor elmarad az
                  iskolatelek, elmarad az egyházi adó felemelése, ami úgy látszik, egész jó úton
                  megy... Elmarad a városi papság, elmarad minden... Mit bánja ő, erkölcs, vagy
                  erkölcstelenség: csak ezek most legyenek egymásé... Tudta, hogy örökre jó
                  pártfogót nyer a papnéban, ha tényleg Ardayné lesz belőle... Kicsit elpirult, nem
                  merte ki sem mondani magában, hogy mi a neve annak, amit ő most csinált!
                  összekeríteni két vénet... Még csak nem is ifjakat, vérbujákat, lélektüzeseket, de
                  két kiszikkadt vénet, akik túl vannak mindenen... Fuj... s ki tudja, mi céljuk van
                  még ezzel...</p>
					<p>Valósággal megkönnyebbült, hogy egyre kínzóbb érzései közül kiszakadhatott: a kis
                  ügyvéd jött hozzá, ugyanaz, akit a minap az úton a sógorára haragvó parasztnak
                  akart ajánlani.</p>
					<p>- Hogy van, hogy van? - mondta az ügyvéd s erősen megfogta a kezét. Miklóst kicsit
                  zavarta ez a bizalmas hang, félt, hogy a ráfigyelők előtt rossz híre támad a
                  zsidóbarátkozás miatt, félt, mert nem tudta, hogy Arday hogy van az ügyvéddel:
                  most mindent egy síkra vetített le, mindent az Arday személyére vonatkoztatott,
                  de az ügyvéd oly rendíthetetlen komoly volt, s mégis valami humor volt a lényében,
                  hogy nem tudta megtagadni igaz valóját: tetszett neki a nyílt s őszinte s igaz
                  ember. - No, dolgozik-e valamit?</p>
					<p>Miklós háromszögbe törte a homlokán a ráncokat (zavarodottan vette észre magán,
                  hogy ezt Ardaytól tanulta, hát már a külső mozdulatok is ragadnak rá)...</p>
					<p>- Az utóbbi időben nem tudok dolgozni - mondta.</p>
					<p>Persze hogy nem: most más gondok foglalják le... Hogy lehessen gondolatok sima
                  láncát űzni-fűzni, mikor az anyagi érdek lázával van tele minden csepp vére!</p>
					<p>- No, nem is érdemes. Irodalmi munkát vidékről folytatni tisztára őrültség -
                  mondta az ügyvéd. - Nem is tudja, hogy pályadíjat nyertem? Igen, a budapesti
                  Jogászegylet tűzött ki egy föladatot, egy egészen zárt kérdés, tisztára spekulatív
                  természetű dolog: megnyertem.</p>
					<p>- Gratulálok.</p>
					<p>- Na, nem olyan tegnapi keletű az eset, még a télen volt. Csak onnan jut eszembe,
                  hogy a napokban fenn voltam Pesten. Megjegyzem, a dolognak egy részét felolvastam
                  a Jogászegyletben, Schwartz Guszti odajött s gratulált, azt mondta, még ilyen nem
                  volt. Most aztán fél évi késedelemmel megjelent a füzet, egy példányt sem küldtek
                  belőle. Kiadták a háromszáz korona pályadíjat s megvan. A szerző kuss. Na,
                  bemegyek az Andrássy úton a Lampel-féle könyvkereskedésbe, a segédtől kérdezem
                  borzasztó ártatlan képpel, hogy X. Y.-nak ezen dolgozata megjelent-e, s van-e
                  belőle példány? Igen, igen, mondja egy másik segéd, úgy látszik, valami csodás
                  memóriájú egyén, aki azzal parádézott, hogy még erre a teljesen ismeretlen és
                  obskurus névre is emlékszik: ő megtalálja. Csak úgy irultam-pirultam, mint egy
                  kisleány, képzelheti... S a gazember, kérem valahonnan, valami sötét zugból
                  előszed egy kis szürke füzetecskét, s mint egy ballerina szervírozza nagy
                  meghajlással. “A szerzőnek tetszik lenni?” Gondolhatja, hogy kívántam a pokol
                  fenekére, s hogy kotródtam a szeme elől... Nyilvánvaló, hogy én voltam az
                  egyetlen, aki egy példányt vett a jeles tanulmányból... Nem érdemes kérem
                  irodalmilag jeleskedni... Azoknak igen, akik Budapesten vannak, mert azok
                  másképpen tudják kamatoztatni a dolgot. Hát hiszen én is arra szántam az egészet
                  természetesen, mert egy ilyen kis városban élni, az nem nekem való. Tyúkpörökkel,
                  vagy még sokkal rosszabb dolgokkal foglalkozni. Azt hiszem, most sikerülni is fog
                  feljutni...</p>
					<p>- Budapestre?</p>
					<p>- Igen.</p>
					<p>Egyszerre néztek mind a ketten Ardayra, s Miklósban az az érzés lobbant fel, hogy
                  ez is a képviselő által, ez is Arday útján, hogy ez is ugyanabból a dologból akar
                  megélni, amiből ő... Elmosolyodott... Nem irigyelte. Mint valami nagy és bőségesen
                  terített asztal, úgy tűnt fel előtte az Arday élete, hogy azon lakmározhatnak a
                  legyek megszámlálhatatlan példányban... Csak egy kicsit undorodott magától: ő is
                  egy, ezek közt a legyek között.</p>
					<p>Margit suhant el előtte, valakinek, táncosnak a karján.</p>
					<p>Szembenéztek, a leány olyan szelíd, olyan szinte fájdalmas mosollyal nézett rá,
                  Miklós lángvörös lett: most hűtelen, hűtelen és távol maradt. Égett az arca a
                  szégyentől, egész megfeledkeztem szegénykém terólad. El kellett fordulnia
                  gyorsan, mert félt, hogy az ügyvéd észrevesz valamit az arcán...</p>
					<p>- Nem, most már fel is szabadítom magam - mondta magában.</p>
					<p>Ardayra nézett, szinte szuggerálni akarva neki, hogy rá nézzen, rá gondoljon.
                  Arday azt ígérte, hogy a bál estéjére meg fogja csinálni az ajándékozási
                  szerződést, hogy azt a bizonyos telket az egyháznak adja, s ő a kurátort, a bírót
                  s a tanítót már iderendelte, s azok ott az ajtó sarkában lesik, hogy mikor kell a
                  képviselő úr elé járulni, hogy átvegyék az okiratot. Miklós úgy gondolta, hogy
                  Arday tüntetni akar a báli közönség előtt azzal, hogy nyilvánosan adja át.
                  Istenem, mért ne legyen ennyi öröme, ha ez neki jólesik. Úgyis mégis, no, áldozat,
                  amit tesz...</p>
					<p>Merően nézte, hogy vannak egymással, hogy megy a dolog: mit mondhat a papné.
                  Valami kínos nyugtalanság fogta el, szívszorongás: most mi lesz, ha nem sikerül!
                  Mi lesz, ha Dékányné nem áll kötélnek. Mi lesz, ha Arday nem éri el azt a célt,
                  amit őáltala el akart érni... Nem is merte végiggondolni, a vér leszállott benne,
                  s szinte szédült: akkor vége mindennek. Vége a barátságnak, vége a szerelemnek...
                  Akkor Margit elutazik haza... Jegyváltás nélkül... Ah, ki tudja, találkoznak-e
                  többet az életben...</p>
					<p>Végre úgy tetszett neki, kegyeskedik feléje nézni a képviselő úr. Lefojtotta a
                  rémület, amit ez a vészesen komoly arc keltett benne, erőszakolta, hogy fellobbant
                  s rohant feléje.</p>
					<p>Arday továbblépett pár lépést Dékánynétól, aki az asszonyok közé vegyült s az ajtó
                  felé indult. Az arcán szórakozottság volt és beesett vonásain valami
                  kellemetlenség s fáradt kifejezés.</p>
					<p>Miklós a gazdatisztbe ütődött. Ez nagy darab vastag hangú ember volt, megragadta
                  Miklósnak a vállát s kissé tiszteletteljes, kissé konfidens bizalmassággal
                  dörmögte a fülébe:</p>
					<p>- Jövő vasárnapra az egész cselédséget berendeltem a tanyákból. Elláthatja őket
                  üdvösséggel szentatyám.</p>
					<p>Úgy mondta ezt, mintha ez egy kissé kitüntetés volna, mintha ez bizalmasság volna
                  az uradalom részéről, mintha ez akarná jelenteni, hogy már neki is tudomása van
                  arról, hogy a nagyságos úrnak a kegyeiben van a pap. Még egyszer odahajolt a
                  füléhez, s szemhunyorítva dörmögte:</p>
					<p>- Ez kivételes dolog, ilyen nagy munkaidőben, de már a nagyságos úr is tudja. Ezt
                  csak a kedvenc papjainak szokta megadni. Semmi kifogása nem volt ellene. Sőt
                  valószínű, hogy ő maga is jelen lesz az istentiszteleten.</p>
					<p>Intett hozzá, mintha ez valami fejedelmi boldogságot kellene hogy jelentsen a kis
                  falusi pap számára. Kitüntetés, nagyszerű.</p>
					<p>Miklós most az egyszer nem érezte magát lealázva, valóban úgy hatott rá, mintha ez
                  valami igazi kitüntetés volna.</p>
					<p>Mosolygott s fesztelen volt s kiegyenesedett. Észrevette, hogy mellette áll az
                  ügyvéd, az ám, ez is a famíliához tartozik, hisz az Arday ügyésze...</p>
					<p>Arday most ment el előttük a bejárat felé.</p>
					<p>Miklós előbblépett, még egész este nem volt alkalma üdvözölni, mély s
                  tiszteletteljes, de valóban egy kissé bizalmas meghajlással köszöntötte, hiszen ő
                  nem szolgája, ő független ember, ő az Isten embere, ő pap, aki szinte egyenrangú
                  valahol, valahogy...</p>
					<p>- Alázatos szolgája, jó estét kívánok, képviselő úr... - mondta mosolyogva s
                  legszebb csillogásával sötét szemeinek.</p>
					<p>A képviselő egy pillanatra megállott, ellenségesen végigmérte a papot, hidegen,
                  eltaszítva, szinte megtámadva, megbüntetve valamiért.</p>
					<p>- Nagyon sajnálom - mondta fogatlan szájjal -, nincsen időm. Egyáltalán ilyenkor
                  hagyjanak békét az urak.</p>
					<p>Ezzel továbbment, olyan fagyosan és ridegen, félelmes volt.</p>
					<p>Miklós eldöbbenve, megalázva maradt ott s szinte levegő után kapkodott.</p>
					<p>Néhány pillanatig mindhárman mély csöndben állottak a báli zsivaj közepette, akkor
                  Miklós elindult ellenkező irányban, a bejárat felé, szabad levegőre volt
                  szüksége... A kasznár utánahajlott, megfogta a karját:</p>
					<p>- De el ne feledkezzen a prédikációról! - mondta atyásan, fölényesen, mintha ezzel
                  azt akarta volna mondani: - én nem láttam, nem hallottam semmit, én azért a régi
                  vagyok.</p>
					<p>- Igen - mondta Miklós. - Dögölj meg - gondolta hozzá.</p>
					<p>- Nagy beszédre készüljön, mert ott lesz az egész Arday-uradalom.</p>
					<p>- Igen, igen - motyogta Miklós, és szökött, mert már érezte a hangján, hogy
                  hazudik, gúnyt űz belőle, és semmi se lesz a dologból.</p>
					<p>- Megbolondult ez? - kérdezte az ügyvédtől, hogy elhárítsa magától a megalázás egy
                  részét. Komiszságba burkolózott, hogy a komiszság ellen védekezzék.</p>
					<p>Az ügyvéd felvonta szemöldökét.</p>
					<p>- ...a fejére - morogta Miklós fuldokolva.</p>
					<p>- Kért valamit tőle? - kérdezte az ügyvéd nagyon bölcsen s emberismerően.</p>
					<p>Miklós megzavarodott, s gyáva volt felelni. Úgy tett, mintha nem értené a
                  kérdést.</p>
					<p>- Nekem... Mi közöm van nekem hozzá!... - mondta most már álcásan, s úgy néztek
                  egymás szemébe az ügyvéddel, mintha fognák egymást, mintha ki akarnák egymásból
                  húzni a titkot...</p>
					<p>Csak tétova és a mit sem értést jelző pillantással váltak el, mintha mind a ketten
                  valami természeti tünemény idegenszerűségével volnának szemben.</p>
					<p>Szédülve ment ki a szabadba. A kurátor megfogta a kabátja szárnyát, s a szemébe
                  kacsintott.</p>
					<p>- Hagyjon nekem békét mostan - mondta durván. S ugyanolyan durván, ahogy Arday
                  mondta az előbb.</p>
					<p>A kurátor nagyot nézett, aztán összekacsintott a bíróval.</p>
					<p>A kútig ment, mintha inni akarna. Tétován állott meg, a feje szédült. Egészen fel
                  volt dúlva.</p>
					<p>Forrott a vér az ereiben, láz volt az agyában, a szíve körül görcsös
                  markolászás.</p>
					<p>- Á, á, világi élet - mondta magában. - Ez hát a hatalmasok kegye... ez minden...
                  így kell építeni emberek jóakaratára... Ah, én nyomorult... odáig jutottam, hogy
                  így lehet velem elbánni... Ekkora szégyen... Ha ezt túl lehet élni, akkor nincs
                  többé szégyen... Akkor nincs többé bőr az arcomon...</p>
					<p>Micsoda élet s mi ez az élet. Micsoda szövevény és milyen isten nélkül való
                  tusakodás... Ez hát az, amit mondanak, hogy aki letér az erény útjáról,
                  könnyhullatással vet, s könnyhullatással arat... Én nyomorult s alávaló galád:
                  letértem az egyenes útról, az erény tisztességéből... Persze láttam, hogy a bűnöst
                  tisztelet s méltóság veszi körül, a képmutatót dicsérettel halmozzák el, a buta
                  rajongót, aki egyetlen jót nem cselekedett életében, fölibe helyezik a tudomány
                  emberének, annak, aki kész feláldozni a tiszteletet s az élvezeteit a tudományért,
                  azért, ami meggyőződése szerint szent és jó. Azt láttam, hogy mindent sötétség
                  vesz körül, ami tiszta és jó, hogy csak az a nagy, ami külső csillogással van
                  bevonva, hogy az élet mindenről kérdez, csak az erkölcsiségről nem... Azt láttam,
                  most megláttam, hogy szeretet nincs sehol, minden csak érdekhálózat, hogy az
                  emberek egy rettenetes hálóban vergődnek, s mindnyájan ugyanazt vonják... Ah, én
                  is élni akartam, pénzt akartam szerezni, akartam... Gyenge volt a szemem, hogy
                  átlásson ezen a homályon, s lesüllyedtem a bűn örvényébe.</p>
					<p>Gaz lettem, aki eladja érdekeit, eladja a községe javait, eladja a lelke
                  önbecsülését: nagyurak szolgája, letapostam az emberi méltóságomat, méltatlan
                  lettem egy szűzi lélek, egy angyali ártatlanság szerelmére... Méltatlan lettem az
                  igaz Isten pillantására... méltatlan lettem saját magam előtt... De ha én gaz
                  vagyok: mi tett azzá?...</p>
					<p>Ti kutyák, alávalók, ti gyilkosok, ti szerencsétlen emberi férgek, akik csak a
                  falásnak s aljas szenvedélyeiteknek vagytok rabjai s végrehajtói... ti emberek,
                  érdekhajhászok, kikben sehol jóság s szeretet, és ember nincsen, ami van, csak
                  arra van, hogy mézzel vonja be pillanatnyi érdekszámításotok útját... Ami van,
                  csak arra van, hogy mint valami külső cicomával takarjátok vele a nyers és ősi
                  falási ösztön bűzös munkáját...</p>
					<p>Mért, hát mért éltek... vagytok teremtve... Mért, mi mindnyájan, mért nem halunk
                  meg!... Mért nem hűl ki a föld, hogy kihűljön rajta ez a nem... Minden állatok,
                  férgek és élők között a legalacsonyabb és legalacsonyabb és legfélelmetesebb: ez a
                  kettős arcú lény: az ember... Az ember: az egész emberi nem, ami csak van, egy
                  félköbkilométer kockában elfér: óh, szüreteljen le a halál, és préselje ki belőle
                  a lélek múltját...</p>
					<p>Óh, ha most egy kívánságom, ha most teljesülne: csak ez: Semmisüljetek meg!...
                  Gyúljon ki a Mindenség, s égjen és égjen és vesszen és tűnjön el az ember...</p>
					<p>A szeme odameredt a vörösségre, s a füle már hallotta a felvágó ordítást, ott
                  távolabb az udvar másik végében lángok csaptak ki, égett a nagy csűr, amely a
                  parasztok táncterme volt...</p>
					<p>Dermedten állott s nézett, csak nézett, és nem bírt kiáltani a rémülettől csak
                  állott, s a lába gyökeret vert s csak nézte reszketve a rémületet, a nagy csűr
                  tetején lángok csaptak ki, az eresz alatt jöttek ki a lángok, s ő csak bámult és
                  állott, és nem merte ki sem gondolni, rémület, mi van, hogy mekkora
                  szerencsétlenség, óh, iszonyú rémség.</p>
					<p>Az éjszaka sötét volt, csillagos sötét, de már világos van, és ordítás mindenfelé,
                  hogy tűz van, tűz van, és futnak a táncosok fehér ruhában a csűr felé és borzalom,
                  a nádtetőn tüzek futkosnak, mint apró tűzmacskák futnak ki a nádbunda alól, és
                  valami ordítás, valami nem emberi, irtózatos és rettentő s kegyetlen és irtóztató,
                  fordítsd el a szemed, és úgy nézz rá megdermedve, ez lázálom, ólomsúlyok,
                  elfordítani nem lehet.</p>
					<p>- Hétszázan vannak odabe!</p>
					<p>- Vizet, vizet, vizet!</p>
					<p>- Segítség!</p>
					<p>- Nyissátok ki a kaput! - s bentről az az üvöltés, mintha egy hang, egy tüdő, egy
                  ezerfejű szörnyeteg másvilági ordítása volna s itt fut a kurátor, nem ismer
                  embert, istent, fut neki a tűzesőnek s felkapaszkodik a lángoló csűrkapura, mit
                  akar istenem, akkor csak a kapu, mint egy fal ledűl, ledűl, rászakad, alatta az
                  ember, úristen, isten, százan a kapun, nagy embertömeg és egy pillanat alatt
                  felnő, hegy lesz, isten, isten, mint egy ordító, égő máglya, egy irtóztató gomoly,
                  emberi boglya, s aki lent is, ég, aki fent is, ég, nagy ég! egy sorra a másik,
                  harmadik, századik fel a kapunyílás tetejéig, s ő felemeli két karját, száját
                  kitátja s néz, s ordítani sem bír, a tüdeje lefojtva, lélegezni sem bír,
                  atyaisten, nagyisten, isten. Körben emberek, urak, nők, táncosok, mind körbe,
                  bámul és remeg és a hegy ordít, üvölt a hegy, a hegyek megbődültek. És emberek
                  szaladnak neki az üvöltő tömegnek s tépik, cibálják, húzzák a kazalt,
                  kettészakítják, darabokba jön ki ember, a láng, egyre nagyobb a hegy, s már egy
                  lángban ég a csűr, egy magas, lobogó, egyenes áldozati láng, föl, föl az égnek,
                  Istennek tetsző áldozati láng, hó rettenetes, segítség, uuu, irgalom, élet.</p>
					<p>Ezt te kívántad. Betelt, átkozott, ezt te kívántad, ez a te dolgod. Égj bele
                  magad!</p>
					<p>S megindul, rohan, mintha súlya nem volna a lábának, csak lebeg, s ott van, és
                  mellette egy égő legény zuhan le a magasból, magasan lobog a láng a feltartott
                  karjain. “Sarkadra való vagyok” kiáltja, lezuhan, elhallgat, halott. Egy láng
                  utánavonít és üvölt: Megégett a zsír! Uuu... Az emberzsír lánggal ég, bűz és
                  irtóztató. Tépik a boglyát, ahogy érik, a bíró vonít “feleségem!”, s már fogja a
                  karját, letapodják, odavan. S ő is ragad, egy kart, belekapaszkodik egy tátogó
                  polipba és húzza, húzza, hanyatt esik, letérdel. Egy legény esik rá, égett arccal
                  vigyorog, fel akar állani, nem bír, a lábába egy gyerek kapaszkodott, ennek semmi
                  baja, szepegve áll odább, iszkol, mint egy eb, ép bőrét viszi.</p>
					<p>- Szerelmes isten, szerelmes isten... szerelmes isteneeeem.</p>
					<p>- Miklós - sikoltja Margit, és ő futva, engedelmesen a szerelmes szív isteni
                  engedelmességével pattan vissza. Abban a pillanatban tűzcsóva röpül körülötte, és
                  nád és tűz omlik felülről, s mint disznóperzselés sistereg az emberi zsír. Ő csak
                  vizet kap, amit dézsaszám öntenek a tűzbe s átázva tűz előtt, reszketve a hideg
                  szélben, ami vadul csap bele a parázsba és magasan fölsepri a levegőbe, repíti a
                  csóvát a szalmafedelű házak felett.</p>
					<p>A lány összekulcsolt kézzel áll és remeg, a pap kitárja karját, hogy átölelje őt,
                  a lány szemérme korlátot vet, és ő kitárt karjait a tűz felé fordítja, mint egy
                  kővé vált próféta néz a máglya felé, két karját magasra emeli, egy égő lány szökik
                  ki a lángokból, hozzárohan, karjába veti magát, mintha ezek a karok várnák, hörög,
                  s ott hal meg a karjain, irtóztató, a földre letenni, irtóztató.</p>
					<p>- Gyehenna, halálbál, gyehenna, pokol.</p>
					<p>És ezt te kívántad, te küldted így halálra az embert: ez hát a megváltás, ez a
                  halál!... Oh, ember, őrült... halál...</p>
					<p>Ököllel vágja homlokon magát, akkor újra hallja a sikoltást: Miklós! S most már
                  nem tilos, átölelni a lányt, aki ájultan omlik reá. Az első ölelés, az első csók a
                  világ szeme előtt. De ki látja, ki törődik vele.</p>
				</div>
				<div type="chapter">
					<head>6</head>
					<p>Egész éjjel fenn volt az átázott ruhában, ideje sem volt magára gondolni. S hogy
                  Margit szerelmes reszketéssel kellett hogy elváljon tőle, nem volt többé, aki reá
                  gondolt volna. A szemében ottmaradt az eltávozó kocsi képe, rajta a fehér lány
                  sötétbe bónyálva, aztán gépiesen, már mint munkát végezte az imádkozást, imagép
                  lett, vigasztalás, részvétontó, az isteni dolog közlését prédikáló pap.</p>
					<p>Anyja mégis addig könyörgött, járt utána, a szürke hűvös reggelen hazacipelte,
                  átöltöztette, szárazba rakta, anya, gondos, rettegő, szegény, mint babakorában.
                  Késő már, köhintett, az arca égett. Egy óra múlva nyitott szemmel szundítás után
                  fölugrott, se kérés, se parancs, el - kirohant vissza a tűz helyére.</p>
					<p>Még füstölt az üszök, ó, irtózat, már csak hat kormos oszlop állt a helyén, azt el
                  nem hiszi a szem, hogy itt ennyi ember itt mulatott az élet bőségében. Mit akar
                  ott a fiatalasszony, a forró hamut túrja követ, téglát emelget s vág és sikít
                  belőle a szakadatlan zakatolás: jaj istenem, istenem, jaj istenem, istenem.
                  Egyszerre felsikít: meghaaalt!... Édes uram, uram, édesuram, uram, s felemel egy
                  darab cafatot az ég felé: ennyije maradt az urából.</p>
					<p>Miklós szigorúan nézi. Részvét nélkül. Most már elég. Elég a jaj, mindennek van
                  határa, emberi idegek többet el nem bírnak, egy pillanatig haraggal néz a
                  jajgatóra, aki száját kitárja és ordít, mint egy megszúrt állat. Vénasszonyok
                  veszik körül, vörös szemű vének, sírást fojtó fekete kis öregek: Erzsi, Erzsi,
                  fiam, nyugodj meg, az isten akarata. Erzsi fiam, gyerinnen, gyerinnen Erzsikém,
                  gyere fiam Erzsikém, az asszony csak feltartja az égre a rongyot, a kék
                  posztódarabot, és sikolt, szótagolatlan üvölt, egy vad és nyers és kitartó állati
                  ordítás. Miklós részvétlen nézi, komolyan nézi: ezt tudtok, átadni magatokat a
                  vonító rémületnek, de nem tudtok idejében szeretni.</p>
					<p>Szeretni. A szótól megijedt. Szeretni. S csak áll mereven, komoran a szürke
                  reggelen. Szeretni?!</p>
					<p>A csendőrőrmester odalép hozzá, letörli könnyeit, a fekete csendőr sír.</p>
					<p>Ahogy elcipelik, a fiatalasszony üvöltése még hallik: Meghaalt, meghaaaalt, s a
                  komor csendőr szeméből könny csorog:</p>
					<p>- Be vót zárolva a kapu - mondja magyarázva. - A csűrkaput bezárták, hogy fizetés
                  nélkül senki be ne menjen, becövekelték, mongyuk. A vót a baj.</p>
					<p>- Maguknak kellett vón vigyázni - szólt vagdalkozva, gyűlölködve egy asszony, aki
                  figyel.</p>
					<p>- Nekünk!? - riadt fel a csendőr. - Nekünk? Mi Bogdánba vótunk, hogy lehessen
                  akkor itt vigyázni.</p>
					<p>- Mér nem vótak itt. Itt kellett vón lenni - s erre Miklós is ráeszmél, ennek így
                  kellett vón lenni.</p>
					<p>- Nem kértek ám csendőrt, mert nem akartak napidíjat fizetni, mer két pengőt
                  kellett vón fizetni.</p>
					<p>- Nem kellett itt soha csendőr - vág oda a pörlésre keserűen egy ember. Egy
                  szótalan, sötét alak, aki behúzódott vállal gubbaszt, két keze zsebre dugva,
                  sötéten, szomorúan. A bíró. Ez védekezik?</p>
					<p>Miklós csak nézi őket, az emberek elmúltak, az emberek élnek, az emberek
                  harcolnak. Harc, harc, egyre harc.</p>
					<p>Oh, ha ezt fel lehetne ésszel érni, mi célja van, hogy emberek meghaltak, s mi,
                  hogy maradtak élők.</p>
					<p>- Az isten büntetése, büntet az isten, az isten ujja - kiabál egy rekedt hangú
                  férfi s csak egyre ennyit: - az isten ujja, az isten ujja.</p>
					<p>- Két asszony gyereket szült - szólt hátul valaki csendes, természetes hangon, s
                  ez rémítőbb. - Mind a ketten odavesztek.</p>
					<p>Vadászkalapos, zekés úri társaság jön, urak, a főszolgabíró.</p>
					<p>Milyen szép férfi ez a Lázár főbíró. Szép magyar ember. Zsebre dugott kézzel jár,
                  bőrkamásniban, könnyű léptekkel, és szomorú arcot csinál, ez egy igazi úr.
                  Sajnálja az istenadta parasztokat. Sajnálja, de nem sír, szeretne úgy tenni,
                  mintha sírna, a lelkében sír, egy pohár friss pálinka illata árad belőle, ha szól,
                  a vonatban hajtotta fel? nem, nini, az egyik úr oldalán szíjon lóg a kis kulacs,
                  abból ivott.</p>
					<p>Miklós csak áll, hallgatja a beszédet, a szókat, a kérdést, feleletet, hogy öntik
                  a szót a parasztok, ontják, az urak hallgatnak. Mi ez? Segítség? Ha kibeszélődik
                  a dolog? Itt peregnek a szók, s a szomszéd oldalon egyre valami zavaró kopácsolás.
                  De mért kalapálnak ott, mit zavarják a dolgok sima lefolyását.</p>
					<p>Körös-körül sűrű embertömeg, hogy meggyűltek az urak megjelentére, bent a hat bitó
                  közt kapás emberek forgatják a földön a rongyokat: ruhafoszlányokat, emberi
                  csontokat kaparnak föl, keresik azokat, akikből nem találnak meg ennyit sem,
                  felismerhetőt, egy selyemcipellő sarkát, vagy egy bakacsákó sárgaréz forgóját.
                  Lehet, hogy egyik-másik foszlány a lányukról, fiukról, testvérükről való, tán mind
                  a háromról van itt, van ember a határon, akinek ott ne veszett volna valakije?</p>
					<p>- Feleségem, lányom, katona fiam ottvan...</p>
					<p>- Tegnap még négy fiam volt, mára így maradtam...</p>
					<p>A csontos arcú, szikár magyarok, néha megrándul a vonásuk, és bekiáltják a
                  jajjukat, négy szuronyos, kakastollas vitéz megy egy csoportban, szépek a rémítő
                  falun, a reggeli nap kisütött! Kisütött a felkelő napsugár. Nyár van, reggel, a
                  madarak csicseregnek a fákon.</p>
					<p>- Leégett a gyertya, möggyúlt oszt a hólyaglámpa. El kell ótani.</p>
					<p>- Igen kérem, azt kiabálták, el kell ótani, vót aki aszonta, nem kell bántani,
                  igen kérem, egy huszár kirántotta a kargyát, hogy minek azt, nem tudom, de vót
                  amék megfogta a kardot, hogy Feri ne hencegj, igen, kérem akkor meggyúlt a papír.
                  Én ott vótam kérem, én ott benn vótam a közepibe. Nem kérem, én nem táncoltam csak
                  álltam, mikor mindenki a kapura szalatt is, én csak álltam. Igen, kérem a kaput ki
                  tudták törni, de ott vótak a lócák, azon felbuktak, egymásra, én is kérem csak
                  úgy tuttam kijönni, a többieknek a feje tetején, úgy ugrottam le, kérem engem a
                  jóisten kisegített.</p>
					<p>Mindenki kimeredt szemmel néz, a beszélő kis csámpás legény, szájából habzik a
                  szó. Ezt tartotta meg az Isten, ennyi nép közül.</p>
					<p>- Kánya Etus is kijött - sikoltja egy asszony olyan erővel torka szakadtából -,
                  még rákiált az anyja: Ne erre, Etus, ott nem tudsz kimenni a népektül, az Etus
                  kijött osztán emerre, ű meg ottveszett.</p>
					<p>- Maga is itt volt, bíró úr?</p>
					<p>- Igen kérem.</p>
					<p>- Osztán mit látott?</p>
					<p>A falu, a nép érzi, hogy a főszolgabíró kérdése tisztesség, a falunak szól,
                  megbecsülés, a bírónak szól, a bíró az első személy, csöndre fogják magukat,
                  beszél a bíró.</p>
					<p>- Én az urak szálájábul láttam meg a tüzet. Odamentem, vagy tizenötöt kihúztam. A
                  feleségem már elérte a kezem, már fogtam az ujját, rám nézett. Akkor
                  letaposták.</p>
					<p>- Nincs meg?</p>
					<p>- Nincs kérem. Se ű, se a testvérje. Bizony nincsenek.</p>
					<p>Elfordul, nem tud többet szólani, odamegy, kis kendőt vesz elő, a szemét törli,
                  egy pillanatig csönd.</p>
					<p>- Hallatlan könnyelműség - szólt a főbíró.</p>
					<p>- Az igen, az igen - fut keresztül a fehér köpenyes kis köpcös járásorvos - a
                  harag fogja el az embert, ilyen könnyelműség a halállal szemben. A magyar faj
                  rendkívül könnyelmű a veszedelmekkel, a halállal szemben. Az óvatosság és az
                  elővigyázat hiányzik a természetéből. Mert bátor és vakmerő. Németek, franciák
                  közt nem eshetett volna meg ilyen katasztrófa. Azok nem mentek volna bele a
                  petróleumlámpával világított szalmafedelű állásba táncolni, vagy ha igen, nem
                  szögezték volna be a kaput. Annál sokkal jobban szeretik az életüket.</p>
					<p>- Itt voltak az urak! Nekik nem lett baj! Az uraknak sosincs baj.</p>
					<p>Csönd. A főbíró odanéz. Szigorúan néz a vadászkalap alól és csönd lesz.</p>
					<p>Távolról kiáltva jön egy hosszú, csontos, tanyai magyar, s már messziről
                  kiált:</p>
					<p>- Pongó Ferenc huszár fiam, hol vagy!?</p>
					<p>Se lát, se hall, be, a tömegen áttör, a közepébe, egyre csak kiált, csak kiált,
                  egyre csak azt:</p>
					<p>- Pongó Ferenc huszár fiam, hol vagy?</p>
					<p>Az arcok elfordulnak, a népek rámerednek, mindenkinek elszorul a szíve, mintha
                  mindenki felelős volna, mintha minden élő számot adni tartozna a pusztai
                  legényért.</p>
					<p>- Pongó Ferenc huszár fiam, hol vagy!?</p>
					<p>Még a föld is megrendül a szó alatt, s mintha ott alant, a mélyből feszült füllel
                  lesné minden szív, hogy itt vagyok. De nincs semmi szó, s a tarisznyás magyar
                  belegázol a zsarátnokba, félrehárítja a kapásokat, lehajlik a pernyébe, s újra
                  kiált, újra:</p>
					<p>- Pongó Ferenc huszár fiam, hol vagy!?</p>
					<p>Egy halk és éles hang mondja az urak közt:</p>
					<p>- Eddig kétszáznyolcvanöt halottja van a katasztrófának.</p>
					<p>Egy másik szó ezt szólja:</p>
					<p>- Szerencse, hogy a falu is le nem égett.</p>
					<p>- Nem égett le, de kiégett - szól a főbíró, s elmegy.</p>
					<p>- Bizony ki, bizony ki - jajgat egy asszony, halkan kéztördelve. - Van olyan ház,
                  mind odaveszett. A kovács egész családostul, még a szolgálója is odaveszett. Most
                  rínak a malacok, nincs, aki enni adjon nekik.</p>
					<p>Miklós zúgó fejjel, kába szívvel a nyüzsgő, lehetetlen benyomások között. Egy
                  asszony a palástját hozza. Mit akar.</p>
					<p>- Tiszteletes úr, tessék jönni temetni.</p>
					<p>Persze, koporsót szögeznek... az a kalapálás. Rettentő gyászzene.</p>
					<p>S már ott is van a földre lerakott koporsók hosszú soránál, s csodálatos,
                  ismerősnek érzi a saját hangját, amint meghallja. Megnyugtatónak, mintha végre
                  hazajutott volna.</p>
					<p>- A mi segedelmünk jöjjön el az Úrtól, aki megtart és igazgat mindeneket.
                  Ámen.</p>
					<p>Akkor megállott. Most gondolat kellene, de nincs a fejében gondolat, szólani
                  kellene, de nincs szívében tisztult érzés.</p>
					<p>- Mindenható Isten... születtünk, meghalunk. Születni... lettünk e földön, amint
                  kél a lepke, születik a virág... meghalunk, ahogy lekaszálják a mezőt, eltapossuk
                  kézzel a bogárt... Megszokott, hogy az emberélet annyi változatnak,
                  viszontagságnak kitett pályafutás legyen s a végén, mint éjjeli futótűz egy
                  sírkőben megütközve, kialudjon: Isten: egyszer éjjeli tűzzel oltod el annyi
                  lélektűz kicsiny lángjait... Kialudni, meghalni... Meghalni s talán örökké
                  semmivé lenni... emberi létezés megszűnik... rémítő visszhangjai a
                  kétségbeesésnek, ebből egy gondolat elég megkeseríteni életünket...</p>
					<p>Így beszélt lassan, tűnődve, csodálkozva, hogy beszél... idegennek érezve, amit
                  mond... tűnődve és elmélázva, beszélve kereste, amit nem talált.</p>
					<p>- Itt állunk s nézzük az életet s nem értjük Atya... Folyton csalódás: hipotézist
                  állítottunk fel, s nem sikerült: az élet nem azt adja, amit mi tőle várunk... Az
                  élet él, valami ismeretlennek tekintett, mégis egész lényünk által ismertnek
                  érzett törvények szerint... Mintha mesterséggel kötnénk be szemeinket, Uram,
                  mintha álmot borítanánk erre a világra, mintha elbéklyóznánk a szabad gondolatot s
                  a tiszta érzést: Isten, te nyílt életet társz elénk, s mi az emberi gondolkozás
                  kezdete óta behunyt lélekkel megyünk el a te megnyilvánulásod előtt. Te itt vagy a
                  tűzben, vízben, a földön, a levegőben mindenestül itt vagy minden mozdulatunkban,
                  az őszintékben és az álnokokban, az igazságban és a képmutatásban egyformán... De
                  mi nem akarunk meglátni, mi nem akarjuk a te törvényeidet megismerni... arra is
                  nehezen és sok ezer esztendők után bírunk rámenni, hogy a testünkön kívüli test:
                  a természet megismerhető, minden pillanatban nyilatkozó, s mindig ugyanazon
                  lefolyását ismerjük: ez még hátra van, Isten, igaz isten, hogy az emberi lélekben
                  lefolyó jelenségeket is ugyanezzel a szemmel nézzük, ugyanezzel a tudományos
                  egyszerűséggel mérjük le... Halál... halottak tömege... egy perc alatt elvirágzott
                  életek... Uram, megértjük... ez ugyanaz, mintha a tavasszal összegyűjtött hernyót
                  csomóstól vetjük a tűzbe... a többi hernyó tovább él és szaporodik... él: halad
                  azon a fejlődési törvényszerűségen előre, amit a természet egyetlen és ki nem
                  kerülhető lehetőségnek adott a számukra... Uram: mi is élünk. Továbbélünk. És
                  kinőjük magunkból a fájdalmat, a gátló és nehéz anyagot, amely itt most belénk
                  hullott, testvéreink, embertársaink halálából... hogy értsem: azért vannak a
                  mesterségesen csinált formák és képzetek, hogy ez könnyebben segítse elő ezt a
                  folyamatot?... De mért? mire az? Mért iktassak be fölösleges motívumokat, mikor az
                  egyenes előrehaladást parancsolja a létezés természetszerűsége...</p>
					<p>Megállott, körülnézett, tompa, nehéz arcok dermedtek körülötte a koporsókra, a
                  szemek könnyesek voltak. Összeborzongott, minden csöpp vére izzott, a foga néha
                  összeverődött. Csak nézte a buta és szomorú arcokat, szegény állatok, a véreik
                  koporsójánál... Belévillant, hogy a kurátor, a kurátor a kapu alatt! Ottveszett...
                  Csaknem összeroskadt erre az emlékre, ami azóta sem villant fel az agyában.
                  Meglátta az anyját, aki nagy fekete szemeit rámerevítette, s kimondhatatlan
                  rettegéssel nézte őt.</p>
					<p>Akkor nem jutott eszébe több gondolat, el is feledte mi volt. Azt mondta:</p>
					<p>- Miatyánk, ki vagy a mennyekben.</p>
					<p>Az orvos azt mondta az anyjának s ő jól értette:</p>
					<p>- Kérem, nagyságos asszony, le kell fektetni. Lázas.</p>
					<p>Odajött hozzá, csodálatos, a szertartás alatt, nem respektálja a szent
                  szertartást, csodálatos. Érzi, hogy megfogja a pulzusát, az óráját nézi. Látja az
                  arcán a megdöbbenést. Azt a savanyú vonást, hogy: na, ennek is most kell
                  jönni.</p>
					<p>- Kérem, harminckilenc fokos láz.</p>
					<p>Most már ő is érzi. Csodálkozik, hogy azért az emberek mégis magukkal vannak
                  elfoglalva...</p>
					<p>A kapuból még egyszer visszanéz, látni akarja a képet. Ott a falu közepén az
                  ácsorgó nagy néptömeg. Hát a kurátor ottveszett, s a kurátorné, az bentégett. Hm.
                  hm. A kurátor nem béreli tovább a papföldet, s mi lesz az adóval? És Arday? Hol
                  van Arday?</p>
					<p>Minden porcikája külön vitustáncot járt, míg levetkőztették, úgy fázott,
                  didergett. Jaj, de jó volt már ágyba kerülni. Gonoszul gondolta, most kibújtam...
                  ott kellene robotolni a halottak mellett... úgy látszik, olyan merész prédikációt
                  mondtam, hogy rájöttek, hogy beteg vagyok.</p>
					<p>Jaj, de jó volna elaludni örökre.</p>
					<p>S már aludt. Egyenletes, lihegő lélegzettel.</p>
				</div>
				<div type="chapter">
					<head>7</head>
					<p>Három napig nem tudott magáról. Jeges tömlő volt folyton a tüdeje fölött s a
                  fején.</p>
					<p>Két óránként port kellett beadni, óránként kanalas orvosságot. Az anyjának elég
                  gond volt pontosan jegyezni az adagolás percét s naponta háromszor a hőmérőt.
                  Dékányné küldte át a dadát, régi cselédjét, aki valaha ápolónő volt a kórházbán,
                  az úgy végezte a dolgot, oly hivatással és megelégedéssel, nagyon szeretett ilyen
                  nagy beteget ápolni. Az orvos minden órában bejött, most úgyis itt volt a faluban
                  éjjel-nappal. Öt orvos volt itt, a betegek közül már elszállították, akiket
                  lehetett, a városba, de sok volt a teljesen összeégett roncs, akin segíteni nem
                  lehet, csak enyhíteni a fájdalmát.</p>
					<p>A kis öreg orvos, a kiborotvált állát kapargatta, napok óta nem volt ideje magára
                  gondolni, s ott üldögélt egy-egy félórát örökös fehér vászonkabátjában a betegágy
                  mellett.</p>
					<p>- Benneégett kétszázhatvankettő - mondta -, megsérült hatvan, kik közül eddig
                  meghalt huszonnégy. Összes halálozás mai napig - nagyobb bizonyosság kedvéért
                  elővett egy kis noteszt s abban nézte meg: - kétszáznyolcvanhat. Ezek közül
                  kétszázharmincnyolc helybeli, a többi a környékbeli falvakból való.</p>
					<p>Az anya egy-egy pillantást vetett egyre hörgő, fúvó, izzó betegére, s egészen
                  megsemmisülve és némán kuporgott az ágy mellett. Az orvos egyre jobban
                  szíveskedett, udvariaskodott vele, s nyugodt, tárgyilagos hangján folyton beszélt,
                  bár különben a világ legszótlanabb emberei közé tartozott.</p>
					<p>- Ma már eltemették az utolsó halottat is. Tizenegy óra tájban két leánytestvért
                  földeltek el egy közös sírba, ez volt az utolsó temetés. A község képe
                  meglehetősen nyugodt. A boldogtalan emberek már nem járkálnak az utcán, hanem
                  szépen odahaza maradnak, és átadták magukat a néma kétségbeesésnek, bár ez még
                  sokkal borzasztóbb hatást tesz a szemlélőre, mint a jajveszékelés. Az utcákon már
                  jóformán csak a szomszéd községekből érkező látogatók járnak, de ezek is sokkal
                  kevesebben vannak, mint eddig voltak. Még legtöbben a katasztrófa színhelyén
                  csoportosulnak, ahol a pernyével összegyűlten megszenesedett emberi testrészek
                  hevernek. Ezeket a maradványokat most összegyűjtik és a temetőben elföldelik. Ma
                  délelőtt érkezett meg Dömötör közegészségügyi felügyelő, akit a belügyminiszter
                  küldött ki ide a helyszínére. Már jelentette is a miniszternek, hogy a hatósági
                  intézkedések minden irányban kielégítők. Segélyről és gyógyszerekről gondoskodás
                  történt.</p>
					<p>Az anya egyszer sem szólt rá szokott rideg módján, bár sértette; profánnak találta
                  ezt a rideg, hivatalos modort, de a kis öreg orvos lényében volt valami
                  rendíthetetlen komolyság, az orvos abszolút tekintélye a betegágy mellett. Ez az
                  isteni félelmetesség, még gondolni sem lehetett arra, hogy amit tesz, mond,
                  gondol, azt kritikával lehessen illetni. Különben is ez volt az ő lénye: imponált
                  neki és ez kellett neki, a tudós alapossága, széles látköre, avatatlanok előtt
                  ismeretlen kincsei, a tudomány titkai...</p>
					<p>Hirtelen rémülten meredt az ágyra. Miklós nyugodt barna szemeivel rájuk nézett, és
                  mintha még mosoly is lett volna az arcán.</p>
					<p>- Ah, már jobban van a mi betegünk! - kiáltott fel vidáman az orvos és megragadta
                  Miklós kezét.</p>
					<p>Az anya, aki úgy érezte, hogy megérinteni sem szabad a beteget, mint valami
                  törékeny holmit, mindig megrémült az orvos példátlan egyszerűségétől, ahogy a
                  beteg testet nem tisztelte, most is elijedt. De az orvos még hangosabban kiáltott,
                  mintha a beteg nagyot hallana.</p>
					<p>- Ugye jobban, jobban?</p>
					<p>- Job-ban - szólt Miklós.</p>
					<p>- Na, hát akkor hamar egy kis meleg levest, dadus! az istenért, maga nem ad egy
                  kis meleg levest a mi tiszteletesünknek?</p>
					<p>Az ápolóné kirohant suhogó szoknyáival szőrpapucsában, bent pedig egyszerre valami
                  megkönnyebbült édes érzés támadt.</p>
					<p>Miklós egyszerre úgy viselte magát, mintha nem is volna beteg.</p>
					<p>- Sokat beszélni nem szabad, prédikálni még kevésbé. Legfeljebb egész rövid
                  prédikációt - úgy félóra körül, mire az a sok szó - tréfált az orvos, és fogta a
                  kalapját.</p>
					<p>Az anya jobban megijedt most, hogy elmegy, mint mikor élettelen feküdt a fia,
                  Miklós megmozdult, hogy kezet nyújtson, s erősen kezdett köhögni.</p>
					<p>- Á, á, jönnek a jó köhögések végre. No ideje, oldódik a slajm - mondja az orvos
                  vidáman, és megfogta a pulzust.</p>
					<p>Az anya erősen nézte az arcát, de azon nem látott semmit.</p>
					<p>- Csak szorgalmasan szedni azt a kanalast, a por most elmaradhat egyszer. Éjjelre
                  majd bevesszük.</p>
					<p>- Írom, doktor úr - kínálta az anya, szegény, buzgó táblázatát, de az orvos rá sem
                  nézett.</p>
					<p>Még egyszer köszönt, s elment.</p>
					<p>Dékányné jött, Margittal és Jolánnal.</p>
					<p>- Kezét csókolom - köszönt neki hangosan a tornácon az orvos.</p>
					<p>Az anya erősen figyelt, mit mond a betegről, de csak ezt hallotta:</p>
					<p>- Vilmos császár táviratozott a mi királyunknak, a következő táviratot küldte: A
                  rettenetes szerencsétlenség alkalmával, melynek szeretett Magyarországod egyik
                  községének lakossága legnagyobb részében áldozatul esett, szükségét érzem annak,
                  hogy neked legbensőbb részvétemet fejezzem ki. A király a német császár
                  táviratáért meleg hangú táviratban mondott köszönetet.</p>
					<p>Most egy kis csönd van, halk beszéd, most, biztosan most mondja meg az igazat.</p>
					<p>A nők bejöttek, bizony fel sem állott, ki sem ment elébük. Mért jönnek folyton,
                  mindennap, ah... Fagyos arccal fordult feléjük.</p>
					<p>- De hiszen már jól van, Manya, Manyus, nézd csak, már semmi baja - lármázott
                  Jolánka, s kacagva és sírva nézett Miklósra -, és látod, te már ilyen rémségeket
                  gondoltál, te csacsi, csacsi.</p>
					<p>Miklós kitágult szemmel nézett az így csevegő nőre, lányra, aki széles kalapjában,
                  fekete ruhában csakúgy virított, s barátnőjét átölelve lengett fölötte.</p>
					<p>Eldermedt, ahogy ezt a kicsattanó életet nézte, s az arcán most először jelent meg
                  a halál félelme és gondolata: te már miket gondoltál: csacsi, csacsi... mit:
                  halál! a halál?</p>
					<p>- Ugye, jól van, jól van - hajlott elé Jolánka, s csókos mosollyal csucsorította a
                  száját.</p>
					<p>- Jól.</p>
					<p>- Nézd csak, hisz megszólalt: Jól. Ne olyan ünnepélyesen,
                  nézd csak, ne olyan tisztelettel, kikérjük magunknak ezt a nagy respektust, ez
                  gorombaság - csevegett, csacsogott szokása szerint.</p>
					<p>Odahajlott a Margit füléhez, súgta.</p>
					<p>- Isten bizony semmi baja. Egész más, mint tegnap volt. Nem veszed észre. No
                  ugye?</p>
					<p>Margit könnyein át mosolygott. Miklós úgy nézett rá, olyan áthatóan, forróan,
                  olyan kimondhatatlanul.</p>
					<p>Dékányné elfordította a szemét.</p>
					<p>- Ki vagy merülve, szívem? - szólt Matolcsynéhoz.</p>
					<p>Ez nyersen akart felelni, mégis elhallgatta a szót, s csak vállat vont, hogy maga
                  sem tudja.</p>
					<p>- Evett valamit?</p>
					<p>- Most melegítik a levest.</p>
					<p>Csönd volt azután.</p>
					<p>Miklós fölnézett a levegőbe, még eddig soha életében nem gondolt a halálra.
                  Komolyan, mint valóságra. Csak az elmúlás vágya élt benne, elalvásul, észrevétlen.
                  De meghalni. Megfagyni. Felbomlani. Atomokra. A temető borostyánja szíja föl a
                  molekuláit... Most tudta, hogy meg fog halni... Még ma... Nem volt semmi erő a
                  testében, az ujját sem bírta mozdítani. A szeme kimeredt: most meg fog halni... És
                  ilyen végzetlenül...</p>
					<p>- Hogy aludt az éjjel? - kérdezte halkan Dékányné.</p>
					<p>Miklós ezt hallotta, megértette, úgy láthatatlanul elmosolyodott.</p>
					<p>Az éjjel még aludt, jövő éjjel halott...</p>
					<p>Végigremegett.</p>
					<p>- Mar-git - mondta hangosan. Mind azt hitték, nem értik.</p>
					<p>- Mi kell fiacskám - hajolt felé az édesanyja.</p>
					<p>- Mar-git - szólt újra Miklós.</p>
					<p>Margit, szegény kislány, összetört virág, fölrezzent, felállott, közelhajolt.</p>
					<p>- Íróasztal... bal fiók... aranybetűs skatulya... - tagolta Miklós a szókat.</p>
					<p>- Hogy ott egy skatulya, azt vedd ki.</p>
					<p>A kulcsok soká csörömpöltek, míg betalált. Az anya rémülten nézte, hogy idegen nő
                  turkál; Dékányné lehajtotta a fejét, sóhajtott.</p>
					<p>- Az, az, vedd ki, vedd ki - mondta Jolán, de ő nem mert hozzányúlni.</p>
					<p>Margit valami iszonyattal, mintha lopásra kényszerítenék, nyúl az idegen
                  holmihoz.</p>
					<p>Odavitte az ágyhoz.</p>
					<p>- Gyűrű... - szólt Miklós, türelmetlenül intett, hogy siessen már, hisz látja, nem
                  bír beszélni.</p>
					<p>Margit rápillantott, valahogy egy kis affektációnak érezte ezt, szinte
                  sértette.</p>
					<p>Kinyitotta a kicsi dobozt. Két karikagyűrű volt benne selyembélés között.</p>
					<p>- Jegygyűrű - suttogta Jolán.</p>
					<p>Mély csönd volt.</p>
					<p>- Akarja? - kérdezte halkan, megrettenve vakmerőségétől Miklós.</p>
					<p>Margit a kezébe adta. Mind a kettőt.</p>
					<p>Miklós megfogta a kezét. Ottfogta. Nem várt ügyességgel vonta fel a leány ujjára
                  az egyiket; tovább nem bírta, a magáét nem.</p>
					<p>Jolán idegesen szólt.</p>
					<p>- Húzd fel az ujjára, no de húzd fel, hiszen nem bírja.</p>
					<p>Miklósnak ellankadt pillája felpattant, rádermedt a piros és szőke lányra, akiről
                  virított az élet.</p>
					<p>- Bí-rom - mondta, s fölhúzta magának.</p>
					<p>Lehunyta a szemét, sóhajtott.</p>
					<p>- Ha-rag-szik? - kérdezte aztán Margitot.</p>
					<p>A lányka elfakadt sírva, s elfordította az arcát, kimondhatatlanul meg volt
                  hatva.</p>
					<p>Miklós fölemelte a kezecskéjét, megcsókolta, akkor befordította a fejét s
                  elaludt.</p>
					<p>Vagy egy óra hosszáig aludt. S ők, hárman ott ültek, megzavarodva, egészen
                  szótlanul. Margit egész idő alatt olyan piros volt, mint soha még egész
                  életében.</p>
					<p>A dadus behozta a levest, intettek neki, tegye le, hallgasson, csönd, csönd. Ez
                  ruhába csavarta a csücskös csészét, hogy meleg maradjon s várt.</p>
					<p>Margit egyszerre nem bírta tovább, felállott, és kiment, Jolán utána.</p>
					<p>- Boldog vagy? - kérdezte - ugye boldog vagy, milyen jó, istenem, milyen jó
                  lélek.</p>
					<p>Margit hevesen sírt.</p>
					<p>Miklós fölnézett, senki se volt mellette, csak Dékányné. Mosolyogva nézett rá.</p>
					<p>- Elmegy?</p>
					<p>Dékányné fölijedt ellankadt gondolatai közül. Ránézett Miklósra.</p>
					<p>- Én?</p>
					<p>- Ardayhoz.</p>
					<p>- Ja? - s az asszony kínosan elmosolyodott. - Oh, nem.</p>
					<p>- Ha szereti, menjen. Menjen csak.</p>
					<p>- Szereti... szereti - mondta csöndesen, leplezetlen őszinteséggel - szeret, mert
                  úgy gondolja, szüksége... van rám. A lánya végrendeletet tett... hogy a Csehpuszta
                  (ez az ő nevén volt) csak akkor száll az apjára, ha engem... feleségül vesz...
                  Innen a szerelem...</p>
					<p>Miklós összehúzta a szemöldökét. Sértette, bántotta, most nem akart az emberi
                  önzésről hallani, az emberi dolgokról, most szép és jó és átszellemült akart
                  lenni.</p>
					<p>- Föl akarok kelni - mondotta. - Kimenni a napra.</p>
					<p>- Azt nem lehet - suttogta Dékányné.</p>
					<p>- Föl akarok kelni! - szólt erélyesen a beteg. Szigorúan és keményen összevont
                  szemmel.</p>
					<p>- Dadus - szólt Dékányné.</p>
					<p>A dada ruhát hajtogatott a másik szobában, bejött.</p>
					<p>- Fel akarok kelni.</p>
					<p>- Jó, akkor egy kicsit felöltöztetem.</p>
					<p>Mindjárt leguggolt s az ágy alól a papucsot kihúzta.</p>
					<p>Bejött az anya és iszonyodva látta, mit csinálnak a fiával. Az fent ül, s
                  öltöztetik. Ridegen és eltaszítóan tiltakozott ellene.</p>
					<p>- Ej, micsoda dolog ez, egy beteget megölni. Hogy tudna ő most kimenni. Feküdj
                  csak le.</p>
					<p>Miklós csodálkozva nézett az anyjára, vad láng lobbant meg a pillantásában, most
                  mindenhez és mindenki máshoz gyöngéd és odaadó volt.</p>
					<p>- Édesanyám... börtönőr? - mondta azon az ismeretlen zörgő hangon.</p>
					<p>Az anya le volt sújtva. A sovány, mélybarázdás arcán könnyek csorogtak le, míg
                  kikísérte a fiát.</p>
					<p>A lányok a tornác sarkába siettek, mikor megjelent földig érő fekete
                  esőköpönyegében. Rájuk se nézett, a kis kövér dadusra támaszkodott, ment az utca
                  felé, a napra.</p>
					<p>Ott megállott, nekitámaszkodott az oszlopnak, az asszonyok körülvették, széket
                  hoztak, leültették az íróasztali nagy karosszékbe.</p>
					<p>Ökrösszekér ment végig a ház előtt, töpörödött öreg vezette a kis ökröket, hogy a
                  papot meglátta, megemelte a kalapját, valami csodálatos felzokogó csuklással szólt
                  oda: magának és magában beszélve:</p>
					<p>- Édes egy fiaim, ketten vótatok, de senkim se maradt...</p>
					<p>Továbbment, az ingeujjával törülve a szemét. Az asszonyok rémülve lesték a beteg
                  arcát, milyen hatást tesz rá, rettegtek érte.</p>
					<p>De az fásultan, mereven nézett a szekér után.</p>
					<p>Idegen asszonyok, más falubeliek jöttek rémült arccal, előrehajolva.</p>
					<p>A templomkerítésnél egy ember állott, öreg, fakó, mindjárt rákiáltott az
                  idegenbeli nő.</p>
					<p>- Testvérem, Farkas Ida él-e még?</p>
					<p>Az ember állt, gondolkodott, akkor azt mondta:</p>
					<p>- Odalett, hullává lett... Csak a magas sarkú új cipőjét leltük meg. Meg egy
                  darabot a lábából, ott fekszik a közös sírba...</p>
					<p>Az idegen asszony a fejére kulcsolta a kezét s rettentő jajszóval ment végig a
                  falun.</p>
					<p>Az asszonyok sürgették a beteget, könyörögtek neki.</p>
					<p>- Jöjjön be, Miklóska, jöjjön be. Miklóska, nem magának való ez a hely, jöjjön be.
                  No, Margit, hát szólj neki, ha te szólsz, bejön. Ugye be, Miklóska.</p>
					<p>De Margit nem szólt, s Miklós nem mozdult, fáradtan, fásultan nézett, mintha ez
                  mind nem érdekelné, mintha mindebből szót sem értene.</p>
					<p>- Jaj, én drága pulyáim - süvít fel a távolban egy asszony, mert most ez itt a
                  hang, ez a véletlen sóhaj.</p>
					<p>Az előbbi öreg pedig a templomkerítésnél, látva a papot, elindult lassan feléje.
                  Megáll, kalapja felé int, komolyan megáll.</p>
					<p>Hiába intenek neki, hogy menjen innen, elmondja.</p>
					<p>- Tiszteletes uram, tessék felvenni engem is, mert má mind felveszik a népeket.
                  Nevem Kisari Máté, a feleségem, két lányom meg egy katona fiam lett oda. A
                  kórházba, a városban haldoklik a testvérem...</p>
					<p>Úgy diktálja, mint tűzesetnél a kárt, a boglya szénát, hogy idejében legyen
                  bejelentve, a kártérítés miatt.</p>
					<p>- Menjen innen, bácsi, menjen most innen - szól rá Jolán -, beteg most a
                  tiszteletes úr.</p>
					<p>Az ember nem törődik vele.</p>
					<p>- Nevem Kisari Máté, feleségem, két lányom meg a katona fiam - ismétli monotonul
                  -, mindenki nagy pénzeket kap most, csak én vagyok kitudva. Nem igazság:
                  feleségem, két leányom meg a katona fiam minek lett akkor oda!...</p>
					<p>Miklós bágyadtan ül, a nap rásüt a beteg arcára, az enyhe délutáni nap, barna
                  szakállában, ami harmadnaposan verődött ki, vöröses fények csillannak meg. Köhög,
                  minduntalan köhög.</p>
					<p>- Élet - mondja. - Ez az élet... Nem a szeretet... hanem ez... és nem a
                  szeretet...</p>
					<p>- Nem? - mondja halkan Margit.</p>
					<p>Miklós ezt meghallja. Nem néz rá, fáradt, mosolyog.</p>
					<p>Kajánul mosolyog, azt hiszi most végre igazán sikerült...
                  Most jegyezte el: mikor mindennek vége... lekötötte egy életre, mikor elválnak...
                  szegény kicsim... legalább megsiratsz, azt hiszed, jó voltam...</p>
					<p>De nagyon gyönge. Úgy székben viszik be, a dadus, Jolán s Margit.</p>
					<p>Hogy ágyba teszik, boldogan ereszti el magát.</p>
					<p>- Szeret? - suttogja Margit felé, aki most egész közel van. - Azért szeret? -
                  rebegi újra.</p>
					<p>Margit merev, nem tudja mit tegyen. Megszánja. Igent int, s ettől elfakad
                  sírva.</p>
					<p>Miklós ellopja ezt a kínt, s lehunyja rá a szemét. Aludni. De nem tud.</p>
					<p>Dékányné búcsúzik. Nagyon nincs rá szükség. Erre Jolán is, együtt jöttek.</p>
					<p>- Aztán jó lenni, orvosságot bevenni, bizony.</p>
					<p>Margit így szól:</p>
					<p>- Én itt maradok.</p>
					<p>Szegény kislány, kis acél lélek, hősi feláldozással itt marad. Úgy nem tud ápolni,
                  vigasztalni, beteget gügyögni: de kötelességet érez a feje fölött, s marad,
                  idekötötte a gyűrű.</p>
					<p>Éjjel a lámpa mellett ültek ketten, szótlan, a két nő, az egy férfi két nője. Az
                  anya s a menyasszony.</p>
					<p>Azóta nem ébredt fel, s nem tért magához, oly kínos nézni, amint a szervezet
                  gépiesen dolgozik, fúj, liheg, tüzel. Egyre váltják a jeges borogatást, az
                  orvosságot beadni szinte lehetetlen, szétfolyik. S alig köhög, le kell
                  törölni.</p>
					<p>Margit úgy mered rá, folyton nézi, ijedt, rémült szívvel. Nem érti, hogy mit
                  csinál. Mi ez. Mit akar. Mi történt. Hisz nem látszik rajta semmi. Mért nem akar?
                  Mért nem szedi össze magát.</p>
					<p>Elaludni nem bír, csak ül a széken, kemény, egyenes széken, félve, s a szüleire
                  gondol, már haza kellett volna menni, a bál miatt maradt. Szegény kis anyjára
                  gondol, az hogy tudná őt ápolni... nem mint ez itt a fiát, csak írja a...</p>
					<p>Éjféltájban, úgy látszik, elszundítottak. Valaki megfogta a kezét, milyen forró...
                  Miklós.</p>
					<p>- Jobb így...</p>
					<p>Ráijedt.</p>
					<p>- Hogy? kedves? Mit akar mondani szívem...</p>
					<p>- Megmaradok a maga emlékében tisztán, jónak, szépnek, hűnek, engedelmes, jó
                  kisfiú...</p>
					<p>Margit zokogott.</p>
					<p>- Ha megtörténik... ha megismer... akkor megtudta volna, hogy rossz vagyok:
                  gonosz.</p>
					<p>- Nem szívem, maga jó. Maga a legjobb a világon - sírta a kislány.</p>
					<p>Miklós konokul megrázta a fejét:</p>
					<p>- Nem, én nem vagyok jó: én ember vagyok.</p>
					<p>Bejött az anya a neszre, a borogatást készítette.</p>
					<p>- Feltegyük fiacskám?</p>
					<p>- Minek az?</p>
					<p>- Mit mondasz?</p>
					<p>- Minek már az?</p>
					<p>- Tegyük fel fiam. Feltegyük?</p>
					<p>- Jó.</p>
					<p>Margit is olyan rémülve nézte. Már ő is leszámolt, tudta, belegyőződött: minek már
                  az.</p>
					<p>Egy óra múlva Miklós felállott.</p>
					<p>Letette a lábát a földre és felállt.</p>
					<p>Iszonyodva néztek rá, a dadus odafutott s derékon átölelve tartotta.</p>
					<p>Felemelte a karját.</p>
					<p>- Mi hárman... Mi hárman.</p>
					<p>S odanézett baljára, ott állott Jákób, a hosszú szakállú, csillogó szemű, ravasz
                  öreg zsidó.</p>
					<p>- Igen, én régen tudom: te elvesztetted a fétist, és te adtad nekünk a
                  Láthatatlant, ne tagadd!</p>
					<p>Jobbjára nézett, és ott állott Pál, a másik komoly, konok zsidó, szent dolgok
                  ügynöke.</p>
					<p>- És te csináltad meg az új üzletet, a szeretettel...</p>
					<p>Magába merülten suttogta.</p>
					<p>- Te vitetted ki Uram a lélekből a Szeretetet a világra! De ez csak káprázat... Az
                  élet más...</p>
					<p>Akkor az ujját feltartotta, és a szoba felé üvöltötte:</p>
					<p>- Emberek: figyelmeztetlek benneteket a természet örök
                     törvényeire...
               </p>
					<p>Még beszélni akart, nem bírt, végigbukott a földön.</p>
					<p>Mire feltették az ágyra, megkezdődött az agónia.</p>
					<p>És a két nő sírástalan rémülettel ijedten nézett egymásra, a megszűnt férfiú két
                  idegen asszonya.</p>
					<p>Elvégeztetett: de semmi sem tisztáztatott.</p>
					<trailer>.oOo.</trailer>
				</div>
			</div>
		</body>
	</text>
</TEI>