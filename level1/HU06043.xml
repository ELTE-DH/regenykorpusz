<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU06043" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>Árvalányok</title>
            <author>
               <persName>
                  <surname>Móricz</surname>
                  <forename>Zsigmond</forename>
               </persName>
               <date from="1879" to="1942">1879-1942</date>
               <idno type="VIAF">22179627</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">22208</measure>
            <measure unit="pages">141</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Árvalányok</title>
               <date>2013-01-02</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/06000/06043/"/>
               <respStmt>
                  <resp>Original Electronic Edition</resp>
                  <name>Varjú Mária</name>
               </respStmt>
            <bibl type="printSource">
               <title>Házasságtörés</title>
               <author>Móricz Zsigmond</author>
               <pubPlace>Budapest</pubPlace>
               <publisher>Szépirod. Kvk.</publisher>
               <date>1985</date>
               <ref target="https://mek.oszk.hu/06000/06043/"/>
               <idno>ISBN 963 15 3080 9</idno>
            </bibl>
            <bibl type="firstEdition">
               <title>Árvalányok</title>
               <author>Móricz Zsigmond</author>
               <date>1918</date>
            </bibl>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="high"/>
           <ns1:timeSlot key="T4"/>
        </ns1:eltec>
     </xenoData>
     <revisionDesc>
        <change when="2024-05-04"/>
     </revisionDesc>
  </teiHeader>
  <text>
      <body>
         <div type="chapter">
            <head>1</head>
         <p>Utálatos volt a meleg. A levegő állandóan fülledt, dohos, az emberek teste lucskos,
            ernyedt, s az erdőtlen, dombtalan, sík alföldön soha egy kis üdítő szellő. Az éjszakák
            is tikkadtak, kegyetlenek. Az asszonyi testek kielégítetlenül gőzölögtek az ágyakon,
            szinte főve az élet hőségében, és mégsem bírva elviselni az érintést sem.</p>
         <p>Legborzasztóbbak az ebéd utáni szellőtelen rekkenők. Ember, állat elbújt a tiszta forró
            napról a becstelen árnyékba, s ott bután és kimerülve lihegett.</p>
         <p>A falu hosszú utcája úgy nyúlik el, mintha a házak is, az apró sárépítmények, végképp
            megutálták volna a létet. Semmi önérzet, semmi bizalom, mintha maguk lemondtak volna a
            létjogukról, mintha maguk sem értenék, mit keresnek ők ezen a világon, tunya,
            értéktelen, jövőtlen életükkel.</p>
         <p>A papné a tornácon ült. A tornácot beüvegezték, de az üvegtáblákat a nyár miatt
            felhordták a padra; a ház most mintha tátva nyitott nagy szájjal lihegne ki az utcára,
            levegő után.</p>
         <p>A papné szívósan ült az egyszerű nádszéken. A húsa mintha valami keményebb anyagból lett
            volna, nem plattyant el, s olajos barna bőrén alig volt valami kis fényes csillogása a
            hőség izzasztásának. Szinte sajnálni lehetett ezért a makacs energiáért, mert kellemes
            elomlani a pocsolyában, de keserves öntudattal ülni benne.</p>
         <p>Apró gyerekruhák voltak kiteregetve előtte az asztalon. A szabásukat vizsgálta; a
            nagyobb fiúk ruháiból újakat akart szabni a kisebbeknek. Az olló a kezében volt, s
            hirtelen elgondolkozott valamin, és magába merülve a körmeit kezdte vagdalni. Kemény
            szemeivel szigorúan megnézte erős és vaskos körmeit, amelyek férfiasak voltak, a
            nagyujjon a körömágy beszakadt, s a vékony kis bőrszilánkot az olló hegyével kivágta.
            Elég jókarban voltak a körmei, bár sohasem volt elég türelme, hogy gondozza, de nem
            csinált a kezével semmi csúnya munkát, s a bőre sima volt, mint a pergamen. Ahogy ökleit
            megfeszítette, egész fiatalos volt még a bőre színe, de ha lazán kinyújtotta ujjait, már
            ezernyi apró, törött, határozatlan gyűrődést látott az ujjak tövén.</p>
         <p>Nagyot sóhajtott, aztán felállt helyéről, és gyors mozdulattal nekilátott a kis
            kabátnak, és középen, a varráson végigrepesztette. A szövet fenn a lapockában meg volt
            vánnyadva, s a varrás helyett egyszerre csak befelé hasadt, s egész az ujjakig
            szétmállott.</p>
         <p>A papné bosszúsan sajnálta meg türelmetlenségét, s egy pillanatig elnézte a csúf
            repedést, amely miatt most már nem volt mit kezdeni az egésszel. Felemelte, s megnézte
            közelről a szövetet, aztán ledobta a földre a sarokba.</p>
         <p>A ház szemközt állott az utcára, s végig lehetett rajta látni.</p>
         <p>Lovas jött a falu túlsó végéről.</p>
         <p>A papné előrehajlott, kissé rövidlátó szemeivel is megismerte, a szomszéd falubeli
            tanító volt, aki úri virtusait úgy gyakorolta, hogy nem tanítónak látszott, hanem
            ispánnak. Lassan léptetett jó kis sárga lován, s fegyver volt a vállára biggyesztve, bár
            nyúlon kívül legfeljebb varjakra lövöldözhet ezen a környéken a puskás ember. Visszaült
            az asztal mellé a székre, s komolyan elnézte a fiatalembert, aki már messziről
            észrevette őt a nyitott tornácon, de nem akarta mutatni, hogy feszélyezi őt a papné.</p>
         <p>Mikor ideért a ház elé, komolyan megemelte a kalapját, s tovább akart haladni.</p>
         <p>A papné elmosolyodott, s intett neki, hogy álljon meg! Fel is állott az asztal mellől, s
            az ablakhoz lépett:</p>
         <p>- Jöjjön csak be, jöjjön! - s hirtelen felszökött kedvvel integetett a fiatalember
            felé.</p>
         <p>Ez lepattant a lóról, s kívül kötötte meg a kerítés rácsához, aztán nyalka léptekkel
            nyitott be a kisajtón, és jött fel a kis virágoskerten keresztül, amely a papház előtt
            volt az utca felől.</p>
         <p>- Csókolom a kezét, parancsol, nagytiszteletű asszony?</p>
         <p>- Nem szégyelli magát, köszönés nélkül elmegy a házunk előtt!</p>
         <p>- Nem akartam alkalmatlankodni...</p>
         <p>- Hát nekem, azt hiszi, alkalmatlan az ilyen fiú, kivált mikor nincs itthon az uram?</p>
         <p>A fiatalember elmosolyodott diszkréten a papné tréfájára, amelyet természetesen úgy
            vett, ahogy kellett: az ilyen korú asszony már fájó szívvel mondhat effélét...</p>
         <p>- Honnan jön, hová megy?</p>
         <p>- A lovamat jártatom egy kicsit.</p>
         <p>- Azt hittem, lány után!</p>
         <p>A nyalka tanító újra csak elmosolyodott, s leülve egy székre, kirúgta jobb lábát, hogy
            csinos lovaglócsizmája kellően érvényesüljön.</p>
         <p>- No nem házasodik meg?</p>
         <p>- Én? Nem.</p>
         <p>- Nem is akar?</p>
         <p>A fiatalember felvonta a vállát.</p>
         <p>- Nem bánnám én, de hát a mai lányoknak nincs elég... pénzük!</p>
         <p>A papné nevető arccal, de gúnyos, vizsga szemmel nézett bele a fiatalemberbe.</p>
         <p>- Nem pénz kell magának - mondta -, hanem jómód!</p>
         <p>- A lehet. De hát én, tetszik tudni, nem vagyok olyan jó, asszonytartó természet!...</p>
         <p>- Nono, tudok én magának valakit. Mért nem néz körül a Kassai Samu házánál!</p>
         <p>A fiatalember beharapta a bajuszát, s gondolkozva felelt:</p>
         <p>- Jó firma az öreg. Kedvelem, mert ő is olyan kancsórágó kántor, mint jómagam! Szeretem
            az olyan embert, akinek a csizmáján mindig meglátszik, hogy most járt a marha körül.</p>
         <p>- No látja, jó vón magának a Zsófika!</p>
         <p>- Jó az öregnek a tajtékpipája... van neki egy, de nem birom elcsalni tülle, pedig már
            egy kutyakorbácsot meg egy derék szipkát kínáltam érte...</p>
         <p>- A lányát kérje, azt odaadja!</p>
         <p>- Azt elhiszem.</p>
         <p>- Tán nem szépek a Kassai lányok?</p>
         <p>- Jóképűek...</p>
         <p>- Ne neveletlenkedjen.</p>
         <p>- No hát szégyen, ha egy jányra azt mondják, hogy jóképű?</p>
         <p>- Nem szégyen, hanem neveletlenség. Zsófival bizony jól járna egy tanító.</p>
         <p>- Ott az apja.</p>
         <p>- Hát jól is van vele, mert mindig a lánya van az iskolában. Így aztán jó iskolája
            van!</p>
         <p>A fiatalember elmosolyodott. Eszébe villant a sok megrovás, amit már sikerült
            kiérdemelnie az iskolavizsgálóktól, aztán könnyelműen elnevette magát, s felállott.</p>
         <p>- Kezét csókolom, még bemegyek ide Tökfalván Szarka János kollégámhoz.</p>
         <p>- Hát az nem házasodik még?</p>
         <p>- Az?... Arra jól megmondta az itteni dedós kisasszony!</p>
         <p>- Mit mondott rá?</p>
         <p>- Hogy “ebbe a maflába sose szeret bele egy lány se”.</p>
         <p>- No majd számon kérem Irmácskát!</p>
         <p>- Jaj, el ne tessék árulni neki, hogy itt jártam, mert akkor mindjárt kitalálja, hogy az
            én szám járt el.</p>
         <p>- Majd azt mondom neki, hogy Szarka volt itt.</p>
         <p>- Akkor elrepül az Irma naccsám, de aligha örömébe.</p>
         <p>- Mért, azt hiszi, nem tűri, mint maga Kassai Zsófit?</p>
         <p>- Én tűröm a Zsofkát!... Jó, hogy tetszett szólani, nem is megyek én Tökfalvára, hanem
            átugrok az öreghez, most elcsalom a pipáját!</p>
         <p>Felállott, és tisztességtudóan összeütve sarkantyús csizmáját, ajánlotta magát.</p>
         <p>A papné elmosolyogva nézett utána, a fiatal legény nyalkán vágta fel magát a ló hátára;
            volt valami szemérmetlen helyesség a tartásában, ahogy a nyeregben, szétvetett
            csizmákkal, szürke lovaglónadrágban megült. Szalutált a lovaglóostorával, s lassan,
            lovát megtáncoltatva fordult vissza a hosszú poros úton. A papné szeme fátyolos lett,
            sóhajtott, és újra felvette a sarokból a ledobott ruhát; megnézte, meg sem nézte, újra
            leeresztette. Az asztalra könyökölt, s kedvetlenül kibámult az utcai kis kertbe. Egy
            anyányi csirke settenkedett be a virágos kis kertbe, azt nézte el közönyösen, hogy
            csipeget a poros fűben; minden csippentés után felemelte a fejét, s körülleskelt a piros
            begóniák és tarka mályvák között. Szép karcsú testű, elegáns jérce volt, fehér és friss,
            úgy lépegetett, mintha báli cipőben járna... Az asszony szórakozott szeme megvillant,
            egy kis tarka kakas jelent meg mögötte. A két madár összecsivogott, s a jérce kényesen
            siklott a puszpángbokor mögé. A kakaska merészen utána. A következő percben már rajta
            röpködött.</p>
         <p>- Hess, gyalázatos! - kiáltott ki a papné - idei csirkék, és már...</p>
         <p>Utánahajította a gombolyag fircelőpamutot, a két madár ijedten rebbent ki a
            puszpángbokorból...</p>
         <p>Az asszony kinyújtotta a karjait, és megfeszítette az izmait.</p>
        </div>
         <div type="chapter">
            <head>2</head>
            <p>Alkonyat felé egyszerre megnépesült az utca. Mint mikor a nyáj jön haza, hirtelen sok
               apró gyerek jött az utca túlsó vége felől. Két oldalt elfogták az útszélét, s
               virított a színes ruha; a keményre vasalt alsószoknyájú kis parasztlányok, akik
               egészen úgy voltak öltöztetve, mint a nagyok, rendkívül furcsa, bohó pöttyöknek
               látszottak. A piszkos kisfiúk bámészan csámborogtak köztük. A gyereksereg lassacskán
               fogyott, minden ajtón betért közülük egy-kettő, de ezek sokkal nehezebben találták
               meg a maguk kapuját, mint a mezőről hazajött malacok, akik egyszerre bekarikáznak a
               maguk udvarába. Itt a dedós néninek mindig közbe kellett avatkozni, hogy ez a Pista
               meg az a Böske ezen vagy azon a kapun menjen-é be, ámbár az avatatlannak az igen
               mindegynek látszott, hogy ebből a kis gyerekcsürhéből hányat kap ez meg az a ház.</p>
            <p>A papné most is a tornácon volt, mindig ott tölti a napot, mert innen legalább látni
               valamit. Most vele van az unokatestvére, Anna, aki a házimunkát végzi, ott bent
               valahol a hátulsó részében az épületnek.</p>
            <p>- Eredj, készítsd az uzsonnát, jön a dedós.</p>
            <p>- Mit adjak neki? - mondta Anna a jó gazdasszony gondoskodásával, aki mindig
               válogatott jóval akarja ellátni a kosztosait.</p>
            <p>- Megeszi az a patkószeget is. Sose láttam ilyen lányt. Más lány affektál, hogy nem
               tud enni, nem kér, ez meg olyan, mint egy étkes állat.</p>
            <p>- Az a fő, a jó étvágy.</p>
            <p>- Nem az a fő.</p>
            <p>- Hát mi?</p>
            <p>- Amiről te nem tudsz.</p>
            <p>- Ugyan mi?</p>
            <p>- Hajaj.</p>
            <p>- Ugyan hagyj már békén... Egy ilyen korú asszony nem szégyelli a szájára venni azt a
               szót.</p>
            <p>- Hiszen nem mondtam ki.</p>
            <p>- Annál rosszabb, ha gondolod. Azt még csak értem, ha gyereklányoknak a
               szerelmeskedésen jár az eszük, de te, ugyan hagyj békén... Látszik, hogy nem csinálsz
               semmit, van időd mindig haszontalanságokra gondolni. Úgy élsz, mint valami grófné.
               Azoknak van mindig ott az eszük. Már egészen úgy teszel, mint Beniczkyné regényében
               a...</p>
            <p>- Ne szekírozz örökké.</p>
            <p>- Csak meg kell mondani a magamét.</p>
            <p>Ezzel a vénlány felállott, és letette a varrást. Az mindig így szokott lenni, hogy ő
               csinálja meg a varrást is, mikor a nénje elrontotta.</p>
            <p>Frissen összerakta a sok ruharongyot, és ment a konyhába.</p>
            <p>A papné nem tudta, mi van vele, ingerült volt, pedig semmi oka sem volt rá. A dedós
               kisasszony már itt volt közel, és szélesen mosolyogva integetett fel az utcáról. A
               papné, ahogy ránézett, hirtelen mogorván húzta össze sűrű fekete szemöldökét, és
               elfordult. Nem értette, mi történt vele, de szerette volna megmarkolni a lány haját s
               megcibálni. Jó volna kitölteni rajta ezt a hirtelen dühét. Ha azt a nagy borzas
               frizurát marokra foghatná!... A szájsarkait egy pillanatra lefeszítette, s szemhéjait
               leeresztette, így nézett maga elé gyűlölködve.</p>
            <p>Aztán elmosolyodott. Ugyan mi van vele?</p>
            <p>- Kisztihand! - sietett be a kövér, szőke lány az utcáról a kis kertbe.</p>
            <p>- Jöjjön csak, jöjjön! - kiáltott ki neki a papné, s ahogy a hangja kibuggyant,
               rögtön a másik végletbe csapott, s kacagni kezdett.</p>
            <p>- Itt vagyok, ragyogok!... - szólt a lány.</p>
            <p>- Lehet is! Ki volt itt?</p>
            <p>- Itt?... - kérdezte a lány, a kövérek szokása szerint mindjárt megijedve, hogy
               valami baj van.</p>
            <p>- Itt, itt! - mondta a papné, s már kész volt a szívében az egész terv, s erősen,
               lesve, vizsgálva nézte a lányt.</p>
            <p>A kisasszony megzavarodott az erős nézéstől, s piros kis nyelvével nyalogatta a felső
               szája szélét. Kutatta a fejében, hogy ki lehetett mégis itt.</p>
            <p>- El sem tudom képzelni - mondta, s hogy az asszony előtt támaszt nyerjen, rádőlt a
               gyékényből font nagy szék támlájára.</p>
            <p>- Nem?</p>
            <p>- Igazán nem.</p>
            <p>- Ugyan mit tagadja! Le van leplezve!</p>
            <p>- Én?</p>
            <p>- Nos!</p>
            <p>A lány egészen elámult. A nyelve is megállott, s ottmaradt apró, kis fehér fogai
               között. Kövéres arcán fehér foltok támadtak, aztán mély, piros vérszín öntötte el
               vékony, áttetsző bőre alatt az egész arcot.</p>
            <p>A papné kegyetlenül, őszintén élvezte a kéjt, hogy megkínozza ezt a lányt, ezt az
               idegen, fiatal süldőt, aki már túl van a húsz éven, s még nem volt kérője, és emiatt
               halálos szégyent érez, ha valaki a szerelmet, a házasságot említi.</p>
            <p>- Nos, nos! - sürgette olyan kéjenc módon ejtve ki a szókat, mintha kanállal
               szürcsölné amannak a szemérmét, a felháborodott szűzi érzéseit.</p>
            <p>- Igazán fogalmam sincs róla, nagytiszteletű asszony! - mondta a lány, s közel volt
               hozzá, hogy sírva fakadjon.</p>
            <p>A papné összefonta a karjait széles, erős mellén, a karjai is úgy feküdtek meg
               hatalmasan, meztelenül a rövid s vékony májszínű, nagy foltú blúz ujjából könyöktől
               kibújva, s úgy duzzasztották fel temérdek nagyságú emlőit, hogy a lányt szédülés
               fogta el, s leborult a szék támlájára, hogy minél könnyebben elbújhasson a támadó
               elől.</p>
            <p>A szőke haj ettől a gyors lendülettől leomlott, s előrehullott vastagon, puhán,
               selymesen, bele a székbe, s vakító fehéren látszott ki a fehér nyaka, amelyet finom
               aranyos pihék borítottak. A papné fekete szemei ellenségesen villogva faldosták ezt a
               nyakat, amely kövér volt és zamatos üde, az egész lánynak a legszebb része, amely a
               haj titkában lappangott. Összecsikorgatta a fogait, s szeretett volna beleharapni.
               Egy harapásra kifalni onnan azt az egész nagy, nagy finomságot...</p>
            <p>Aztán kivágta a karjait, nagyot lélegzett, s a vértódulása leszállott.</p>
            <p>- No kisasszony - mondta, s kinyújtott kézzel előrehajolva éppen elérte a lány kezét,
               amely ott csüggött a szék karján.</p>
            <p>Erősen megfogja ezt a kezet, s az erős fogástól megrendülve, még erősebben
               megrántotta.</p>
            <p>A leány felegyenesedett, de nem tudott szabadulni a papné markából, a könnyű széket
               fellökve, odaengedte magát elébe.</p>
            <p>Az asszony nem engedte el a kezét, mert valami homályos érzése volt, hogy most
               különös és furcsa dolog történt, hát jóvá akarta tenni. Kezébe fogta a lány kezét.
               Ezek nagyon aprók voltak s igen fehérek és kicsit piszkosak, mert elfeledte megmosni
               a dedós gyerekekkel való foglalkozás után.</p>
            <p>- Ha valaki így fogná meg a maga kezét... Irmuci... Az boldog volna ám... Így ni!
               Megveregetné... ezt a szép kis kezét... megsimogatná... Így az arcához szorítaná...
               És megfogná a mellét...</p>
            <p>Megfogta a lány mellét, amely lágy volt, de bő...</p>
            <p>Aztán elkezdett mosolyogni, s közönyös, természetes mosollyal nézett rá.</p>
            <p>- Itt volt a kérője, Irma!</p>
            <p>Irma, aki éppen lenyűgözött, félő döbbenettel érezte magán az asszony tapintását,
               egyszerre visszatért önmagába, kifordult az asszony elgyávult kezéből, s nagyot
               kacagott.</p>
            <p>- Ó, tréfál a nagytiszteletű asszony! Nekem nincs semmiféle kérőm.</p>
            <p>Hangosan és hahotázva kacagott, ahogy a falusi lányok kacagnak, mikor
               fiatalemberekkel heccelik őket.</p>
            <p>A papné megint ingerült lett, úgyhogy fel kellett állnia.</p>
            <p>- Mit nevet!... Ha mondom, hogy itt volt!</p>
            <p>- De kicsoda?</p>
            <p>- Hát bizony nem valami dalia... Nem is híres udvarló... Gondolkozzék csak, ki az,
               akire maga azt mondta valamikor, hogy jaj, de mafla!...</p>
            <p>A lány arcán újra megjelentek a nagy foltos fehérségek, aztán vérvörösen
               tiltakozott.</p>
            <p>- Nem tudom, kicsoda.</p>
            <p>- Nem?</p>
            <p>- Nem!</p>
            <p>- Megmondjam?</p>
            <p>- ...Ha tetszik...</p>
            <p>- Szarka úr!...</p>
            <p>A lány abban a félpercben sarkon fordult, s beszaladt a szobába.</p>
            <p>A papné igen ízetlennek, sajtalannak érezte a száját. Elfordult a lánytól, s kinézett
               az utcára. Aztán kapta magát, kiment a kis kertbe. Ott sem volt helye, körülkerülte a
               házat, az udvaron a nagy kutya ugrott elébe, a szemétben a tyúkok kapargáltak, s
               megismerte a délutáni kis jércét... A konyhából pörölés hallatszott, Anna a cseléddel
               veszekedett.</p>
            <p>Lement a kertbe. A gyümölcsfák alatt végig le a Túr-partra. A kis folyó ott sodort el
               a kert alatt. Piszoksárga vize gyorsan kavargott a belőle kiálló fatörzsek s az
               azokon meggyűlt gazok körül. A fiai hangját ismerte meg. A nagy diófa alól meglátta a
               három fiút, akik barnán és elevenen, meztelenül állottak a parton. A legkisebbik
               hangosan kacagott, s leült a vízbe, szélen, és pocskolni kezdte a vizet.</p>
            <p>A legnagyobbik hangosan kiabált. S mit kiabált! A papné meg volt döbbenve. A kerten
               túl, nem messze parasztasszonyok, fiatal menyecskék és lányok kendert áztattak.
               Azoknak kiabált a fia rút és utálatos szókat. Az asszonynép nevetett és visszakiabált
               neki.</p>
            <p>- Micsoda disznóság ez! - kiáltott magából kikelve az asszonyokra a papné. - Nem
               szégyellik magukat!</p>
            <p>Az asszonyok elhallgattak, a fiúk ijedten kuporodtak le a vízbe.</p>
            <p>A papné lement a partra. Dühös volt és elkeseredett.</p>
            <p>- A fene egye meg ezt az egész falut - kiáltotta -, na itt nevelheti az ember a
               gyerekeit szelídeknek, jóknak! Komisz disznók. Kovácsné! Nem szégyelli magát!
               Gyerekekkel így beszélni!</p>
            <p>- Ó, tiszteletes asszony! - kiáltott vissza Kovácsné. - Jobb, ha a fiait leckézteti
               meg. Azoknak már a közelibe ne kerüljön becsületes asszonyszemély, mert olyanok, mint
               a sátánfajzatok. Olyanokat tudnak azok kiabálni, amit más becsületes ember gyereke
               hallani se hallott soha.</p>
            <p>A papné megdöbbenve nézett a három fiára. Azok ártatlan gyerekszemekkel néztek fel
               rá, szepegve és restelkedve.</p>
            <p>Iszonyú düh lobbant fel benne.</p>
            <p>- Ezekre a gyerekekre tud valaki rosszat! - kiáltotta. - Maguk szemtelenek,
               gyalázatosak! Maguk rontják el! Kitől hallott az én gyermekem olyan szót! ha nem
               maguktól! A fene egye meg ezt a falut. Az én ártatlan, kedves gyermekeimet
               megeszik!... No ti komiszak - mondta fulladt dühvel, de halkabban, hogy az asszonyok
               ne értsék -, majd adok én nektek cifra szókat! De kék marad a helye!</p>
            <p>Felvett egy letörött fűzfavesszőt a földről, s felemelte.</p>
            <p>- Gyere ide, te kis bitang! - mondta fojtva, s hallotta, hogy az asszonyok maguk közt
               egyszerre mindnyájan beszélnek, ettől megdühödött még jobban, s kegyetlenül ráhúzott
               a legnagyobb fiára.</p>
            <p>A fiú lehúzta a fejét a válla közé, s nagyot szisszent, de nem sírt. Az anyának köd
               futotta el a szemét. Ráismert saját magára, s csuklón fogta a fiút, odarántotta maga
               elé.</p>
            <p>Még egyszer rácsapott a gyerek barna hátára, s várt. Piros csík támadt azon, amely a
               derékon keresztül lefutott a jobb combra.</p>
            <p>- Fogsz te disznókodni valaha! mondasz te disznó szót! szádba veszel te olyanokat
               többet!... - rikácsolta fulladt hangon, és toporzékolt hozzá, azzal elkezdte ütni a
               gyereket. Ész nélkül, akarat nélkül, azért, mert megcsapta a gyerekben saját maga, a
               saját valósága, mert azon egy villanásban megérezte a teljes testi és lelki
               hasonlóságot, és mert megrettegett attól, hogy a fia éppen ilyen vadsággal éljen
               valaha gerjedelmeknek, mint ő teszi most... És erős kezében keményen állott a vessző,
               és retteneteseket csapkodott a gyermekére, méhének magzatára, önmagának különszakadt
               testére.</p>
            <p>A másik két fiú elborzadva nézte bátyjának vesztét. A kisebbik levetette magát a
               földre, s négykézláb kezdett vergődni, vívódni, visítva jajgatni. A középső csak
               összekuporodott, s elszánt ijedelemmel várta, hogy rá kerüljön a sor.</p>
            <p>Az anyja közben meglátta ennek a konok arcát, s ettől még nagyobb dühbe rohant a
               vére. Minden ésszerűség nélkül ott hagyva a nagyobbikat, elkapta ennek a vállát, és
               maga elé rántotta. Aztán elvetve a vesszőt, kézzel állott neki. Erős, kemény tenyere
               csattogott a gyerek vastag húsán, míg ki nem vörösödött a gyerektest, s az ő keze is
               bele nem fáradt.</p>
            <p>Felegyenesedett.</p>
            <p>- Megálljatok komisz disznók! Majd én kiverem belőletek! Nem tudom, hol szedtétek, de
               én majd kiverem, kitaposom belőletek, ti kutyák! Kitől tanultatok ti ilyeneket! Te,
               mindjárt kitaposom a beledet! Döglöttél vón meg, mikor születtél! Fogsz többet ilyet
               mondani!... Fogsz!</p>
            <p>A hangjával most már nem takarékoskodott. Már nem bánta, ha hallják is, ha látják is,
               mit csinál. A parasztasszonyok mind odabámultak és elszörnyűködve néztek rájuk.</p>
            <p>- Te is mondtad!... - támadt rá a legkisebbre, aki még csak hatéves volt.</p>
            <p>A gyerek levetette magát a sárba s hanyatt fordult a hátára, úgy nézett fel rá
               kimeredt szemmel.</p>
            <p>- Én nem vótam! - visított torkaszakadtából.</p>
            <p>- Te is vótál, te se vagy különb! - lihegte az asszony.</p>
            <p>- Én nem vótam! - ordította a gyerek végkétségbeeséssel.</p>
            <p>- Ez nem vót! Ez nem mondta? Mi?... - fordult a megvert fiaihoz az anya.</p>
            <p>A két fiú ott kuporgott vonagló testtel, de ki nem tört sírással a csalánban, amely
               felmarta a bőrüket, s ők észre sem vették, egyszerre morogta:</p>
            <p>- Nem...</p>
            <p>Az asszony szeme megint odarebbent rájuk, s egyszerre elfogta a szánalom, a
               szeretet.</p>
            <p>Könny szökött a szemébe, s a homlokához kapott a kezével.</p>
            <p>Megdörzsölte a halántékát, aztán odafordult a legkisebbhez.</p>
            <p>Akaratlan összenézte egymással a három gyereket. Megérezte, hogy a kicsi egy egészen
               más fajból való... Ez a gyenge fehér test... Ez a gyáva visító lélek... Ez az
               ura.</p>
            <p>Azok a marokvas kölykök. Akik az orrukba szipogják a pogánynak való szenvedést.</p>
            <p>Azok az ő magvai.</p>
            <p>- Ne! Mi lesz! Mégis pisszegtek! - kiáltott rájuk.</p>
            <p>S azzal durván megfordult, s a harmadikhoz egy szót sem szólott.</p>
            
         </div>
         <div type="chapter">
            <head>3</head>
            <p>Amint felfelé ment vissza a kerten, eleinte megkönnyebbülve lélegzett, mintha
               elintézett volna valami nagy bajt az életben. De volt egy érzés, ami nyugtalanította.
               Nem tudta, mi baja, csak összehúzta a homlokát, s kedvetlenül engedte, hogy ez a
               szorongás egyre erősebb legyen benne.</p>
            <p>Már a fák alól meglátta, hogy a kocsi megjött. Az ura itthon van. Azonnal
               elfelejtette a maga bosszúságait, s gyorsan, sietve, szinte futva ment fel a házba,
               hogy megtudja, mi lett a vizsgálattal. Egész délután nem gondolt rá, s most annál
               hevesebben tört ki a rettegő kíváncsisága: sikkasztott-e csakugyan a barátjuk, vagy
               sem?</p>
            <p>- Istenem - mondta -, annyi gyerek, olyan nagy család! Borzasztó az ilyen vád.</p>
            <p>Hátulról ment be az épületbe, s egyenesen az ebédlőbe sietett. Az asztal már fel volt
               terítve, s a csészék készen. Anna éles hangján dirigálta a cselédet.</p>
            <p>- Vidd be csak a lábosban a tejet. Majd szétosztom magam, és akkor hívd enni az urat.
               Feljött már a tiszteletes asszony a kertből?</p>
            <p>A papné nem adott jelt magáról, hanem bement az ura szobájába.</p>
            <p>- Szervusz, fiam - mondta az ura, amint ő benyitott, és csókra nyújtotta az
               arcát.</p>
            <p>Az asszony gépiesen megcsókolta, de nem sejtette miért, hirtelen az előbbi nyugtalan
               s kielégítetlen érzés kerekedett fel. Máskor kedvvel csókolta meg a férje szép,
               tiszta, fehér arcát, most bántotta és sértette valami.</p>
            <p>- Na, mi hír? - kérdezte.</p>
            <p>- Bizony nem jó hír!</p>
            <p>- Ugyan!</p>
            <p>- Nagy bajok vannak!</p>
            <p>- Szent ég.</p>
            <p>- Semmi újság idehaza? Posta nem jött?</p>
            <p>- Hagyj engem békén. Van valami, vagy nincs?</p>
            <p>- Mi az a valami?</p>
            <p>- Sikkasztott?</p>
            <p>- Hát, fiam - szólt a pap, s az íróasztalához lépett, amelyről felvette a szivarját
               -, bizony, szegény Bertalan barátunk!</p>
            <p>Legyintett a kezével, szép fehér, ápolt kezével, s ezzel mindent megmondott.</p>
            <p>Az asszony ebben a percben kitalálta, mi bántja. Az, hogy az elébb nem verte meg a
               legkisebb gyermekét. A harmadikat, ennek az embernek a magvát. Ezt magát szeretné
               most megverni érte.</p>
            <p>- Hát mennyit sikkasztott?... - kérdezte idegesen.</p>
            <p>- Hát... azt még pontosan nem lehet tudni. De egy papi személyről van szó, ott az
               effélének még az árnyéka is súlyosabban esik számításba, mint más embereknél. S
               nyugodtan szippantott az égő szivarból.</p>
            <p>Az asszony elfordult, s az ablakhoz állott. A három gyerek felöltözve, csendesen jött
               fel az udvaron, a kert felől. A két nagyobb fiú komoran, egymás mellett bandukolt, a
               harmadik hátrább maradt, és egy kis vesszővel csapkodott a porba.</p>
            <p>Igen, azzal a vesszővel a hátára kellett volna vágni legalább egyet, kettőt, de
               jót!</p>
            <p>- Mégis mennyi lehet a hiány?</p>
            <p>- Két-háromezer korona.</p>
            <p>- Mit! Ennyi pénz miatt kell egy családnak tönkremenni?</p>
            <p>- Egyházi pénz.</p>
            <p>Az asszonyt szörnyű dühbe hozta az ura szónokiasan dallamos hangja.</p>
            <p>- Nem lehet segíteni rajta?</p>
            <p>- Ha valaki megtérítené... de akkor is el kellene pályáznia innen.</p>
            <p>Az asszony komoran hallgatott. A két nagyobb fiú már eltűnt, s az ablakból nem
               lehetett őket látni, de a harmadik észrevette az anyját, és most affektált komoly
               arccal, valami olyanféle fenséges tekintettel nézett errefelé, ahogy az apjuk szokott
               nézni. Vér öntötte el dühében az arcát, s elhatározta, hogy még ma kitölti bosszúját
               a gyereken.</p>
            <p>- Szívtelen egy komisz ember vagy te, az már igaz - szólt hangosan.</p>
            <p>A pap elámult.</p>
            <p>- Mit beszélsz?</p>
            <p>- Az hát. Itt áll nekem, mint egy feszület. Hát nem sajnálod azt a szegény asszonyt?
               Azokat az istenadta gyerekeket. És milyen szép gyerekek!... Úgy beszél itt róluk,
               mintha a holdban lennének...</p>
            <p>- Fiam, én nagyon meg vagyok döbbenve.</p>
            <p>- Akkor ne prédikálj nekem! Akinek megdöbbent a szíve, az nem áll úgy, mint a
               Kossuth-szobor! de neked a szíved helyén békasó van.</p>
            <p>A pap aggodalmasan megsimította a szakállát, aztán lenyelte a felháborodását, amely
               most vett igazán erőt rajta. Hozzá volt már szokva, hogy ha a felesége támad, akkor ő
               hallgasson.</p>
            <p>Az ajtó megnyílt, s a kis cselédlány beszólt.</p>
            <p>- Tessék jönni ebédelni.</p>
            <p>A pap odanézett, azt akarta mondani, hogy “talán vacsorázni”, de nem merte, félt,
               hogy a felesége ebbe is beleköt.</p>
            <p>Az asszony nem mozdult.</p>
            <p>- Hát igazán nem lehetett segíteni? - kérdezte felcsattanva.</p>
            <p>- Hát hogy lehetett volna? - szólt a férje mogorván s lehangoltan... A pipát letette,
               és elkezdte felnyitogatni a ma jött lapokat, amelyek címszalagostul feküdtek az
               asztalon.</p>
            <p>- Hát nem lehetett eltussolni semmit?... Mi?... Rongyos pár ezer korona! Az az egyház
               észre sem vesz ennyit! Hiszen van ott magának az egyháznak saját szükségére legalább
               kétszáz hold földje. Ha egy esztendőben egyszer jégverés jön, azon többet veszít.
               Értem, ha koldusok volnának. Hát számítsák úgy, hogy lefagyott az idén a szőlő.</p>
            <p>- Édes lelkem, neked nagyon furcsa felfogásod van...</p>
            <p>- Nyomorult nagyképűek mind. Látom, hogy te, te hogy dűltél neki a papíroknak, hogy
               turkáltál mindenfelé, hogy minél pontosabban és minél szabályszerűbben legyen
               összeállítva az egész. Te utálatos professzor! Papnak megy az ilyen ember! Akinek élő
               emberekkel kell dolgozni!... Ha egy kis becsületesség van benned, hát egy-két
               összeadási hibát csinálsz, és rendben van a dolog.</p>
            <p>A pap elnevette magát, de kínosan.</p>
            <p>Az asszony dühösen folytatta.</p>
            <p>- Azt nem számítod, hogy egy szegény ember mindenét veszíti! A kenyerét! A gyerekei
               jövőjét! Na, nem tudom, hogy mi hogy leszünk, ha egyszer ide üti be valaki az orrát!
               Pedig neked nincsenek is jó barátaid, mint te voltál annak a szegény Bertalannak.
               Csak irigyeid vannak, de tudom, hogyha az irigye jön az embernek nyakára, az sem lesz
               olyan kegyetlen, mint te voltál a jó barátoddal szemben. Igazán, szégyen...</p>
            <p>- Hát ki tehet róla, ha becsületes embernek született...</p>
            <p>- Csak ne affektálj... Én a magam fiait nem féltem, azok megélnek a jég hátán is,
               mert azok életrevalók. De nem tudom, mit csinálsz a magad kölykével, azzal a kis
               nyálassal. Mert ma is úgy megdühített, hogyha még egyszer megfogom, széttépem! Kényes
               komédiás, semmiházi, mint az apja.</p>
            <p>- Hja...</p>
            <p>- Mit? Azt hiszed, nem látok keresztül rajtad? Az én apám mesterember volt, de bennem
               több is a becsület, mint benned! Mint az egész fajtádban. Úgy utállak benneteket,
               hogy hányhatnám, ha rád nézek. Olyan éppen, mint a szentképeket vágó anyja! Ó, az is
               kifacsarta volna az egész világot, mint a mosogatórongyot, ha pénz csorog belőle,
               azután meg kihajítja a szemétre.</p>
            <p>A pap nyelt egyet, s más fordulatot akart adni a beszédnek.</p>
            <p>- Az esperes megígértette velem, hogy vasárnap elmegyünk hozzá... Kocsin...
               felpakolunk, aztán elmegyünk. Ott fogunk hálni.</p>
            <p>A papné elhallgatott.</p>
            <p>- Jól van - azt mondja -, nem bánom, legalább vele beszélek. Azzal lehet beszélni.
               Csak legalább előbb találkoztam volna vele, mikor még nem volt meg ez a szerencsétlen
               vizsgálat, megmondtam volna neki, hogy csak téged hagyjanak ki a bizottságból, mert
               akkor már nyert ügye van annak a mi szegény, kedves, jó barátunknak.</p>
            <p>Mozdult az ablaktól, s gyorsan elindult az ajtó felé. Bement a másik szobán át az
               ebédlőbe.</p>
            <p>Már akkor ott volt a három gyerek. Anna éppen küldte őket, hogy menjenek, hívják a
               szüleiket enni, de egyik gyerek se kapott a felszólításon.</p>
            <p>- Mi van ezekkel a kölykökkel? - kérdezte Anna - mindnek az orra vére folyik.</p>
            <p>- Majd még a vére is végigcsurog az egész utcán, ha valaha olyanon kapom őket, mint
               ma!</p>
            <p>Leült a helyére, az asztalfőre, s megkeverte a kávéját.</p>
            <p>- Nesztek - s odalökte a két nagyobb fiának a kenyérdarabot, amit levágott nekik. A
               legkisebbnek nagyobbat szelt, mint a többieknek, de még durvábban dobta oda. Mint a
               mostoha, aki nem akarja, hogy a férje észrevegye, hogy miatta bánik rosszul az idegen
               gyerekkel...</p>
            <p>- No, hát a kisasszony hol van? - kiáltott fel Anna. - Szaladj érte, te lány!</p>
            <p>A kis cseléd futott.</p>
            <p>Bejött a férj is. Komoly volt, s olyan sértett méltósággal ült le a helyére, szembe a
               feleségével, hogy az asszonyt majd megütötte a guta.</p>
            <p>Nem is akart többet odanézni rá, de most hihetetlenül ideges lett, mikor akarata
               ellenére is látnia kellett, hogy teszi a nyakába a szervétát, hogy simítja le azt,
               hogy egész mellét befedje vele, hogy teszi össze egy percre a két kezét, papi
               szokását követve, hogy az imát jelezze evés előtt. S hogy emeli a kanalat, és miként
               veszi az első harapás kenyeret, mint az úrasztali falatot a szájába.</p>
            <p>Még sohasem látta ennyire utálatosnak ezt az állandó és tökéletes affektációt.</p>
            <p>- Na. Hát a kisasszony hol van? Még sincs? - hozta be a lámpát Anna.</p>
            <p>A papnénak eszébe jutott, mi baja a kisasszonynak.</p>
            <p>- Nem volna szíves Szarka tanítót áthívatni holnap délelőttre? - fordult az urához
               ridegen.</p>
            <p>A férj örült, ha valami szívességet tehet a feleségének, és szolgálatra készen állott
               fel. Abban a percben ment ki, mikor a kisasszony belépett.</p>
            <p>A szőke lány sietve, feltűnés nélkül igyekezett leülni a helyére, de Anna, amint
               észrevette, összecsapta a kezét:</p>
            <p>- Drágám! Hát magával mi a csuda van! No nézze meg az ember! Ez az első eset, mióta
               nálunk lakik, hogy ilyen békésen várja a vacsorát. De jóllakatták valahol.</p>
            <p>A kisasszony lesütötte a fejét, s mosolyogni próbált.</p>
            <p>A papné erősen megnézte. A lány arca ki volt pirulva, s a jobb arca különösen tüzelt,
               mintha összecsókolták volna, vagy mintha a díványpárna dörzsölte volna fel. Haja is
               zilált volt, még lazább, mint máskor. Most hirtelen csavarta fel a fejére, mert
               bizonyára lehullott, mikor a díványon fetrengett. A szeme zavaros, mozdulata ijedt,
               nyugtalan: ez most tovább folytatta magában, amit előbb ő kezdett ki vele: a
               szerelmeskedés ábrándját.</p>
            <p>A kisasszony gyorsan itta a kávéját, bár máskor kényelmesen, lassacskán szerette
               szürcsölni.</p>
            <p>Ebben a percben bejött a pap, és azt mondta szíves, előzékeny hangon, a felesége felé
               bókolva a hangjával:</p>
            <p>- Holnap délelőtt Szarka tanító úr itt lesz.</p>
            <p>Azzal leült a helyére.</p>
            <p>A papné egyáltalán nem vett tudomást az ura jelenlétéről, de felvillanó szemmel leste
               a kisasszonyt.</p>
            <p>Ennek a torkán akadt a falat, és sietve tette le a csészét, belehajolt, szinte
               beletemette az arcát, s a szőke, nagy haja fürtökben bomlott előre az asztalra.
               Kivágott, kék babos kartonblúzából a lámpafényen előfehérlett a nyaka s melle teteje.
               A papné hőséget érzett, s leereszkedett szempillákkal arra gondolt, de jó volna
               férfi lenni.</p>
            
         </div>
         <div type="chapter">
            <head>4</head>
            <p>Este sokáig ültek a tornácon.</p>
            <p>Az asszony egyáltalán nem beszélt. Hanyatt dőlt a gyékényszékben, és a csillagokat
               nézte. A forróság egy kicsit enyhült, s néha kellemes szellő csapott be a
               verandára.</p>
            <p>A pap ott ült mellette, nagyon, nagyon igyekezett tetszeni a feleségének, és az Anna
               sűrű kérdezősködéseire részletesen beszámolt a Bertalan-vizsgálat minden
               pontjáról.</p>
            <p>A kisasszony a tornác sarkában ült, s félkönyökkel az üres ablakpárkányra
               támaszkodott. Hallgatta a beszédet, de a pap egyhangúan dallamos beszédje alatt
               el-elfeledkezett az egész társaságról, s a csillagokban keresett.</p>
            <p>A gyerekek már aludtak.</p>
            <p>- Nemcsak a lopást és a rablást tiltja meg Isten a nyolcadik parancsolatban, nemcsak
               azt, amit a polgári hatóság büntet, de lopásnak nevezi s megbünteti mindazon gonosz
               cselekedetet és tervet is, melyek által felebarátunk tulajdonát akár erőszakkal, akár
               az igazság látszata által magunkhoz ragadni szándékozunk... Éppúgy minthogy a
               hetedik parancsolat nemcsak a házasságtörést és más efféle rút dolgot tiltja meg,
               hanem azt mondja ki, hogy testünk és lelkünk egyaránt a szentlélek temploma, ez okból
               mind a kettőt tisztán és szentül megőrizzük. Megtilt tehát minden gonosz
               cselekedetet, minden tisztátalanságot, szemérmetlenséget, szavakat, gondolatokat és
               gonosz kívánságot s mindazt, ami az embert arra ingerelhetné.</p>
            <p>Csak úgy, ábrándozásképpen mondta ezeket a pap, minden belső szükség nélkül, abból a
               rendes papstílusból kifolyóan, mely mint valami bő és kényelmes köpenyeg veszi körül
               a papi emberek beszédét, s amelynek leple alatt ugyanakkor egészen más és közönséges
               emberi gondolatokat tudnak forgatni. A pap is, míg ezeket a szókat elmondotta, s míg
               magát is abba a kellemes testi elbágyadásba ringatta a hangja, amely a templomban
               fogja el a híveket, mihelyt megindul a szószékből a bölcsesség szelíd áramlata:
               azalatt egyszerűen arra gondolt, vajon mi baja a feleségének, s vajon hogy fogja
               kibékíteni! Kellemetlen, hogy egy asszonnyal soha sincs tisztában az ember.</p>
            <p>- Irma, jöjjön csak, drágám, járkáljunk egy kicsit - szólt a papné, s felállott.</p>
            <p>A kisasszony összerezzent, és szintén felállott.</p>
            <p>- Én is elkísérlek... - szólt bizonytalanul a férj.</p>
            <p>- Lemegyünk a kertbe egy kicsit...</p>
            <p>A pap maradt, és tovább beszélt Annának, aki rendkívüli türelemmel, sőt élvezettel
               hallgatta az efféle papi zengéseket.</p>
            <p>A két nő kiment a kis kertbe.</p>
            <p>Az asszony sietve haladt előre a kert fái felé, mintha valami belső indulat
               fojtogatná s kergetné.</p>
            <p>A kertkapuban megállott, s nagyot nyújtózott.</p>
            <p>A komondor utánuk loholt, s a szoknyájához dörzsölődött.</p>
            <p>Az asszony kinyújtotta a jobb karját, s a tenyerét a lány vállára tette. Az ujjai
               játszva kissé megmarkolták, kissé megsimították a lány gyenge húsát.</p>
            <p>- Na, menjünk odább, drágám - mondta, s leeresztette a karját a lány derekára.</p>
            <p>Lassú, ütemes léptekkel előrementek, le a Túr-partra. A diófák levele erős, keserű
               illatot árasztott.</p>
            <p>A kert derekán, ahol a folyó felől a lejtő kezdődik, leültek a kis kerti padra. A
               mély öblű, vaslábú lócába jól bele lehetett ülni.</p>
            <p>Az asszony fázósan húzódott közelebb a lányhoz, aki önkéntelenül távolodni akart.</p>
            <p>De az nevetve magához ölelte.</p>
            <p>- A nagytiszteletű asszony olyan erős, mint egy férfi - szólt egyszerűen a lány.</p>
            <p>- Tegeződjünk meg fiacskám, olyan utálatos ez a nagy tisztelet.</p>
            <p>Elhallgattak. A lány ettől a váratlan s hihetetlenül megtisztelő felszólítástól meg
               volt döbbenve, s nem tudott mit szólani. Szerette volna azt mondani, hogy végtelen
               boldog és hálás. De nem bírt hangot adni, hanem túlfeszített érzékeny hangulata
               kitört, s egy kis vártatás után odaborult az asszony mellére, és sírva fakadt.</p>
            <p>- Nono, gyermek - mondta az asszony, s két erős karjával odaölelte magához a
               lányt.</p>
            <p>Hallgattak kis ideig, mindkettőjüknek a szívére ment az érzékenység.</p>
            <p>- Szeretem ezt a kéket rajtad - mondta aztán az asszony. - Mindig szerettem volna
               kékben járni, de nagyon feketített.</p>
            <p>A szótól megkönnyebbült a helyzet, és az asszony újra ölelte a lányt, ő maga lejjebb
               ereszkedett kissé, azt pedig feljebb emelte, így kényelmesebben feküdt a lány a
               mellén.</p>
            <p>Már szinte megérezték, hogy tovább maradtak ebben a furcsa és szokatlan helyzetben
               egy kis árnyalattal, mint lehetett volna, erre az asszony meghatott hangon szólt:</p>
            <p>- Fiacskám, sokat kell szenvednünk a férfiak otrombasága miatt.</p>
            <p>A lány megzavarodott.</p>
            <p>Az asszony ezt megérezte, s álnokul tette hozzá:</p>
            <p>- Azért mégis ők az életünk.</p>
            <p>Erre a lány összerázkódott.</p>
            <p>Az asszony megérezte vékony ruháján át ezt a gyönge remegést, és különös,
               érthetetlen, kéjes izgalom futott végig tőle a testén.</p>
            <p>Végigfutotta óvatos gyöngédséggel az ujjaival a lány puha hátát, le a derekáig, aztán
               belopta az ujja hegyét a test túlsó oldalán a keble alá, ahol erős gyűrődéssel feküdt
               rá az ujjára az emlő.</p>
            <p>- Csak asszonyok tudják egymást igazán és önzetlenül szeretni - mondta
               meggyőződéssel. - A férfi szerelme mindig puszta érzékiesség. Mikor azt esküszi, hogy
               örökre és kimondhatatlanul szeret, akkor is hazudik. A szerelem neki csupán az érzéki
               kielégítésig tart. Mikor lehűtötte a szenvedélyét, akkor vége... Arra képesek, hogy
               hét esztendeig elvárjanak az első, igazi... csókig... De aztán hét esztendőt is el
               tudnak tölteni a feleségük oldalán, anélkül, hogy egyszer is megcsókolnák
               igazán...</p>
            <p>A tüdeje remegni kezdett, egészen úgy érezte magát, mintha most férfi volna, aki
               szerelmet vall a leánynak.</p>
            <p>- A mi szeretetünk, nőké, egymás közt egészen más természetű. Mi csak szívvel
               szeretjük egymást, és ez az igazi.</p>
            <p>Ezzel tenyerét a lány szívére tette, s érezte, hogy ver az. Az ujja hegye most
               belenyomult idegesen a bordákon túl a puha húsába. A lány gyönge, de ijedt ellenkező
               mozdulatot tett. Az asszony megfeszítette a karjait, s ellenállott minden
               moccanásnak. Az agya égett, az arca majd kicsattant a tűztől, s nem értette, mi van
               vele. Jólesett neki, hogy öleli ezt a gyermeket, s nem akarta elengedni! Mintha a
               saját boldogtalanságának eshetősége ellen akarta volna ezzel az öleléssel
               megvédelmezni. S most megérezte, micsoda külön lelki gyönyör lehet egy férfiúnak,
               hogy védője és oltalmazója lehet a hölgyének. Valami rendkívüli felmagasztosultságot
               érzett, valami olyan erőnek a kibuzgását, amely asszonyt nem szokott elönteni. Amint
               így keblén tartotta a lányt, mintha az egész világ ellen meg tudta volna védeni. S
               ezért a nagy adományért nem kívánt semmit, csak azt a kellemes érzést, amit a
               testüknek összesimulása okozott.</p>
            <p>A lány azonban kétségbeesett. Hőség verte ki a homlokát, s azt hitte, mindjárt
               megfúl. Az asszony kebléből erős szag áradt fel, az a rettenetes szag, amit ha
               megérzett magán, beteg lett tőle, az asszonyszag.</p>
            <p>Hirtelen nekivetette a két könyökét az asszony testének, és teljes erővel
               kifeszítette magát.</p>
            <p>Amint az asszony megérezte ezt a kemény és morális ellenszegülést, ijedten eresztette
               el a karját, s ő maga érzett valami súlyos és kínos erkölcsi kiábrándulást.</p>
            <p>A lány kissé odább húzódott, de amint szabadságát visszakapta, nem merte tovább
               mutatni, micsoda irtózásféle fogta el. S remegve egész testében, ottmaradt az asszony
               mellett.</p>
            <p>Ez hasonlóan jeges zuhanyokat érzett a vérében, s hideg lett a verejték a
               homlokán.</p>
            <p>Sokáig hallgattak.</p>
            <p>A Túr csobogása szokatlanul erősen hallatszott fel hozzájuk.</p>
            <p>- De milyen hűvös szél van! - mondta az asszony, mert forróra izzadt teste hűsnek
               érezte a szelet.</p>
            <p>A lány hallgatott. Aztán felállott, s a kötényével legyezte magát.</p>
            <p>- Igen - mondta később.</p>
            <p>- Menjünk le a vízpartra - szólt az asszony.</p>
            <p>A lány megindult.</p>
            <p>Amint lementek, az asszony egy fának dűlt, egy görbe fűzfának. Felnyújtotta a karját,
               elfogott egy ágat, s lefosztotta róla a leveleket, és tele marokkal szórta a
               vízbe.</p>
            <p>Távolról asszonyhangot hallott. Megismerte, a parasztasszony lármázott egy távoli
               kertben, aki ma a fiaival veszekedett. Erről tisztán eszébe jutott a délutáni
               jelenet.</p>
            <p>- Borzasztó ez a falu - mondta -, borzasztó, hogy tönkreteszik itt azokat az ártatlan
               gyerekeket.</p>
            <p>A lány távolabb leült a fűbe. Le kellett kuporodnia, mert nem bírt tovább állani. Ki
               volt merülve, elszédült.</p>
            <p>A szomszédban tehenek bőgtek, és a hang fájdalmasan vonult el a fülükben, mint az
               ökörnyál az őszi levegőben.</p>
            <p>- Ah, istenem - szólt csendesen az asszony -, milyen szomorú sors asszonynak
               születni! Le vagyunk kötve, gyerekkel kell kínlódni, házba bezárva. Öltözni,
               főzni!... Mit tett valaha asszony?</p>
            <p>A lány hanyatt akart dőlni a kövér, porszagú fűben, de nem tette, meggondolta
               mozdulat közben. Ellenszenvesen hatott most rá ez az asszony, mintha mágnes áradt
               volna ki belőle, valami eltaszító erő. Szinte repült a meleg szellővel, a vízszagú
               sötétségben; s maga sem tudta, mért, hova.</p>
            <p>- Úgy utálom magamat! - mondta az asszony összeszorított ajakkal, lihegő indulattal.
               - Ha én férfi volnék, megtanítanám a világot!...</p>
            <p>Hátratett kezeivel belemarkolt a fa törzsébe, s a körme mind tele lett a háncs
               mohával. Úgy állott nekiszegülve a csillagos éjszakának, hatalmasan és megfeszült
               mellekkel. S tehetetlenül emésztette a benne levő hatalmas nőstényerő, amely most úgy
               tetszett, csakugyan szinte a férfiúság határán volt.</p>
            <p>- Ágnes! - kiáltotta az ura fentről.</p>
            <p>Az asszony összereszketett.</p>
            <p>- Ágnes! - kiáltotta újra a férfi, s hangja mélyen és gyönyörűen zengett.</p>
            <p>Az asszony teste újra meg újra végigremegett, de keményre duzzasztotta a karjait, s
               azt akarta elhitetni magával, hogy semmit sem törődik a hanggal, a férfiúval, a
               hímmel!</p>
            <p>A lány felállott, s maga sem tudta, miért; félt attól, hogy bűnpalástolónak látszik,
               s félhangosan kiáltotta:</p>
            <p>- Itt vagyunk, nagytiszteletű úr!</p>
            <p>- Na, hála istennek - mondta a távolban Anna -, már azt hittem, belefúltak a
               Túrba.</p>
            <p>Az asszony kimeredt szemmel nézett bele a homályba zuborogva folyó vízbe, s kedvet,
               szédülést érzett, hogy tompán belezuhanjon.</p>
            <p>Nemsokára odaértek. Ahogy az ura közeledett hozzá, egyre jobban remegett a teste, s
               amikor a férje megérintette, bőszen ragadta ki magát.</p>
            <p>- Hagyjon békén - mondta durván, s ellépett előle.</p>
            <p>Anna belekarolt a lányba, aki őszintén és természetesen fogadta, mint az orvosságot,
               az egyszerű vénkisasszonyi érintést, s attól egyszerre visszanyerte öntudatát és
               elevenségét.</p>
            <p>A két lány gyorsan, szinte szeleskedve ment vissza fel a házba. Az asszony
               ittmaradt.</p>
            <p>- Gyertek már fel, Ágnes - szólt vissza Anna -, késő van, és odalent sok a
               szúnyog.</p>
            <p>Az asszony egész csomó égető szúnyogcsípést érzett meg ebben a percben, amit eddig
               vagy nem érzett, vagy öntudatlan vakarta el. Mély csöndben maradtak egymáshoz közel a
               férj és a feleség.</p>
            <p>Halkan, de türelmetlen idegességgel zúgott az éjszaka.</p>
            <p>- Kedves angyalom - szólalt meg végre a férj -, nagyon meglep ez a te mai sajátságos
               magaviseleted...</p>
            <p>Az asszony összeszorította a fogát.</p>
            <p>- Eh.</p>
            <p>- Hallgass meg...</p>
            <p>- Eh.</p>
            <p>- Édes angyalom...</p>
            <p>- Ehh...</p>
            <p>- Lásd, olyan vad és szilajnak talállak, s éppen ma gondoltam el, mikor láttam, hogy
               Bertalanék milyen dühösen és vadul viselték egymással szemben magukat... Mindenik a
               másikat vádolta, és rákent a másikra mindent, és olyan nyíltan és szemérmetlenül,
               hogy nekem ki kellett menni a házból... És mikor később benyitok rájuk, hát a férfi a
               szemem láttára ott van az asszonyon, és csókolja és harapja, csakhogy éppen nem... És
               akkor gondoltam el, hogy mégis milyen más ez a mi viszonyunk, a tied meg az enyém...
               A mi szerelmünk az nem érzéki, az szellemi házasság! Mert ezt nem értik az emberek,
               hogy nem elég csókolni és szorongatni az asszonyt, hanem ki kell elégíteni a lelkét!
               Szeretni kell, imádni, beleolvadni egymás lelkébe, és nem tudni erről a rongy
               testről, amely tele van gyarlandóságokkal és vétekkel... Ez igen, ez magasztos
               viszony!</p>
            <p>Az asszonyt mintha gőz feszítette volna, amely egyszer kidurrantja az elhatározást.
               Hirtelen megindult egy szó nélkül, és rohanva sietett fel a meredek kerten.</p>
            <p>A házajtóban érte utol a lányokat.</p>
            <p>Meg is előzte őket. Bement a gyerekszobába, ahol a három fiú aludt már. Rávetette
               magát a legnagyobb fiára, s kitakarta a testét.</p>
            <p>Az asztal fölött lógó kis petróleumlámpa égett, amely megmutatta a gyerek sebeit.
               Reszkető gyöngédséggel érintette meg az ajkával. A fiú megremegett. És ő sorra
               csókolta a megvert, szegény testét. Tetőtől talpig. Aztán hamar a másik gyereket, míg
               be nem jön valaki. Érezte, hogy belépett az ura.</p>
            <p>Felállott s kiegyenesedett.</p>
            <p>Egy percig mintha vértódulás vadította volna el az egész agyát; megvárta, míg a vér
               leszállott a gerincén végig le. Az arca el volt meredve, bágyadt volt és
               merevedett.</p>
            <p>- Anna, vidd át a kicsit az én ágyamba. Ma én fogok itt aludni...</p>
            <p>S rá sem nézett a legkisebbjére. Sem az urára.</p>
            
         </div>
         <div type="chapter">
            <head>5</head>
            <p>Reggel valami különös vígsággal ment be a terített asztalhoz.</p>
            <p>- Jó reggelt - köszönt hangosan, mint rendesen, s engedte, hogy kezet csókoljanak a
               gyerekei.</p>
            <p>A gyerekek szépek voltak, egyforma kék csíkos tornaingekben.</p>
            <p>- Ma szép idő van.</p>
            <p>A pap odament a feleségéhez.</p>
            <p>- Jó reggelt, édes.</p>
            <p>Megcsókolta a homlokát. Az asszony önérzettel, megelégedve mosolygott.</p>
            <p>- Megyünk ma az esperesékhez? - kérdezte a pap.</p>
            <p>- Ma? Azt mondtad, vasárnapra hívott.</p>
            <p>- Jaj igen, de aztán úgy egyeztünk meg, hogy jobb lesz, ha szombat este, már hogy ma
               este megyünk be hozzájuk.</p>
            <p>- Jó.</p>
            <p>- Hát elmegyünk?</p>
            <p>- El.</p>
            <p>- Na Ágneska! - jött be vidáman Anna, azzal a száraz vidámsággal, amely sohasem
               hagyta el, mint a kék mosórékli, ezt a derék vénlányt. - Hát tejszínnel iszod a
               kávét?</p>
            <p>- Ha kapok.</p>
            <p>Nevetett. Még a gyerekek is nevettek. A kisasszony most jött be, s mindjárt nevetni
               kezdett.</p>
            <p>- Kisztihand.</p>
            <p>- Jó reggelt, kisasszony - mondta a papné, s eszébe jutott, hogy tegnap megtegeződött
               vele.</p>
            <p>A lány arca kissé el is borult.</p>
            <p>- Hát hogy aludtál fiacskám?</p>
            <p>- Jól, néni - mondta a lány, s nevetett.</p>
            <p>- Géza, ne torkoskodj - szólt rá a középső fiára az asszony.</p>
            <p>A gyerek az asztal közepén levő kalácsból csipegette ki titokban a mazsolát, s most
               restelkedve húzta le a fejét a válla közé.</p>
            <p>A reggeli könnyen folyt le.</p>
            <p>A kisasszony sietve szedte a sálkendőjét, és ment az iskolájába.</p>
            <p>- Kisztihand - köszönt el a társaságtól, amely még az asztalnál maradt.</p>
            <p>- Alászolgája - szólt a pap.</p>
            <p>- Isten vele, édesem - mondta Anna.</p>
            <p>- Pá, fiacskám - eresztette el a papné. - Hát aztán, ha Szarka úr megjön, mit
               csináljak vele?</p>
            <p>- Jaj istenem, tessék elrepíteni - nevetett kissé elpirulva a kisasszony, akinek az
               este óta nem jutott eszébe Szarka úr.</p>
            <p>- Jó, majd elrepítem a dedóba.</p>
            <p>- Kisztihand - nevetett a lány, s magára húzta az ajtót.</p>
            <p>- Én nem tudom, miért reggelizünk mi idebenn - mondta a pap.</p>
            <p>- Igazán, én sem tudom - mondta Anna is.</p>
            <p>- Köszönöm szépen a reggelit - állottak fel a gyerekek, és sorba kezet csókoltak.</p>
            <p>- Készen vagytok a leckével? - zördült rájuk az anyjuk.</p>
            <p>- Igenis - felelt kórusban a három gyerek.</p>
            <p>- Persze hogy készen - mondta Anna. - Ha a tanító is csak annyit kérdezne, akkor jó
               volna!</p>
            <p>- Már egyszer egy alapos vizsgának vetem alá a gyerekeket - szólt a pap, aki
               restellte a felesége előtt, hogy sohasem foglalkozik a gyerekeivel.</p>
            <p>A gyerekek azonban siettek ki a szobából, s kis idő múlva könyveikkel a hónuk alatt
               újra bebukkantak, sorra kezet csókolni, és szaporán mentek az iskolába, amely
               különben a tőszomszédjukban volt.</p>
            <p>- Hova viszitek hát jövőre a gyerekeket? - kérdezte Anna, mert szeretett egy kicsit
               részt venni a családi tanácsban.</p>
            <p>- Debrecenbe - mondta a papné indignálódva.</p>
            <p>Az ura rábólintott.</p>
            <p>- Nem lesz jó - mondta Anna, s meggyőződéssel rázta a fejét. - Ez az Imre nagyon a
               nyakára fog nőni apának.</p>
            <p>- Az igaz - szólt a papné.</p>
            <p>- Jobb idegen helyre adni a gyerekeket - szólt a gondos vénlány -, mert ott legalább
               megtanul a maga lábán állani. Be kell adni Patakra a konviktusba.</p>
            <p>- Ugyan, Patakra - kedvetlenedett el az anya -, de meg vagy akadva azzal a Patakkal.
               Csak nem viszem Patakra, mikor az apámhoz vihetem! és Debrecenbe!</p>
            <p>- A pataki is jó iskola, sok derék ember került már ki onnan.</p>
            <p>Ezen a témán minden héten összepereltek legalább egyszer.</p>
            <p>- Á, Patakról nagyon szép legátusok járnak, az maradt valamelyik az Anna szívében -
               mondta csendesen a pap.</p>
            <p>- No, sógor úr! - pattant fel Anna - moderálja magát! - és kényesen, derekát
               megrázogatva, kissé tréfálva kigőgösködött a szobából.</p>
            <p>Magukban maradtak egyszerre.</p>
            <p>Az asszony kinézett az ablakon az udvarra.</p>
            <p>- Hallatlan - mondta -, a disznónak még csak most adnak enni.</p>
            <p>Felállott.</p>
            <p>Az ura is felállott, de nem nézett ki. A feleségét nézte. Összehúzta a szemét, és
               valami affélét látott rajta, amit eddig soha. Nem tudta, mit.</p>
            <p>Szólni szeretett volna hozzá. De nem bírt.</p>
            <p>Az ablakhoz ment, s az ablak sarkából felvette a pipát. Megtömte a szitából, s
               közönyös hangon odavetette:</p>
            <p>- Maga hogy aludt.</p>
            <p>Az asszony felállott, gyorsan, idegesen. Nem felelt.</p>
            <p>- Kik azok? - S kinézett az ablakon.</p>
            <p>Három parasztember jött végig az udvaron.</p>
            <p>- Ezek magát keresik - mondta, és kiment a konyha felé.</p>
            <p>Egész délelőtt a konyha körül volt. Rendesen nem szokott mindenbe beleszólni, de ma
               folyton ott volt az Anna sarkában. Tett-vett valamit, aztán vasalt, útra készült.
               Beszélgettek a Bertalan-esetről, s krajcárnyi pontossággal kiszámították a Bertalan
               összes rendes és nem rendes jövedelmeit. Megállapították, mikor és hogy történhettek
               a bajok.</p>
            <p>Tizenegy óra tájban azzal jött be a kis cseléd, hogy a verandán egy tekintetes úr
               van.</p>
            <p>A papné kisietett. Szarka volt itt.</p>
            <p>- Á, jó napot, tanító úr - riasztott rá a fiatalemberre, aki háttal volt fordulva
               neki, és borzasztó szorgalmasan kefélte a könyökével a fekete nadrágja szárát.</p>
            <p>- Kezét csókolom - fordult az meg, és esetlenül hajlott nagyot poros
               szalonkabátjában.</p>
            <p>Az asszony kezet nyújtott neki, s leültette.</p>
            <p>Maga is leült rendes helyére az asztal mellé, s felvette kis munkakosarát.</p>
            <p>- Mi újság maguk felé?</p>
            <p>- Nincs, kezét csókolom, semmi...</p>
            <p>Nem érezte elég erősnek ezt a kijelentését, s újra elmondta.</p>
            <p>- Kezét csókolom, nagytiszteletű asszony, semmi újság.</p>
            <p>A papné mosolygott. Rápillantott a fiúra, aki félszegen ült a szék egyik sarkán, s a
               kalapja nagy, vörös kezeiben lógott. A kalap is ócska volt és poros, de fekete. Nagy
               csálé kalap.</p>
            <p>- Mit csinálnak a papék?</p>
            <p>A tanító mindig nagyon felfohászkodott, ha szólni akart, és kényelmetlen mozgott a
               széken előbb.</p>
            <p>- Hát, kezit csókolom, nem tudom... nagytiszteletű asszony.</p>
            <p>- Férjhez ment-e már a kurátorék lánya?</p>
            <p>- A kurátor lánya? Hát, kezit csókolom, farsangra halasztották, mert tetszik tudni,
               ezek a parasztok nem szeretnek nyáron lakodalmaskodni.</p>
            <p>Nevetett, figyelmesen és udvariasan, a szája szélén két oldalt mély, kereken
               gyűrődött ránc jelent meg.</p>
            <p>- Hát maga mikor akarja a lakodalmat?</p>
            <p>- Milyent, kérem alássan? - s a szemöldöke felszaladt a haja alá, s szája nyitva
               maradt, amint nyakát alólról felfelé, előre nyújtotta.</p>
            <p>- Nagyszerű. A saját lakodalmát.</p>
            <p>- Hehe, kezit csókolom, nagytiszteletű asszony, arra, arra még várhatunk.</p>
            <p>- Miért?</p>
            <p>- Még nincs lány.</p>
            <p>- Milyen lány?</p>
            <p>- Akit meghódítottam volna, hehe.</p>
            <p>Tekergette a fejét, s elkezdte előbb bal kezével vakarni a jobb keze fejét, aztán
               jobb kézzel a bal kéz fejét.</p>
            <p>- Nincs?</p>
            <p>- Nincs, kérem alássan.</p>
            <p>- Biztos?</p>
            <p>- Biztos... kezit csókolom... nagytiszteletű asszony!...</p>
            <p>- Szarka úr!... Nekem ne füllentsen!</p>
            <p>- Óóó...</p>
            <p>- Én tudok valakit, aki halálosan szerelmes magába!</p>
            <p>Szarka úr megrémült, mintha puskát fogtak volna rá. Csak a fejét kapta fel, s
               szörnyen kifejezéstelen arccal nézett a halál torkába.</p>
            <p>- Az lehetetlen!</p>
            <p>A papné elnevette magát.</p>
            <p>- Semmi se lehetetlen, tanító úr.</p>
            <p>A fiatalember egyenesebbre ült, restellte is, hogy rajtakapta magát a nagy
               gyávaságon, s gondolkodni próbált, de minden siker nélkül.</p>
            <p>- Ki az, kérem szépen?</p>
            <p>- Kérdezze meg a szívét.</p>
            <p>A tanító a szívére tette a kezét. Sovány, hosszú, csontos ujjai voltak. Megfogta a
               kabátját is, megrázta, s félig sült diáktréfával mondta:</p>
            <p>- Ó, boldog szűz!</p>
            <p>- Nem boldog, ha maga nem tud róla... De, szegényke, milyen boldog lenne, ha maga
               bevallaná neki, hogy...</p>
            <p>A fiú megint eltáttadva bámult. Hát komoly?</p>
            <p>- Jaj, de piros lenne a szép kis szőke lány!</p>
            <p>- Szőke? - mondta a fiú felcsillanó szemmel. Ez sok volt neki. Ennyit nem remélt.</p>
            <p>- Ugyan, ne tettesse magát. Hiszen Irmuciról beszélek.</p>
            <p>- A kisdedóvó kisasszonyról? - mondta rémült boldogsággal a fiú.</p>
            <p>- Persze hogy arról.</p>
            <p>A fiatalember belesüppedt a székébe, s előreejtette a fejét. Két kezét keresztbe
               tette az ölében. Meg volt lőve. Vége volt. Érezte, hogy vége volt. Tudta, hogy most
               már ezek után, mivelhogy kompromittálta a lányt, el kell venni feleségül. Pedig az
               igazat megvallva - mondta magában, önmagának -, ő már olyan jól kispekulálta, hogy ő
               fogja elvenni a kurátor lányát. Hiszen miatta nem adták oda ahhoz a parasztlegényhez
               azt a gazdag parasztlányt, akihez akarták. No de hiába, az úri becsület kötelez. Az
               igaz, hogy ennek a kisasszonynak sincs semmije, neki sincs semmije, de az nem baj.
               Majd elpályáznak egy olyan községbe, ahol mindkettőjüknek állása lesz, és akkor
               minden jó lesz. Az igaz ugyan, hogy a kurátor dühös lesz, még letöri a derekát, de
               hát kérem, éppen itt az év vége, addig ennek a hírnek nem muszáj kipattanni!
               Szeptemberben pedig nem jön vissza a faluba. Utóvégre csak egy parasztlányról van
               szó. Itt pedig az előkelő papné szeme előtt van... Hogy tegye ki magát annak, hogy
               egy papné rosszat gondoljon őróla!</p>
            <p>- No, Szarka úr, min gondolkodik?</p>
            <p>- Semmin, kezit csókolom... nagytiszteletű asszony!... A kisasszony a dedóban
               van?</p>
            <p>- Igen, bizony. El akar menni hozzá?</p>
            <p>- Kérem, én tudom a kötelességemet! - állott fel alázatos önérzettel a tanító úr, s
               meg volt lelke titkos rejtekeiben győződve arról, hogy ő egy rendkívüli
               gavallérosságot követ most el.</p>
            <p>Nem is hallotta tovább a papné szavait, gépiesen felelt rá, s már ott térdelt
               lelkével a kisasszony lába előtt.</p>
            <p>Pusztán gavalléri kötelességből.</p>
            <p>A papné derülten nézett utána, míg hosszú lábaival végignyúlt az utcán, s hosszú
               kabátjának a szárnya nagyokat libbent, mintha szélvitorla volna.</p>
            <p>Az ura jött be egy percre a tornácra.</p>
            <p>- Kedves - mondta -, ha akarja, korábban ebédelhetnénk, hogy ebéd után mindjárt
               induljunk, mert igen későn nem volna jó érkezni.</p>
            <p>- Jó.</p>
            <p>- Akkor most átizenek a tanítónak, hogy holnap délelőttre prédikációra készüljön.</p>
            <p>Az asszony nem felelt, újra visszafordult az utca felé, éppen most fordult be az út
               végén a fekete tanítói alak a kisdedóvoda kapuján.</p>
            <p>- Hajaj! - mondta aztán, s visszafordult az ura felé szigorú arccal. De ez már nem
               volt itt. Csendesen visszavonult.</p>
            <p>Ő is be akart menni, hogy megmondja a konyhában, hogy siessenek, de ekkor a falu vége
               felől szekeret látott.</p>
            <p>- Ki lehet az?</p>
            <p>Előrehajolva, szigorú szemmel, kissé rövidlátó szemeivel igyekezett megismerni.
               Idegen szekér, nem falubeli. No, ez érdekes. Ki szekerez most, aratás idején.</p>
            <p>A szekér csendesen zörögve közeledett. Mikor már elég közel volt, a kocsis
               hátrafordult, s a bent ülő úrnak megmutatta a papházat. Aztán egyszerűen ideállott a
               kiskapu elé.</p>
            <p>Egy fiatalember ugrott ki a kocsiból, kis fekete táskát vett le, aztán kifizette a
               parasztot. Ez egy kicsit megbillentette a kalapját, aztán visszafordult és
               elhajtott.</p>
            <p>A fiatalember benyitott a kiskapun, és kissé tétovázva ment a veranda felé.
               Észrevette, hogy ott valaki van, s a tekintetével már köszönt.</p>
            <p>A papné leült, hogy illőbben fogadja az idegent.</p>
            <p>- A nagytiszteletű asszonyhoz van szerencsém? - köszönt be az idegen, egyszerűen
               letette a táskáját egy székre a falnál.</p>
            <p>- Kprts János vagyok, egyetemi hallgató, a Kisfaludy Társaság megbízásából népköltési
               gyűjtést csinálok, s bátor voltam tiszteletemet tenni.</p>
            <p>- Isten hozta - mondta a papné, s mosolygott azon, hogy a fiatalember a nevét
               elhabzsolta, mintha restellné, ellenben a többi mondanivalóját nem kis önérzettel
               hangsúlyozta. Bizalmasan kezet nyújtott.</p>
            <p>- Foglaljon helyet.</p>
            <p>Az első pillanatban megtetszett neki a fiú különös, nagyszemű arca.</p>
            <p>- Hatalmas nyár van - szólt a fiatalember, s poros, szürke ruhájára nézett.</p>
            <p>- Mit gyűjt maga? - kérdezte a papné.</p>
            <p>- Én, kérem, összeírom az összes nótát és mesét és mindent, amit a nép a fonóban,
               kukoricatörésnél és másutt a saját szórakozására tud. Gyorsírással. Fonetice.</p>
            <p>- Nem érdemes azt összeírni.</p>
            <p>- De igen, az a legértékesebb...</p>
            <p>- Ugyan, csupa haszontalanság. És tele van illetlenséggel.</p>
            <p>- De kérem...</p>
            <p>- Inkább el kellene tiltani már azt a sok bolondságot. Különben az igaz, a mai
               fiatalok már inkább újságot olvasnak.</p>
            <p>- Ez a baj...</p>
            <p>- Felfogás dolga. De maga kapós lehet ám a környéken. Kivált így nyáron pénzért sem
               kap az ember gavallért.</p>
            <p>A fiatalember mosolygott. Vastag, hirtelen nőtt, fekete bajusza volt, amely furcsán
               vénítette az arcát. Sovány bőréből csakúgy dűlt a sörte, s vékony, fehér, gyerekes
               bőrét szinte kegyetlenül verte át. Vastag, húsos ajka volt, amely szinte bíborvörös
               színével elárulta az érzékiességet s azt, hogy most csaknem állandóan izgalomban él.
               A rendetlen élettől le volt fogyva s kimerülve, a szeme alatt fekete karika volt, s
               nagy, sötét szeme furcsa, nem komoly élénkséggel villogott.</p>
            <p>Az asszony kíváncsian és hosszan nézte, mintha valami idegen csodalény volna; már
               egész zavarba hozta a fiút.</p>
            <p>A pap újra benyitott.</p>
            <p>- Teríttetsz?</p>
            <p>- Jaj, azt elfelejtettem, mindjárt szólok.</p>
            <p>Felállott, hogy elmenjen. De ahogy az urára nézett, látta annak arcán, hogy bosszús
               lett az idegen fiú láttára, s meg akarta akadályozni, hogy esetleg rossz kedvében
               elküldje.</p>
            <p>- Hát nálunk ebédel - szólt oda a fiatalemberhez, s valami olyan közvetlenség volt a
               hangjában, amely mindjárt családi bizalmasságot teremtett köztük.</p>
            <p>A fiú bemutatta magát a papnak is, aki fáradt és unott érdeklődéssel vette tudomásul,
               hogy megint igénybe veszi a közérdek az ő családi és személyi függetlenségét.</p>
            <p>A fiatalember túl elevenen igyekezett kérdezősködni a faluról, s ő óvatosan
               burkolózott bele az általános igazságok köpenyébe.</p>
            <p>- No, gyűjtő úr - mondta az ebédnél az asszony a fiatalembernek -, most jöjjön
               velünk. Maga úgyis gyűjteni akar, hát jöjjön át Battára. Elvisszük a kocsinkon.</p>
            <p>- A legnagyobb örömmel, sőt igen hálás vagyok.</p>
            <p>Az asszony észrevétlenül odapillantott az urára, s kimondhatatlan gyönyörűséggel
               látta, hogy annak az arca egy árnyalattal komorabb lett.</p>
            <p>A kocsiban úgy ültek, hogy a fiatalember visszafordult a kocsis üléséről, befelé a
               szekérbe, s szemben ült a pappal, de állandóan a papnéval beszélt.</p>
            <p>Túlságosan fiatal volt, s igen hamar beletalálta magát abba a helyzetbe, hogy egy
               kissé korosabb asszonnyal csak akkor illik össze, ha ő a valóságnál gyerekesebbnek
               mutatja magát. Akaratlanul is naiv és jó kisfiú akart lenni, amolyan számba nem
               vehető gyerek, akinek minden szabad. Állandóan csacsogott, és nagy hangon, de
               gyerekeskedve beszélt, túlozva önmagát, és szántszándékkal leszállítva a saját
               komolyságát. A pap alig szólott egy-két szót, s azzal igen kellemetlenül feszélyezte
               a fiút, aki azonban el volt szánva rá, hogy hálás lesz az asszonynak a jóságáért.</p>
            <p>Sok pletykát tudott a környékről, ahol már járt, s most szabadabban kapott az asszony
               biztató kérdésein, hogy minden papról és papnéról elmondja, amit csak hallott
               valahol.</p>
            <p>A papné szörnyű elevenen vette a pletykát, és nagyokat kacagott, s alapos
               magyarázatokkal világosította fel a fiút afelől, amit nem érthetett. Bátran beszélt,
               és teljes rosszakaratú őszinteséggel, mert kellett neki, hogy könnyítsen magán,
               most, mikor társaságba megy, ahol úgyis epével fog megtelni a szíve, s mert
               útonjárónak mindig könnyen tud az ember kitárulni, mint Midász a nádasnak: ez
               elfelejti, amit hall, s én megszabadultam egy kis pletykázási kényszer terhétől.</p>
            <p>Közben, mert az út igen hosszú volt, s már öt-hat falun keresztülmentek alkonyatig, a
               fiatalúr a kocsist faggatta fél tréfával népköltési termékek miatt.</p>
            <p>A kocsis nótákat mondott meg parasztvicceket. Öreg ember volt, akinek minden szabad.
               A diák csodálkozva figyelte meg, hogy az asszony, aki úgy megszólotta a paraszttréfák
               szabadosságát, a világért sem mulasztott volna el egyet sem ezekből a nyers, trágár
               adomákból. Ha valamit nem értett a szekérzörgéstől, a kocsisnak vissza kellett
               fordulnia, s elismételni, ha kellett, kétszer is a dolgot.</p>
            <p>- Fiatalúr - lökte oldalba egyszerre a kocsis a diákot. - Nézzen csak oda!</p>
            <p>Kinn a mezőn mentek át, a legelőn. Csorda legelt körülöttük. Nagy, komor bika állott
               távolabb felemelt fővel, és méltóságosan bámult az átmenő szekér felé. Jobbra
               mellettük két tehén ficánkolt. Egyik, egy szép fekete nyakú tehén, bikát játszott, s
               felkapaszkodott a másiknak, egy kis veres riskának a tomporára.</p>
            <p>Mindnyájan oda figyeltek.</p>
            <p>- Látott már ilyet?...</p>
            <p>- Ejnye - mondta, s oldalba bökte a kocsist elvörösödött arccal a diák, aki restellte
               a dolgot hölgytársaságban.</p>
            <p>- Bika kén neki! - szólt az öreg paraszt. - Az a legrosszabb, mikor a tehén bakzik.
               Üzekedhetnék, de hiába kerülgeti a bikát, az észre se veszi, hát osztán ű akar
               hágni!</p>
            <p>Az asszony arcát hirtelen a mélyről felrohanó vastag véráradat öntötte el. Elővette a
               zsebkendőjét, és eltakarta vele az arcát.</p>
            <p>Aztán dacosan elhúzódott az urától.</p>
            
         </div>
         <div type="chapter">
            <head>6</head>
            <p>Mikor az udvarba behajtottak, senki sem volt kinn. Már erősen alkonyodott, s három
               kocsi állott az istálló előtt. Az asszony hozzáfogott kiszámítani, kik vannak itt.
               Nem tudta kitalálni, hogy az esperesné kiket hívott meg velük egyszerre.</p>
            <p>- Itt vannak Miskolczyék! - kiáltott egy éles hang a tornácon.</p>
            <p>- Itt vagyunk, kedvesem - felelt rá még a szekérről az asszony. - Ti is itt
               vagytok?</p>
            <p>- Igen, édes - jött ki szaporán egy parányi termetű fiatal papné, magas tornyos
               frizurában, és előreszaladt, hogy segítsen a leszállásnál. Már akkor leugrott a diák,
               és kezet adott a papnénak, hogy lesegítse. Ez melegen megszorította a kezét,
               miközben leszállott, aztán nem törődött vele többet egész este.</p>
            <p>- Mi vagyunk itt, meg Bibóék. No tudod, csupa jó házasokat hívtak össze, hogy egymást
               pukkasszuk - mondta halkan a kis papné.</p>
            <p>Nevettek.</p>
            <p>Miskolczy udvariasan kezet fogott az asszonykával.</p>
            <p>- Az ura is itt van?</p>
            <p>- Bent vannak mind. Ajjé, vagyunk elegen. No menjünk be.</p>
            <p>Bementek az előszobába, ahol lerakták a porköpenyeket. Már akkor tódult kifelé a
               szobából mindenki. Nagy zsivajgás támadt, csókok csattantak, borízű hangok
               hallatszottak, s míg csak el nem rendeződött az egész társaság valami egyensúlyi
               helyzetbe, addig olyan sűrű zajgás volt, hogy mindenkinek kiabálnia kellett, hogy
               legalább néhány szót megértsen belőle az, akihez intézte.</p>
            <p>A háziasszony hallgatott csupán. Előkelően hallgatott, s méltósággal viselte
               régimódi, magasra rakott frizuráját.</p>
            <p>Nagy udvariassággal fogadta Miskolczynét, aki azonban megérezte, hogy ma kegyes,
               leereszkedő kedvében van az esperesné, s csupa mésalliance-szerű házaspárt hívott
               össze. Sarudyné, aki az udvaron fogadta őket, azelőtt tanítónő volt, s elvétette
               magát a fiatal papjával, ami egész életére súlyos beszámítás alá esett. Bibóék még
               rosszabb helyzetben voltak. Bibóné, ez a szimpla kis teremtés valami varrólány volt,
               masamódlány, pláne Pesten, mikor az ura valami tanfolyamot hallgatott odafenn, s
               belebotlott; az egész traktus felháborodása mellett vette feleségül. Szó volt róla,
               hogy nem lehet-é emiatt fegyelmit indítani a férj ellen. Ez a mai nap csupa
               rehabilitálás számba ment mindnyájuknak. Bibóék ma voltak hivatalosak először az
               esperesnéhez, aki a püspöknek és egy táblai bírónak a lánya volt. Már tudniillik a
               püspök egy bíró özvegyét vette el késő aggkorában, s készen kapta ezt a finom, már
               akkor vénkisasszony hölgyet. Végig meg is tartotta finnyás modorát, s igyekezett azt
               kellően érvényesíteni. Rajta volt, hogy a mostohalányait beoltsa a saját jó
               modorával, de már azok meglehetősen elkéstek attól, hogy finom hatásokra
               reagálhassanak, csak a legkisebb lett egyszerűen affektált kis majommá.</p>
            <p>Míg jobbról-balról a legszívesebb módon összecsókolták egymást az asszonyok, azalatt
               ezt mindnyájan szépen végiggondolták, és mindenki a legjobb módon élvezte az őt
               illető porciót.</p>
            <p>De annál zajosabb volt külsőleg a társaság képe. A férfiak a borosasztal körül
               csoportosultak, s pohárral a kezükben tovább folytatták azt a beszélgetést, amelyet
               éppen abbahagytak. Az általános lelkészegyesületről volt szó. A papi fizetésről, a
               kongruáról, a szekularizációról.</p>
            <p>Kivált a fiatalabb papok, Bibó s különösen Sarudy, nagy hangon tárgyalták a
               legközönségesebb pénzügyeket. Miskolczynénak tetszett a dolog, és mivel úgyis
               szólani akart valamit a háziasszonynak, odaintett az urakra, s így szólt:</p>
            <p>- Még tíz évvel ezelőtt senki sem mert volna ilyen erős dolgokat kimondani.</p>
            <p>- Az új korszak - mondta halkan az esperesné -, ma csak a pénz számít.</p>
            <p>- No, nem gondolnám - felelt rá Miskolczyné, s elnyomta a kedvetlenségét. - Ma sokkal
               többet beszélnek az urak komoly eszmei dolgokról. Azelőtt legfeljebb pletykáztak,
               csak a bor meg a pipa volt a szájukban.</p>
            <p>Elhallgatott, mert az esperes még a régi gárdából való volt, s a mértéktelen ivás
               miatt mostanában már az agylágyulás tüneteit lehetett látni rajta. Most is úgy ült
               és nézett, vizes szemekkel és beesett fejjel, mint aki nincs is itt.</p>
            <p>Ezzel az emberrel akart ő beszélni a Bertalan-esetről!</p>
            <p>- Megkezdték már a cséplést nálatok, édesem? - kérdezte a háziasszonytól, mézédes
               hangon, hogy valami közvetlenebb térre vigye a beszédet.</p>
            <p>Ez gondolkozó arcot csinált.</p>
            <p>- Igazán nem tudom, lelkem, majd megkérdeztetem.</p>
            <p>- Ó, már biztosan, már az uram régen elgépeltetett. Istenem, olyan kevés van nekünk.
               Az egész egyházi föld csak tíz hold! - kottyant bele a kis Sarudyné, s megelégedetten
               mosolygott, mert ő tudta, hogy azért mégis ők állnak a legbiztosabban az egész
               társaságban. Most aratás előtt tudott az ura venni tizenhat részvényt a megyei
               Iparbanknál. Még az oláh banktól is van részvényük, amit titokban vettek a parasztok
               útján. Mert az fizet jól. Annyit magyar bank nem fizet.</p>
            <p>Miskolczyné élénk figyelemmel nézett a kis papnéra, s a szíve mélyén örök sebnek
               érezte a felsülését az esperesnével szemben.</p>
            <p>- Igazán ez szégyen, de én sem tudok semmit a gazdasági dolgokról - mondta aztán ő
               is.</p>
            <p>- Hja lelkem - szólt bele megint Sarudyné -, nem mindenkinek van olyan ura, mint
               neked és olyan húga. Az megbecsülhetetlen a háznál, az a te Annád.</p>
            <p>- No, hát jó dolga van neki nálam - szólt kényelmetlenül Miskolczyné.</p>
            <p>- Parancsoljatok, kedveseim, besétálni - invitálta őket az esperesné, s az ebédlő
               felé mutatott.</p>
            <p>Miskolczyné egészen elvesztette a fejét. Úgy megalázva érezte magát, ahogy még soha.
               Ez a fölényesség, ez a sima és mindenen uralkodó úri modor. Miért is jött ide!</p>
            <p>Az urak tisztelettel nyitottak utat az esperesnének, aki ahelyett, hogy a vendégeit
               eresztette volna előre, maga vezetett.</p>
            <p>Az asztalfőn megállott, s maga mellett jobbról helyet mutatott Miskolczynénak, balról
               Misky bácsinak, aki öregúr volt és rokona, általános tiszteletben álló pap a
               megyében. Misky bácsi mellett az esperes ült, rajtuk túl, két oldalt a házastársak,
               egymás mellett, az asztal végén a fiatalok már maguk helyezkedtek el. Természetesen,
               hogy a párok összekerüljenek.</p>
            <p>Az asszonyok mind tisztelettel lázadoztak magukban az ellen a szokás ellen, amire
               egyikük sem lett volna képes, hogy háziasszony létére az asztalfőn üljön. Ó, istenem,
               a háziasszony a legutolsó cseléd a háznál, annak annyit kell ugrálni, táncolni, hogy
               alig van ideje, hogy leüljön a levest megenni, mikor a pecsenyénél tartanak.</p>
            <p>De az esperesnénél más a rend. Az igaz, hogy Ilka, a nagylány elvégezheti a konyhában
               amit kell, de azért mégis botrány, nem igaz? hogy még csak jelét sem adja annak, hogy
               legalább érdeklődik az iránt, mit, hogy intéznek el odakinn.</p>
            <p>- Én elvernélek, cicám - súgta Sarudy a feleségének -, ha így leülnél az asztalfőre,
               és ki se néznél a cselédekre.</p>
            <p>Sarudyné hangosan kacagva lökte oldalba az urát, hogy hallgasson. A Bibó pár
               szemérmesen ült az asztal túlsó oldalán az esperes mellett. Mögöttük a helybeli zsidó
               doktor ült, aki kopasz feje dacára a fiatalok közé számított, mert legényember volt,
               ide járt kosztra az esperesékhez, és az Ilka kisasszonynak udvarolt, siker nélkül.
               Bizony pedig nem volna rossz párti, állapították meg külön-külön az asszonyok már
               ekkorára.</p>
            <p>Töltött káposztát hoztak. Apró, zöld töltelékeket, frissen savanyított káposztából.
               Még másutt a káposztára nem is gondoltak, mert alig kezdett fejbe menni ebben a
               száraz időben, de az esperesné konyhája híres volt, s most mindjárt meg is
               bocsátottak neki mindent érte.</p>
            <p>Hatalmas evést kezdtek. Maga Miskolczyné is elfelejtkezett kellemetlen érzéseiről,
               bár ajkbiggyesztve konstatálta a célzást, amit a töltött káposzta jelentett a
               társaságnak: ez kell nektek előételnek!</p>
            <p>De kitűnő volt, tagadhatatlan. A férfiak repetáltak is belőle. Az asszonyok is
               szívesen megtették volna, de restellték.</p>
            <p>Aztán vad jött szósszal. Valóságos ujjongásban tört ki a társaság. Őz volt, aminek a
               történetét hamarosan megtudták. Valahonnan idegen világból került ide az istenadta, s
               a szolgabíró puffantotta le, és egyenesen ide küldte. Ennek tiszteletére volt ma az
               egész társaság együtt. Meg is becsülték a nemes vadat, ami itt az alföldön ritkább a
               fehér hollónál; nagyokat faltak belőle, s még nagyobbakat ittak rá.</p>
            <p>Az arcok kipirultak, s az egész társaság szervezetét lefoglalta a remek munka: az
               evés.</p>
            <p>Egy időre mindenki elfelejtett minden bánatot és minden haragot. El az idealizmust és
               a realizmust. El a lelki ügyeket és el az egész világot. Ez az igazi perc, s e
               percben a tál az asztalon, a tányér, a kés, a villa, ezek a legdicsőbb szerszámok, s
               a szájban szétfolyó nedvek, a pác íze, a tejfelek, a fűszerek, a zsírok, a jól sült,
               friss kenyér, a jó könnyű, iható szőlősi bor. Ez olyan gyönyörű és nemes érzésekkel
               fonta össze a társaságot, hogy ebben a szent pillanatban senkinek nem volt gyilkos
               szándéka felebarátja ellen. Most magas lánggal égett felettük a keresztény
               emberszeretet dicsősége.</p>
            <p>Miskolczyné odahajolt az urához, s azt mondta neki:</p>
            <p>- Adja ide, drágám, még egyszer azt a tálat!</p>
            <p>A férj túl boldogan nyúlt az asztal közepére, s ketten is siettek segíteni neki. De
               csak éppen egy mozdulattal. Azért senki sem tette le a villáját.</p>
            <p>Az asszony vett, aztán tovább kínálta a tálat. De az esperesné nem vett, hát
               visszaküldte az urával az asztal közepére, ahova már többen buzgóan és féltő
               szeretettel várták.</p>
            <p>Az asszonynak valami jutott eszébe. Szerelmesen pillantott az urára, s megveregette a
               keze fejét, mielőtt villáját felvette volna.</p>
            <p>- Köszönöm, öreg, köszönöm.</p>
            
         </div>
         <div type="chapter">
            <head>7</head>
            <p>Már két órája ettek és ittak.</p>
            <p>- Parancsolj még, édesem, a gyümölcsből - mondta a háziasszony Miskolczynénak.</p>
            <p>- Csókollak, drágám, lehetetlen! Egy szem ribizli sem férne már belém.</p>
            <p>Hangosan kacagott ezen az ötleten; hosszan, jóízűen, döcögve kacagott.</p>
            <p>- Igazán nagyon kedves vagy - hajolt oda a háziasszonyhoz, és a legteljesebb
               melegséggel mosolygott a szemébe. - Két szószos pecsenye - nagyon is nagy
               megtiszteltetésben van részünk!</p>
            <p>- Óh, semmi, kedveském, az egyik nem számít, egyszerű kis csirkepaprikás!</p>
            <p>- Na és fiatal kacsasült és két tészta!</p>
            <p>- Az is rendes, az egyik csak egy kis túrós csusza!</p>
            <p>- Micsoda csak! - szólalt meg Misky bácsi, aki addig nem szokott szólni, míg jól nem
               lakott. - Az volt az est koronája! Az a jó gazdasszony, aki azt meg tudja csinálni!
               nem vicc mindenféle veres meg tarka lébe főtt tudomisénmicsodákat csinálni, de az
               egyszerű, a mindennapi ételeket! Előttem az a gazdasszony érdemli meg a kézcsókot,
               aki egy jó túrós csuszát, jó bablevest, disznókörömmel meg egy jó borjúpörköltet tud
               csinálni!</p>
            <p>Az egész társaság odafigyelt.</p>
            <p>- Borjúpörkölt - mondta kicsinylően Sarudy -, azt csak vendéglőben eszik az
               ember.</p>
            <p>- No de ott eleget - szólalt meg az asztal végén az idegen fiatalember, akinek senki
               sem tudta a nevét, bár sorra bemutatgatta annak idején magát. S mégis ő volt a
               legérdekesebb, mert ismeretlen volt.</p>
            <p>- Ugye Kisfaludy Társaság úr! - emelte fel a poharát Sarudy, hogy odakoccintsa a
               fiatalúréhoz. A megszólításával az egész társaságot magas kedvre villanyozta, mert
               egy szóban a közérzésnek adott kifejezést, már mint nagy szónokok szerencsés
               pillanatban szokták.</p>
            <p>Általános koccintás lett. Az idegen ifjú, aki már csillogott egy kicsit a
               borocskától, felemelkedett a helyéről, és az általános zsivajt túlharsogó hangon
               kiáltotta:</p>
            <p>- Hát az aposztrofált Társaság nevében ürítem poharamat a tisztelt társaság
               egészségére!</p>
            <p>- De fenékig - kiáltott hozzá ugratva Sarudy.</p>
            <p>A fiatalúr nem maradt szégyenben, lehajtotta a poharat még állva, és felfordította,
               hogy megmutassa, egy csepp sem maradt benne.</p>
            <p>Ezzel az egész kompánia rokonszenvét kiérdemelte, s ő fényes ábrázattal, önérzettel
               ült le. Csak akkor villantotta oda nagy fekete szemét Ilkára, akivel már egész jól
               találták magukat. Ilka az asztal végén ült, s a zsidó doktor ebben a percben
               megérezte, hogy mennyire nem illik ő ebbe a társaságba. Neki soha nem volt ilyen
               sikerült virtusa, mint ennek a fiúnak, aki most lépett be ide ismeretlenül, s máris
               mind szétgázolta azt a kis sikert, amit a csöndes délutánokon kiérdemelt az Ilka
               szívében.</p>
            <p>Miskolczyné jól látta, s tetszett neki, hogy a védencével nem vallott szégyent.
               Odahajolt az urához, szerelmes bizalommal, mintha tegnap és ma semmi sem történt
               volna, s azt súgta neki:</p>
            <p>- Nézd, fiam, hát nem nagyszerű dolog, hogy itt ma csupa szerelmes és boldog pár van
               együtt?</p>
            <p>A férj körülnézett.</p>
            <p>- No nézd, ebben a percben mindenki azzal beszél, aki az egész világon legjobban
               érdekli. Sarudy Sarudynéval, Bibó köztük Bibónéval. Miskolczy Miskolczynéval - s
               gyöngéden, tréfásan meglökte az urát a könyökével -, a kis jegyző az Erzsikével, ne
               nézz oda! Ez nagy figyelem volt, hogy Misky bácsit áthívták, meg a lánykájához a
               jegyzőt, ebből házasság lesz minél előbb. Egyáltalán senki sem érdekli őket,
               megfigyeltem, egész este nem szólott egyik sem máshoz, folyvást úgy össze vannak
               bújva az asztal végén, mint két mézeshetes. No hát, a kis Margitról, arról nem is
               beszélek. Láttál valaha ilyen ábrándos pofát, te! te vén majom! Emlékszel, mikor mi
               is úgy ültünk! Hajaj. Nem ilyen agyonunottan mint most, te tunya!</p>
            <p>Az ura odapillantott a házigazda legkisebb lányára, aki a szemközti oldalon ült az
               asztal végén, mellette a kis Bereczky, a helybeli egyik fiatal tanító. Úgy ült a két
               gyerek, egész önkívületben, egymás delejes sugárzásában szinte elájulva.</p>
            <p>- S aztán nézd a zsidót meg a mi népköltőnket. Nahát az nagyszerű, amit ezek ketten
               ma este csináltak! Olyat te nem láttál! Csak csináltál, emlékszel, mikor Törővel
               versengtél értem! Pedig magad is tudtad, hogy nem volt igazad...</p>
            <p>A férj elmosolyodott, s tunyán emlékezett vissza a régmúltra.</p>
            <p>Ó, te vén állat, olyan vagy, mint egy medve. Szégyenszemre én udvarolok itt neked,
               azt hiszed, nem veszik észre. Mindenütt a férfi töri magát az asszonyi párjáért, csak
               én darálok itt neked, mint egy szélkelep. Hát szólj már valamit!</p>
            <p>De a férj csak mosolygott, s maga elé nézett, nem szólott. Megsimogatta fényes,
               fekete szakállát, s derülten, jól emésztve nézett a poharára.</p>
            <p>- Jaj, te öreg, te, úgy szeretnék most a nyakadba ugrani - suttogta neki tréfálva, de
               túláradó érzéssel az asszony -, hogy hadd lássa a világ, hogy azért mégis mi vagyunk
               azok a híres szerelmesek, akiknek nincs párjuk az egész világon! Hej, hogy rá tudnék
               én pirítani a kollégáinkra, de ezekre a csitri lányokra is! Ezek persze azt hiszik,
               hogy ők a világ központja... De nézd, nézd az Ilkácskát! Milyen eleven, milyen
               szeles! Ej, ej, egészen megszépült! Pedig bizony megsápadt egy kicsit, mikor a Domby
               fiú otthagyta.</p>
            <p>- Nem hagyta még ott.</p>
            <p>- Még most sincs rendben? Annál szebb! Ah, istenem, mennyit kellett nekem várni
               utánad, mikor külföldi akadémiákon voltál, és ki biztosított róla, hogy hű vagy
               hozzám...</p>
            <p>- Parancsoltok feketekávét?</p>
            <p>- Csókollak, én fogok kérni!</p>
            <p>- Én is instállok - mondta kiegyenesedve Miskolczy.</p>
            <p>A háziasszony felállott, s vele a bal oldali szomszédja is. A többiek csak
               fokozatosan elkésve vették észre, hogy asztalbontás van, de aztán siettek jóvátenni a
               késést gyors székzörgetésekkel. Egyszerre általános zsibongás lett, egymásba ütközve
               és egymás karján továbbadva fogtak sorra kezet, s csókolóztak össze a hölgyek, hogy
               egymásnak egészségére kívánják a vacsorát. A feldúlt és rendetlen asztal körül
               mámoros tolongás volt pár percig, míg mindenki rá nem talált a maga párjára, akinek
               aztán tízszer akkora örömmel adta át a sablonos “kedves egészségére” zsizsegést, mint
               az egész többi társaságnak. Mindjárt meg is maradtak a párban, s amint átoszlottak a
               másik két szobába, amelyek nem voltak olyan erősen kivilágítva, mint az ebédlő,
               örömmel fogtak egy-egy sarkot, egy-egy zugocskát, ahol lehetőleg szem elől is
               elbújhassanak.</p>
            <p>Az evés tömeggyönyörűsége után most egyszerre kitört rajtuk a szerelemérzés mámora,
               az idegek finomabbak lettek, mint rendesen, és minden szó villamossággal volt
               telítve. Bortól, ételtől megterhelten, mindenkin kissé álmos szédület vett erőt, és
               vágyakozó pillantásokkal lesték egymást a párok, nem másért, csakhogy együtt
               heverhetnének bár kissé, hogy kipihenjék egymás szédületében, mint hintaágyon a
               fizikai túlterheltséget.</p>
            <p>A két cseléd gyorsan és ügyesen leszedte az asztalt, amiben a lányok is segítettek,
               aztán a három szobában eloszolva, egy kéjeskedő s lomha társaság szerette önzetlenül
               és ideálisan egymást.</p>
            
         </div>
         <div type="chapter">
            <head>8</head>
            <p>A háziasszony közbeszólása megakasztotta Miskolczynét abban, hogy egész szívvel
               kimondja az ura előtt a boldogságát. Ez a benne rekedt szó aztán elkezdett nőni,
               dagadni, s egyszerre csak már úgy ostromolta a zsilipet, hogy nem volt tovább
               maradás, ki kellett ereszteni.</p>
            <p>A feketekávéját kavargatta, s önérzetes méltósággal ült az alacsony fotelben.</p>
            <p>- Mégiscsak a pap él a legszebben! - mondta bevezetésül.</p>
            <p>- Meghiszem azt - szólt bele Sarudy, aki a maga rusztikus modorával legkevésbé érezte
               valaminek a modorbeli hiányosságát. - Nem is cserélnék én senkivel, legfeljebb egy
               földbirtokossal.</p>
            <p>Misky bácsi nagyot kacagott rá, s megveregette a Sarudy vállát.</p>
            <p>A rengeteg nagy, fekete ember most olyan volt, mint egy tatár kán. Apró sötét
               szemölcsökkel telehintett, barna arcán kevés fekete bajusz, de nagy megelégedettség
               volt.</p>
            <p>- Á, egy földbirtokos sem él úgy, mint a szegény papok - szólt Miskolczyné. - Arról
               beszélek, hogy senkinek a világon nincs olyan gondatlan és független élete, mint
               nekünk.</p>
            <p>- No, ezt már tagadom - szólt bele vitatkozva újra Sarudy -, amennyit én dolgozom,
               kérem! Nem engedem így lebecsültetni a papságot. Kérem, én fölkelek hajnalban a
               verebekkel, de éjfélkor fekszem le. Kérem, más embernek egy mestersége van, nekem van
               száz. Én, ha kell, paraszt vagyok, ha kell, mesterember vagyok, ha kell, ügyvéd,
               orvos, bíró, még vályogvető cigány is kitelik belőlem.</p>
            <p>- Jó, jó - mondta türelmetlenül Miskolczyné -, nem arról beszélek én, hanem...</p>
            <p>De Sarudy nem ügyelt arra a kötelességre, hogy az asszonyok beszédét végig kell
               hallgatni, harsogva kiabálta tovább:</p>
            <p>- Még csak az kéne, hogy az ilyet meghallják az avatatlan fülek. Hé, Kisfaludy
               Társaság uram, jöjjön csak ide, el ne higgye valahogy a világért, hogy egy papnak jó
               dolga van, mert ha valaha megírja valami újságba, én istókuccse utána megyek, osztán
               akkor meleg lesz magának a füle töve!</p>
            <p>- Bocsánat, én olyan rosszat nem írok a papokról, hogy jó dolguk van, én azt írom,
               hogy borzasztóan nyomorognak: emeljék fel a kongruát!</p>
            <p>- Jól van, kolléga úr! - kacagott harsogva Sarudy. - No, hát kinek van igaza,
               barátom, nekem vagy a feleségednek? - fordult újabb megerősítésért Miskolczyhoz.</p>
            <p>- A magad szempontjából neked, mert a pap csakugyan életigazító mesterember, és egy
               egész községnek minden apró-cseprő bajával kénytelen foglalkozni. De a feleségemnek
               is igaza van abban, amit gondol: mert a pap élete úgy van eligazítva, hogy ha nincs
               is külön tehetsége arra, hogy a saját sorsát vezesse, akkor is megélhet.</p>
            <p>- Mégpedig boldogan! - tette hozzá a felesége. - Egy papnak nem muszáj egyébbel
               törődni, csak hogy szépen és alaposan kihasználja azt a boldogságot, amit tálcán
               visznek elébe.</p>
            <p>- Ohhohó! - mondta Sarudy, de Miskolczyné most nem hagyta magát, s nagyobb hangon
               folytatta.</p>
            <p>- Hát, istenem, igaz, a papnak sokan jönnek a nyakára azzal, hogy tessék tanácsot
               adni! De hát nem az a legnagyobb élvezet? tanácsot adni másoknak? Pedig ez a pap
               igazi dolga, nem? Az a kis vasárnapi prédikáció csak nem dolog! Én nem hiszem, hogy
               amikor a legelső papot megválasztották, annak a kedvéért választották volna.</p>
            <p>- De, kedvesem, te egész forradalmár vagy - nevetett a háziasszony.</p>
            <p>- No, istenem, teremtőm, az én forradalmárságom! Az csak annyi, hogy azt prédikálom,
               hogy minden úgy van jól, ahogy van! Én mondhatom, rendkívül boldog vagyok, hogy papné
               lettem. Nem azért, amiért valaki gondolja, hogy úriasszony lett belőlem, pedig az
               apám csak szűcsmester Debrecenben, mert hála istennek lehetett volna belőlem
               akármiféle úriember felesége, hanem azért, mert annyi szerelmet, amennyi a papi
               házakban van, más foglalkozású férfinak az élete nem bír el.</p>
            <p>Mindenki nevetett és kíváncsian figyelt az asszonyra. A többi asszonyok, akik ahhoz
               voltak szokva, hogy férfitársaságban ők szépen külön ülnek, egymás közt összebújva, s
               úgy hallgatják a férfiak beszélgetését, mint a színházi publikum a dobogó alatt a
               színdarabot, közelebb kerültek az érdeklődésbe s a vita sodrába, de még nem tudtak
               volna beleszólni!</p>
            <p>- Hát itt van ni! Hát tessék megnézni, nem minden asszony az ura mellől néz rám! És a
               lányok, no nektek is megvan már a magatok gavallérja, gyerekek.</p>
            <p>A lányok elpirulva rebbentek szét, s a másik szobában hangosan kacagtak egymás szeme
               közé.</p>
            <p>- Az már igaz - folytatta Miskolczyné -, hogyha van valahol a világon családi élet, a
               papi házakban van.</p>
            <p>- No, a katolikus papoknál nincs - szólt közbe a doktor.</p>
            <p>Erre hatalmas kacagásba törtek ki a férfiak.</p>
            <p>- Ott van igazi, barátom - mondta kemény basszusán Misky bácsi.</p>
            <p>- Mindnek van egy gazdasszonya vagy unokahúga!</p>
            <p>- Óh, ti jobbak! - szólt Sarudyné.</p>
            <p>- Kérem - mondta Bibó, s idegesen tolta közelebb kövéres, nagy, puha testét -, egész
               komolyan, a mi plébánosunknak rendes családi élete van. Öt gyereke van, és a
               legnagyobb gond és nélkülözés mellett iskoláztatja őket. Akárhányszor együtt vagyunk,
               s elpanaszkodja szegény, hogy mennyi gondja van.</p>
            <p>- Nekik mégis van egy jó dolguk - szólt újra a doktor, aki már elfogadta a tételt -,
               az, hogy velük nem pörölhet az asszony.</p>
            <p>- De még a szemüket is kiszedi! - kacagott Misky bácsi, és soká elmulatgatott ezen az
               ötletén, nem is igen hallva egy ideig a többiek beszédét.</p>
            <p>- De kérem - replikázott mindjárt Sarudy is -, mi a házasság? csak disztingváljunk,
               mi a házasság! No kérem, ugye hogy az, hogy egy férfi a legszigorúbb módon leköti
               magát, hogy ő csak egy nőt fog szeretni. És ha ezt a fogadalmát megszegné, akkor
               kiteszi magát a legnagyobb botránynak, az emberek lenézésének, megszólásának,
               megvetésének.</p>
            <p>- Az asszony is ugyanazt teszi - szólt bele a felesége.</p>
            <p>- Persze hogy ugyanazt, nem is volna méltányos, hogy csak az egyik tegye! De hát ez a
               botrány mégis lefolyhat, kérem, ha úgy esik, tisztességesen, az emberi társadalom
               által megszabott formák szerint: a válópör útján! Vagyis kérem, miközülünk akárki,
               ha jónak látja, és el bírja viselni azt a kis botrányt, szépen megszabadulhat a
               feleségétől; mint az a barátunk, aki a feleségének tizenhat évi civakodás után
               félesztendős kúrát rendeltetett, s mikor a fél év letelt, megindította a válópört
               hűtlen elhagyás címén.</p>
            <p>Mindenki nevetett.</p>
            <p>- No de kérem, tegye meg ezt a katolikus pap! Hiszen ha a gazdasszonynak nevezett
               feleség, ha észreveszi, mi készül ellene, a markában tartja az urát! Próbálja egy pap
               azt a botrányt elviselni, hogy a gazdasszonyától válik! Kérem, hacsak ki nem ugrik a
               reverendából, és elébb meg nem esküszik vele, el nem válhat olyan becsületesen, mint
               az előbbi barátunk!</p>
            <p>- Nem az a baj, fiam - szólt Misky bácsi -, de milyen nőket kell azoknak
               ölelgetni!</p>
            <p>Újra kitört a kacagás. S a kis papnék boldogan érezték, hogy ők mennyire méltó párjai
               a férjüknek, és egy fokkal jobban élvezték a párok az összetartozandóság felemelő
               érzését.</p>
            <p>- Kérem, a hercegprímás sem kap különb asszonyt, mint amilyen egy falusi
               mesteremberhez illik. Grófnék nem mennek el szakácsnénak!</p>
            <p>- Látod, vén gazember, ezután becsülj meg, mert én utánam bizony megszophatod mind a
               tíz ujjadat!</p>
            <p>- Hát hisz egy jó gazdasszony után még jobban megszopnám, mert az legalább tud
               főzni.</p>
            <p>Úgy belejöttek a jó hangulatba, hogy egyik kacagás a másikat szülte.</p>
            <p>De a háziasszony finom diplomata érzését nagyon sértette, hogy az ő házában, az ő
               füle hallatára ilyen kellemetlen beszédek folynak, még kiszivárog a híre.</p>
            <p>- Pardon - mondta -, nagyon kedves volna, ha az urak megmaradnának a saját
               felekezetükön belől.</p>
            <p>- Ugyan kérem - mondta Sarudy, aki már csakugyan jól beszeszelhetett -, tessék csak
               egyszer meghallgatni, mit beszélnek egy rendházban. Ott hogy beszélnek rólunk meg
               Lutherről meg a mi konkubinátusunkról.</p>
            <p>Elhallgatott, mert a háziasszony fagyosan és élesen nézett a szemébe.</p>
            <p>- No, koccintsunk egyet - szólott az esperes, aki most nyitotta ki a száját először
               az este.</p>
            <p>Sarudy felpattant, s átment a másik szobába. Utána a férfiak. Mikor Bibóval
               összekoccintotta a poharát, az esperes nagyothallására számítva, azt mondta:</p>
            <p>- Azt hiszem, az öregasszonyt avval sértettem meg, hogy azt mondtam, a
               hercegprímáshoz se megy úriasszony szakácsnénak. Pedig ő is elment volna. Hisz itt is
               csak szakácsné. Ez is konkubinátus.</p>
            <p>Kiitták a borukat.</p>
            <p>- Te - súgta oda Bibónak -, én bizisten meg vagyok róla győződve, hogy ez a dáma ma
               is szűz.</p>
            <p>Kacagva váltak el, s újra pohárral közeledtek az espereshez, aki melegen koccintott
               velük.</p>
            <p>- Nem ilyen dolgokról akartam én beszélni, de férfiakkal nem érdemes szóba állani -
               szólt odabenn Miskolczyné, mikor a férfiak kivonultak közülük. - Azt akartam mondani,
               hogy az ideális szerelemre annyi példa nincs semmiféle házasságban, mint a papi
               házasságokban.</p>
            <p>- Az igaz - mondta egyszerűen a háziasszony.</p>
            <p>- Az bizony lehet - szólt Sarudyné, s Bibóné furcsa kis borzas fejével közel
               húzódott, mintha most következnék a suttogó kis pletyka, úgy kuporodott a két idősebb
               asszony elé.</p>
            <p>- Olyan ember nincs több, mint az én uracskám - mondta.</p>
            <p>A többi asszony mosolyogva nézett rá.</p>
            <p>- Tetszik tudni az én házasságomat? - kérdezte az asszonyka.</p>
            <p>Az asszonyok közelebb hajoltak, nagyon kíváncsian várták.</p>
            <p>- Az én apuskám ispán volt, mindig nagy uradalmakban voltunk, de aztán ő
               elbetegesedett, és egyszer Pestre mentünk lakni. Egy nagy háznak az udvarában,
               egészen a fenekén volt a mi kicsi kis lakásunk, szomorú volt ott nagyon, de a
               szemközti ablakban lakott egy fiatalember...</p>
            <p>- Ahá - mondta Miskolczyné, s mindnyájan nevettek.</p>
            <p>- Igen, az volt az én uracskám. Mindig fekete ruhában járt, és igen szorgalmasan
               tanult. Sohasem ment el hazulról, csak amikor iskolában kellett lennie, azután mindig
               otthon volt és tárogatózott.</p>
            <p>- Kedves - mosolyodott el Miskolczyné újra, és még előbbre hajolt, a térdére
               könyökölt, úgy nézett az asszonyka szemébe.</p>
            <p>- Egy esztendeig laktunk így szemben egymással, és sohasem beszéltünk...</p>
            <p>- Csak szemmel, ugye, drágám!</p>
            <p>- Igen, mikor a porrongyot kiráztam... - s összenevetett a négy asszony. - Aztán, ki
               gondolta volna, mi történt?</p>
            <p>- Ugyan mi?</p>
            <p>- Augusztus harmincegyedikén kopogtatnak, délután négy órakor, mikor az egész család
               otthon volt, véletlenül a bátyám is itthon volt, aki kereskedésben van Pesten... s
               belép a mostani uracskám. - Alászolgája, alászolgája. No most mi lesz, én
               borzasztóan meg voltam ijedve. Hát kérem, megkérte a kezemet. Soha egy szót nem
               beszéltünk odáig, és mindent tudott rólunk.</p>
            <p>Az asszonykának elfutotta a könny a szemét, és befakadt a sírása a torkába.</p>
            <p>- Édes - mondta Miskolczyné, s abban a pillanatban végtelenül megszerette a kis
               asszonykát. Úgy nézett rá, mint anya a gyermekére, s megfogta a kezét. - Így szokott
               az lenni, fiacskám - mondta gyöngéden. - Az igaz szerelem nem ismer akadályt.</p>
            <p>- Az én uram is ilyenformán csinálta! - folytatta Sarudyné. - Tudjátok, a szüleim nem
               akarták engedni, hogy kijöjjek falura, hál’ istennek nem voltunk rászorulva, és várni
               akartak vele, míg otthon a városban üresedik hely, ahova beválaszthassanak. De én
               makrancoskodtam, és aztán, mikor megválasztatott az uram, megjegyzem a fényképem
               alapján, mert azt is kértek, mégpedig abból a célból, hogy azt mondták a parasztok,
               ha már tanítónőt választanak, nekik nem kell valami kis haszontalan teremtés, hanem a
               legnagyobb, aki csak van, mert az ő gyermekeik nagyon vásottak. Ami igaz is. De az is
               igaz, hogy belőlem nézték ki, már hogy a fényképemből a legimpozánsabb és a
               legerélyesebb tanítónőt.</p>
            <p>Büszkén húzta ki karcsú derekát. Kicsike volt és arányos termetű, és olyan gyerek,
               mint az elemi iskolások.</p>
            <p>- Hát alaposan becsapta a fényképem őket, de már nem lehetett segíteni rajta. Mikor
               megérkeztem, a pap uram vissza akart küldeni a mamához, de én bizony sírva fakadtam
               az első goromba szóra. Hogy aztán valami baj ne legyen, hát felfogott a sorsomon,
               szorgalmasan bejárt az iskolába segíteni a tanításban... Karácsonytól kezdve azután ő
               tanított... egyedül!</p>
            <p>- Jaj de aranyosak - kiáltott fel Miskolczyné, és ölbe kapva a kis Sarudynét,
               összevissza csókolta.</p>
            <p>- De én, gyerekek! - mondta feldagasztva hatalmas mellét, s királynői önérzettel
               tekintve le asszonytársaira - én! Tudjátok-e, én hogy mentem férjhez! Azt már
               elégszer mondtam, hogy az apám szűcsmester Debrecenben. Evvel kérem én dicsekszem,
               mert nincs is rajta semmi szégyellni való. Ezzel én úgy vagyok, mint a Jókai cigánya,
               akinek a lábán csizma volt ugyan, de az egyik lyukas volt, hát azt tette előre, ne
               gondolja valaki, hogy tagadja! Én is elmondom fűnek, fának, hogy az apám szűcs. Az
               nagy mesterség, mert az nagy pénzekkel dolgozik!</p>
            <p>Gyorsan beszélt, csakúgy pergett a szó a szájából, s eleven gesztusokkal, remek
               vállvonításokkal kísérte szavait.</p>
            <p>- Lakott az udvarunkban egy szegény özvegy papné, aki diákokat tartott. Ennél lakott
               az uram. Úgy ismerkedtünk meg. Én kérem jártam a zenedébe, és jártam a felsőbb
               leányiskolába, és voltam valami tizenöt esztendős, őkelme meg járt a kollégiumba, és
               nem sokkal volt nálam idősebb, talán három esztendővel. Elsőéves teológus volt. Hát
               az én Endrém már szeptemberben elkezdett nekem köszöngetni. A többi diák is köszönt,
               de azt nem vettem észre! Ezt észrevettem, mert szép fiú volt a huncut, és abban az
               időben sem volt a lány szíve páncéllal védve a köszönés ellen. Nem tudom én, az
               Exegesis meg a zsidó nyelv professzora mit csinált, mit nem csinált olyankor, de ha
               én reggel kilenc órakor korcsolyázni mentem, hát ő is ott volt. Egyszer aztán bál
               van, s tánc közben egyszerűen azt mondja nekem az én Endrém, hogy ő nem tud nálam
               nélkül élni. No ha nem tud, akkor csak egyre kérem, ne lakjon az udvarunkban, hanem
               a város túlsó sarkában. Én szűcs leánya vagyok, nincs kidobolva a debreceni piacon,
               hogy az apám nemesember; máris egyre a teológussal szekíroznak... Úgy is lett! Őkelme
               szépen elköltözött; szegény özvegy papnét sajnáltam, mert sose kapott több ilyen jó
               diákot. Haj istenem... tessék csak azt meggondolni, hogy ő akkor elsőéves teológus
               volt, és négy évig kellett tanulnia a kollégiumban!</p>
            <p>Az ötödik évben esküdt felügyelő volt. Akkor kiküldték Utrechtbe, de ottmaradt három
               esztendeig, mert olyan jó diák volt, hogy a hollandusok mind a tengerbe ugráltak
               volna, ha hamarabb hazajön. Akkor egy évig káplán volt a püspök mellett, ez volt a
               kilencedik esztendő! A következő évben megválasztották a mostani parókiánkra, és
               itt volt a tizedik esztendő... És a korcsolyázási jelenet tizedik évfordulóján
               beállított Debrecenbe tizenkét szekérrel... értem.</p>
            <p>Melankolikusan, szinte fájó megelégedettséggel mondta ezt.</p>
            <p>Az asszonyok hallgatva néztek rá.</p>
            <p>- Ez nagyon szép volt - szólt a kis Bibóné.</p>
            <p>- Nagyon erős lehetett az örök eskü - mondta Sarudyné.</p>
            <p>- Örök eskü! Fiam, mi nem tettünk egymásnak örök esküt! Csak azok esküdöznek
               egymásnak, akik nem bíznak önmagukban! Mi ismertük magunkat!... Endrének nem kellett
               sietnie, nekem nem kellett várnom, a célunk közös volt: emberré lenni!</p>
            <p>Valami hatalmas, kolosszális érzés volt ebben.</p>
            <p>Az esperesné is megszólalt. Ma először közvetlen és természetes őszinteséggel! Hideg
               és gőgös hangulata megolvadt, s a melegség kissé elkapta.</p>
            <p>- Hát az én házasságomat ismeritek?</p>
            <p>- Ah.</p>
            <p>- Nem.</p>
            <p>- Dehogy...</p>
            <p>Kíváncsian pillantottak rá, s egy szemhunyorítás alatt teljesen elfelejtették az
               eddigi hatásokat. Még Miskolczyné is kizökkent kiválóságának nemes pózából, s
               kíváncsi asszonnyá vált.</p>
            <p>- Mikor az uram először házasodott meg, nekem kellett volna hozzámennem... De szegény
               embernek van egy gyöngéje, annyi finom és szép jellemvonás közt: a bor. S egy
               kellemetlen incidens miatt visszaküldtem a gyűrűjét. S látjátok, milyen az ember
               sorsa. Aki nem kellett mint okos, derék, ifjú, azt megkaptam penitenciaképpen mint
               romot...</p>
            <p>Hideg szeme megvörösödött, megnedvesedett. A három asszony megdöbbenve és mégis
               megnyugodva érezte, hogy ez a nő vitte el a pálmát!...</p>
            <p>- Istenem...</p>
            <p>- Ah, ah...</p>
            <p>- Asszonyi sors!...</p>
            <p>A férfiak nagy robajjal jöttek be a másik szobából. Sarudy nagy hangon robban
               rájuk:</p>
            <p>- No asszonyok, hát mit szólnak erre! Azon vitatkozunk a doktorral, hogy egy férfi
               sem házasodna meg soha, ha nem fognák!</p>
            <p>Az asszonyokat súlyos kiábrándulással érintette ez a kellemetlen és profán hang.</p>
            <p>- No nézd már!</p>
            <p>- Nahát ez sok!...</p>
            <p>Miskolczyné az urát nézte, aki egyenesen állott a másik szoba elején. A lámpa élesen
               megvilágította az arcát. Mosolygott, de olyan halálos unalommal, olyan rettenetes
               elteltséggel, mint aki teljesen megunta az életét a testi és lelki zavartalan bőség
               ölén.</p>
            <p>S ettől az ő arca fakó lett, s a szíve elkezdett rendetlenül dobogni.</p>
            
         </div>
         <div type="chapter">
            <head>9</head>
            <p>- Gyerünk inkább kártyázni - mondta a háziasszony, hogy saját hangulatromlását is
               leplezze.</p>
            <p>Kapva kapott rajta Miskolczyné is. Felállott, és kiegyenesítette a derekát. Valami
               mély és zuborgó gyötrődés ült a szíve mélyén.</p>
            <p>- Ki lesz a partner?</p>
            <p>A férfiak mind vállalkoztak rá. Az ura is könnyedén jött közelebb. Egy félpillantást
               vetett rá, s látta még az arcán azt a holdkóros közömbösséget, amely a kártyavágytól
               egy parányit oszlott, s elfordult tőle.</p>
            <p>- Misky bácsi kell nekünk, ugye édesem?</p>
            <p>Hárman leültek a sarokba egy kis asztalhoz, a többiek körültelepedtek, s ki állva, ki
               ülve kibicelni kezdett.</p>
            <p>Az első kártyaosztást érdeklődve nézték el. Miskolczynénak szerencséje volt: olyan
               kártyája, amilyet csak akart...</p>
            <p>Ettől felvillanyozódott egy kissé.</p>
            <p>Később Misky bácsi volt így megáldva jó kártyával vele szemben, s kényelmesen,
               adomázó humorral szólt.</p>
            <p>- Nem mondja, húgomasszony, amit Böszörményiné mondott a nászának?</p>
            <p>- Mit?</p>
            <p>- Hát kérem... annak története van ám - de elébb ezt hazavisszük... Uray Erzsók
               egyszer úgy lett, osztán...</p>
            <p>Erre a lányok, akik szerettek ott kibiceskedni az asszonyok körül, gyorsan
               kifordultak a másik szobába, és elkezdtek pusmogva kacagni.</p>
            <p>- ...osztán - folytatta Misky bácsi - Böszörményiné elővette a fiát. Te ilyen meg
               olyan, te cégéres, te, mi van avval a jánnyal! Hát csak nem hagyod a legkedvesebb
               komám lányát ilyen szégyenbe. Ha már így esett, elvedd!... El is vette... Igen ám, de
               egypár esztendő múlva meg a Böszörményi Jutka lett úgy!... Hát az öreg Böszörményiné
               csak morog, csak vár, nincs semmi újság. Uray Pista meg kimaradt a háztól. Hát aztán
               egyszer felpakol ám Böszörményiné, megy át Csobajra, oszt előveszi a legkedvesebb
               komáját: Hallod-é te ilyen meg amolyan, ugye mikor a te lányod bajba volt, főkötő alá
               segítettem! Hát vedd elő a Pista fiad, osztán most te segíts a legkedvesebb lányomon,
               mert a nyakunkon a világ szégyene! Tudod, hogy kölcsönkenyér visszajár.</p>
            <p>Hangosan kacagtak a mesén, s Misky bácsi el is vesztette a partit.</p>
            <p>- Hát honnan tudták a baj eredetét, Misky bácsi?</p>
            <p>- Honnan? A négy gyerek mindig együtt volt, nem eshetett baj, csak keresztbe!... No
               patvar! de én itt mesélek nektek, hanem addig ezek a sátánszívű asszonyok mind
               elszedik az alamizsnát! - s nagy keservesen kifizette a krajcárokat, amiket
               vesztett.</p>
            <p>Miskolczyné komoran nézett a kártyájába. Az ura unott és közönyös arca ráfeküdt a
               lelkére, s a nagy és naiv lelkesedés után egyszerre ugyanolyan túlzással szakadt a
               kétségbeesésbe. Hát éppen mikor eldicsekszik boldogságával, akkor kell megéreznie,
               hogy az egész élet értéktelen. Pillanatokig tartó csalóka képekből áll. S amit egy
               percben szépnek látunk, a másikban már gyászos és szomorú. Sírásra torzuló arccal
               rendezte az új osztást. Jólesett, hogy lefoglalta a kombináció s a nyerekedés vágya,
               mert most meg kellett volna bolondulnia, vagy sírni és veszekedni kellett vón, ha
               egyébbel el nem zsibbasztja magát.</p>
            <p>- Kontra... rekontra! - mondta.</p>
            <p>Egyszerre nagyra szökött a játék értéke; az első rekontra!</p>
            <p>Az egész társaság elhallgatott, s feszülten figyelt. Amint így előrehajolva a kézben
               tartott kártyalapok képviselte szerencse és pénz körül feszült meg, az emberi élet
               harmadik nagy mozgatója ragadta meg öntudatlanul mindannyiuk lelkét: a pénz!</p>
            <p>Miskolczyné hősiesen megnyerte a partit.</p>
            <p>- Az már igaz - mondta Misky bácsi -, hogy az asszonyok a legnagyobb
               hazárdjátékosok!... Gyere csak, vigyázz a feleségedre! - intett oda ferde
               tatárszemével Miskolczynak - mert az inged is elveszti még ma! Ilyen kártyával
               rekontrázni! nem tudom, mi lesz itt egy óra múlva!</p>
            <p>Miskolczy csakugyan odaállott a felesége háta mögé, de az asszony idegesen szólt
               vissza neki.</p>
            <p>- Hagyj nekem békét... Menjetek inni!</p>
            <p>A férfiak csakugyan szót fogadtak, s mind átmentek a másik szobába. Bibó, aki komoly
               fiatal pap volt, szeretett szakbeli dolgokról beszélni mindenkivel, a Kisfaludy
               Társaságot vette elő, és a népköltési gyűjtés módjáról kérdezősködött.</p>
            <p>- Én lemegyek a nép közé - magyarázta villogó szemmel a fiatal tudós -, és ott eszem,
               ott iszom!...</p>
            <p>- Ott... és még mit! - mondta Sarudy, s nagyot kacagott!</p>
            <p>- Ott jegyzem fel szellemi életüknek minden termékét. - A fonóban, a
               kukoricatörésnél, a dohánypajtában!</p>
            <p>- Most éppen javában simítják a dohányt kinn a pajtában! - mondta Dereczky, a
               helybeli tanító, aki egész este nem szólott még, mert Margitka bűvkörében nem bírt
               megszólalni. Hanem a kislányka most nem volt a szobában, s ilyenkor egy kis
               fellélegzést érzett a kis tanító, a mindent megemésztő nagy szerelem varázsa
               alól.</p>
            <p>- Meg kellene nézni őket!</p>
            <p>Mindnyájan szükségét érezték a szabad levegőnek, s a férfiak elhatározták, hogy a
               gyűjtő urat elkísérik a pajtáig. Különösen a doktor buzgólkodott rajta, mert ő
               egyúttal el akart párologni... Mióta Ilka olyan nyíltan kimutatta, hogy nincs íze
               hozzá, azóta egyáltalában nem érezte magát jól ebben a társaságban.</p>
            <p>A három küzdő odabenn egyre keményebben csatázott. Miskolczyné szenvedélyes volt és
               elkeseredett, a háziasszony előkelő és nyugodt, Misky bácsi pedig kedélyes,
               nemtörődő.</p>
            <p>Az esperes ott ült mellettük, s félálmosan, mosolyogva nézegette őket.</p>
            <p>- Mondja csak, esperes úr - szólalt meg Miskolczyné -, azokon a szegény Bertalanékon
               csakugyan nem lehet segíteni?</p>
            <p>Az esperes megrándította a fejét, s széles mosollyal mondta:</p>
            <p>- Dehogynem!</p>
            <p>- Úgy értem, hogy nem lehet-e őket megmenteni?</p>
            <p>- Óh igen.</p>
            <p>- Hál’ istennek, ezzel nagyon megnyugtat. Az igazat megvallva, azért is vagyok itt,
               hogy megkérjem a jóakaratát! Én ismerem legjobban szegényeket, én tudom, hogy élnek,
               mennyi bajuk van, mi lesz belőlük?...</p>
            <p>- Szerencsés pár az - mondta az esperesné.</p>
            <p>- Miért?</p>
            <p>- Meg tudnak élni! A férfi is találhat más foglalkozást, az asszony sem esik
               kétségbe, ha neki kell segítenie magán.</p>
            <p>A hang olyan hűvös és tárgyilagos volt, hogy Miskolczyné megérezte, hogy minden
               hiábavaló. Egyszerre feltámadt előtte mindaz a hideg távolság, amely közéjük mint
               világok távolsága van beágyazva, mióta csak ismerik egymást. Az előbbi véletlen
               hangulat hatása alatt egészen elfelejtette csak azt a kellemetlen érzést is, ami
               elfogta, mikor ma este belépett ebbe a házba. De most annál erősebben gyúlt ki benne
               az izgalom. Annál erősebben, mert az előbbi kölcsönös naiv melegségű vallomás után ő
               egészen összeforrott, baráti szívvel ült e mellett az idegen asszony mellett. Úgy
               járt vele, mint az urával. Mint ahogy számtalanszor jár az ember, percek alatt leélve
               esztendők nagy változásait, egy gondolatban megsejtve hosszú időknek, nagy
               eseményeknek az egész életre kiható befolyását.</p>
            <p>Összevonta sűrű szemöldökét, s egy ideig megint csak a játékra gondolt. Az arca már
               kezdett volt kipirulni, most megint fakó lett, s fejfájást érzett.</p>
            <p>Ha csak a férfival állott volna szemben, akkor egy csöppet sem retirált volna meg, de
               az asszonyban egy saját magánál sokkal erősebb ellenfelet érzett. Őt a maga
               rusztikus nyíltsága miatt rendkívül feszélyezte és lenyűgözte ennek a nőnek hűvös és
               állandó hidegsége.</p>
            <p>- Szegény emberek! - mondta.</p>
            <p>Senki sem felelt rá.</p>
            <p>Szembenézett Misky bácsival, aki teljes nyugalommal ült szemben vele. Úgy tett,
               mintha egy hangot sem hallott volna, nem is sejtené, kiről van szó.</p>
            <p>“Minden ember nyomorult önző - mondta magában. - Mindenki csak a saját kis hasznáért
               él, hal.”</p>
            <p>Vesztett, s fizetett. Ahogy a pénzt odadobta, abban benne volt az egész egyénisége.
               És ő érezte magán, hogy egészen más, mint ezek. Dühítette, hogy az esperesné úgy
               fizet, mint egy álmodó nagyúr, akinek fogalma sincs a pénzről, bár mindenki tudja
               róluk, hogy torkig vannak az adósságban, és ha az öreg felfordul, mehet a nagyságos
               asszony diákot tartani Debrecenbe, mint a vén papné, aki valaha az ő udvarukban
               lakott.</p>
            <p>- Potom pár ezer korona - mondta hangosan, s hangjában benne volt kirobbanó, nagy
               elkeseredettsége.</p>
            <p>- A bűnnek ösvényén egy szalmaszálban is megbotlik a kegyes - szólt az esperes, és
               hangján megérzett, hogy ezt a mondást legalább százszor elismételte már. Vissza is
               süppedt utána abba a különös, zavaros érzéketlenségbe, amelyben állandóan volt, s
               amelyből csak néha villant fel egy kis öntudatra.</p>
            <p>- Gromoboj!... - morogta Misky bácsi, s mosolygott széles, nagy tokája, nem is a száj
               körül volt rajta ez a mosoly, hanem lent, a hájasan elterülő, nagy alsó arcán, mintha
               lecsúszott volna a torkára.</p>
            <p>Miskolczyné odanézett rá, s megutálta.</p>
            <p>Összehajtotta a kártyáit, s azt mondta:</p>
            <p>- Hát nem szomorú dolog, hogy szegény Bertalanék ma itt lehetnének együtt velünk,
               ha...</p>
            <p>Az esperesné szelíden mosolygott.</p>
            <p>- Ha... Bizony igen sokszor fordul meg egy ha-n az élet.</p>
            <p>- Ej, dehogy az élet! Az emberek indulata fordul meg azon! Hát mit tettek azok a
               szegény emberek? Az az ember mindennap éppúgy prédikált, mint az én uram meg a te
               urad! meg akármelyik. Az pedig, édesem, nem komoly dolog, hogy éppúgy nem ért a
               pénzhez, mint mi. A szomszédban az a polgármester, akit felfüggesztettek helytelen
               pénzkezelés miatt, és mikor az íróasztalát feltörték, a fiókjában találtak egy rakás
               feladóvevényt, utalványt, szelvényt, nyugtát, pénzt, mert az öregúr a pénzre
               vonatkozó dolgokat egyszerűen bedugta a fiókba. Kiderült, hogy még a saját pénzeit is
               oda dugdosta be a többivel együtt. Hát ezért fel lehet az embert akasztani?</p>
            <p>- A papnak a gyanú árnyékával sem lehet megállani a hívek előtt - mondta gépiesen az
               esperes.</p>
            <p>“Hát innen vette ezt a határozott mondást az uram! - mondta magában az asszony. - Ez
               a félagylágyult ember ád az én uramnak érvet a szájába!”</p>
            <p>Indulatos lett, elhallgatott, kiadott a fekvő kártyákra.</p>
            <p>- A polgármester dolga is úgy intéződött el - mondta kedélyes rosszakarattal Misky
               bácsi -, hogy a számvevők úgy adták össze a pluszt, hogy kettő meg három tizenöt meg
               hét az harminckettő, a mínuszt meg úgy, hogy ha hétből kiveszek hármat, marad
               tizennégy.</p>
            <p>- Hát most miért nem lehet úgy adni össze a számokat?</p>
            <p>- Édesem - mondta az esperesné -, az embereknek az erkölcsi érzéke különféleképpen
               van ám kifejlődve...</p>
            <p>- Mit, mi az az erkölcsi érzék? Az, hogy akire kisült a tévedés, agyonverjük, vagy
               segítségére menjünk, s alkalmat adjunk a megjobbulásra, és egyúttal megmentsünk öt
               árva gyereket a tönkremenéstől, hogy egy szegény és beteg asszonyról ne is tegyünk
               szót!</p>
            <p>- Nem, édesem, én csak azt akartam mondani, hogy különbözőképpen van kifejlődve az
               emberek erkölcsi érzéke: a vallásosok és a vallástalanok közt. A megyei urak
               megtehetik ezt és efféléket a maguk emberei kedvéért, de mi lenne, ha a papok is
               ugyanazt a mesterséget folytatnák!</p>
            <p>- Jól van, nem kívánok én senkitől igazságtalanságot és lelkiismereti vétséget, én
               csak azt mondom, hogy meg kell menteni azt az embert, aki megérdemli!</p>
            <p>- Mindnyájan bűnösök vagyunk az Isten előtt! - szólt az esperes.</p>
            <p>- Azért legyünk egymással szemben elnézők és irgalmasok!</p>
            <p>A vita már nagy lármává lett, s a szomszéd szobából átjöttek a férfiak. A két fiatal
               asszony a harmadik szobában volt a lányokkal, mert hisz igazában inkább is
               odatartozónak érezték magukat, mint a felnőttek közé.</p>
            <p>- Abban van valami - szólt Sarudy -, hogy a Bertalan esete nagyon hasonlít ahhoz a
               polgármesteri históriához. Mert hát úgy van a dolog, hogy azok az aprópénzek, amiket
               ő elhasznált, naponta gyűlnek be a paphoz, és ugyan keményfejű számtudó legyen az a
               pap, aki arról be tud számolni. Könnyű volt a polgármester dolga, ő egyszerűen
               bedugta a fiókba, s megvolt, a saját pénze nem keveredett hozzá, legfeljebb, ha
               hozzátette. De, kérem, a pap egy zsebben tartja a spájzkulcsot meg az egyházládának a
               kulcsát: hát itt aztán nem megy olyan könnyen a külön számolás.</p>
            <p>- Azért kell belátóknak lenni - szólt Miskolczyné.</p>
            <p>- Azért kell becsületesnek lenni - replikázott az esperesné.</p>
            <p>Miskolczyné összecsapta a kártyáját, de aztán egy nagyot hunyorított, és újra
               kinyitotta, kiteregette. Erőt vett magán.</p>
            <p>- Az emberi sors sokkal szövevényesebb, mint hogy egy-két szóval meg lehessen akármit
               is magyarázni, ami az emberrel történik - szólott Miskolczy mélyen zengő, dallamos
               hangján.</p>
            <p>A felesége felnézett rá. Csak egy szemvillanásnyi ideig, de tisztán látta rajta az
               előbbi közönyösséget, amelyet nem tud felrázni sem a szerelem, sem az indulat! Hogy
               mi lett ebből az emberből! Dühösen mondta:</p>
            <p>- Pász!</p>
            <p>Hátradűlt a székén.</p>
            <p>- Játsszunk valami más játékot. Ramslit!</p>
            <p>- Gilt - mondta Misky bácsi, akinek minden mindegy volt.</p>
            <p>- Fiacskám - hajolt kissé közelebb Miskolczy a feleségéhez -, mindjárt visszajövünk.
               Elmegyünk a doktorral meg Sarudyval, és elkísérjük a gyűjtő barátunkat a
               dohánypajtáig. Egy kicsit ki akarok menni.</p>
            <p>Az asszony meglepetten nézett fel rá. Valami friss vágyakozást érzett a hangjában,
               valami olyan közvetlenséget, amit már rég nem tapasztalt. Mit akar ez? Hova megy?
               Miért megy? Mért hagyja itt a társaságot?... S az arcán is ott van valami különös
               kifejezés. Mintha nyomná és megfeküdné ez az egész unott jelen, és ki akarna egy
               kicsit szabadulni belőle...</p>
            <p>Nem felelt semmit neki, azt mondta:</p>
            <p>- Mennyi lesz a tét?</p>
            <p>- Egy fillér.</p>
            <p>- Kevés!</p>
            <p>- Egy krajcár!</p>
            <p>- Sok!</p>
            <p>- Hát mennyi?</p>
            <p>- Egy hatos!</p>
            <p>- Gilt - mondta Misky bácsi.</p>
            <p>- Hát senki sem ül le?</p>
            <p>- Én pénzbe nem játszom - szólt Sarudyné.</p>
            <p>- Én ilyen nagyban nem - mondta Bibó, aki ittmaradt a férfiak közül.</p>
            <p>Miskolczyné valami fújó lihegéssel nézett körül, az ura kiment.</p>
            <p>S most, az izzó hangulatban, mikor minden pár percben új csatát vívott meg a
               lelkében, mintha rajta maradt volna az a nyomott, tompa színtelenség, amely az urán
               feküdt eddig. Mintha köd ereszkedett volna hirtelen a szomorú és szürke völgyre,
               amelyben az élet hajója előrecsúszott a piszkos, megáradt, sárga habokon. Nem látta
               tovább a parti füzeket, a lapos dombhátat, amelyet kisült, homokfutás szaggatta öreg
               legelő takart, a távoli kéklő hegyeket, amelyek jeleznék, hogy az élet téresebb és
               messzevezetőbb, mint egy kis lélek hétköznapja mutatja; sem az eget, a fellegek
               álmainak a mély kékségbe fölvert poézisével, sem a távoli kis házakat, a rakott
               kazlakat a mezőkön, a csordákat és a vízre mosni siető asszonyokat. Csak köd volt
               előtte, mögötte; köd öntötte el a hajóját; köd, amelytől meg kellett vénülnie,
               amelyben nem látta a kezét, ha eltartotta, nem látta a mellette ülő utasokat, nem
               látta a gondolatait... Aztán mintha szél fuvallna, egy kissé kitisztult, tompa és
               ellenséges szürkeséggé, amelyben igen unalmas és közömbös lett neki az egész
               társaság. Ahogy körülnézett rajtuk, elámult azon, hogy mért van ő itt! Mi köze neki
               ezekhez? Mi hozta ide, s mi tartja itt? Mi ez az egész élet? Hol van az a kapocs,
               amely összeköti őt e néppel?</p>
            <p>Tévetegen és szomorúan nézett körül. Aztán szeretett volna felugrani és utánaszaladni
               az urának.</p>
            
         </div>
         <div type="chapter">
            <head>10</head>
            <p>A társaság is hamar észrevette, hogy elmúlt a kártya hevessége, s mindjárt
               leszállították a tétet a becsületes egyfilléres alapra, hogy többen részt vehessenek.
               A kompánia megnőtt, s mihamar fölvetették azt az indítványt, hogy alakuljanak át
               társasjátékká.</p>
            <p>- Tűz, tűz! - kiabáltak a lányok, s mivel sem a háziasszony, sem Miskolczyné, se
               Misky bácsi nem rontották el a kedvüket, átmentek a másik szobába mindannyian, s a
               nagy asztal körül letelepedve a Fájer nevezetű hazafias játékba kezdtek, amelyben a
               legártalmatlanabb szerelmespárok érezték legjobban magukat.</p>
            <p>Miskolczyné csendesen, megszelídülve, mosolyogva ült, s szórakozottan, élénkség
               nélkül tartotta a kártyát a kezében.</p>
            <p>Úgy nézett körül a vidám társaságon, mint az előbb az ura, nem volt itt senkije. Ezek
               az arcok, a vidámság álarcával borítva, olyan félelmesek és olyan idegenek voltak
               neki. Mikor megrettenve mégis ismerős, megszokott valami után nézett, hiába szaladt
               körül a szeme a ruhákon, a bútorokon, már csaknem elszédült a kavarodásban, mikor a
               kártyáira pillantott.</p>
            <p>Mélyen és boldogan felsóhajtott. Ezek mintha a családja tagjai lennének, ezekre
               ráismert és megkönnyebbült.</p>
            <p>- Mi bajod, édesem? - kérdezte a háziasszony, és derült arccal tette hideg tenyerét a
               kezére.</p>
            <p>- Semmi, kedvesem, semmi - mondta rajtakapottan, s fázósan húzta el a kezét.
               Iszonyodott ennek a nőnek az érintésétől. Olyan sovány volt, és olyan szürke
               szemű.</p>
            <p>- Egész lehangolódtál.</p>
            <p>- Dehogy! van úgy az ember, egy-egy percig, hogy maga sem tudja, mi történt vele.</p>
            <p>Megdörzsölte a halántékát, s végigsimította a szemeit.</p>
            <p>- Akarod, hogy bemenjünk?</p>
            <p>- Ó, dehogy, ugyan kérlek!</p>
            <p>Mosolyogni igyekezett, de reszketett, hogy ez a hideg szemű némber meglátja rajta az
               undorodást.</p>
            <p>A háziasszony tapintatosan diszkrét lett, s a játékra fordította mindenre kiterjedő
               figyelmét.</p>
            <p>Ó még egy fél pillantással végigmérte annak a sovány csontjait, amelyek szinte
               kiszúrták a vékony, szürke, félselyem ruhát, aztán megelégedetten fonta össze a
               karjait. Érezte a saját emberi, asszonyi jólétét, tudta, hogy ő mégis valaki, amint
               erős, kemény húsú, barna karjait a mellén összefonta, s bordó színű, finom lazaságú
               grenadin ruhája tágas vetületekbe gyűrődött a mellén, érezte, hogy ő itt a királynő
               az asszonyok közt. Magára ismert, s mindjárt otthonosabb lett.</p>
            <p>- Tessék, Miskolczy néni - osztotta neki Misky Erzsike, akin az osztás sora volt.</p>
            <p>- Köszönöm, fiacskám, most csak hagyjatok ki, ebben a fordulóban nem játszom.</p>
            <p>Megnézte a kislányt, aki egyszerű kis teremtés volt, csendes, házias, maga varrta a
               ruháit, s volt elég önállóság benne, hogy egy kis kék babos, kevés fehér csipkével
               díszített blúzocskában átjöjjön. Megnézte a kislány mellett ülő jegyzőt is, aki
               száját a világért ki nem nyitotta volna egyébre, csakhogy Erzsikének udvaroljon. Ez
               furcsa, kisgyerekes s mogorva, nagy bajuszú fiú volt, akiből kilátszott, hogy az
               egész világgal nem törődik, nem mintha túl önérzetes volna, nem is túl buta, csak
               éppen bánja is ő. Felőle felfordulhat mindenki. Ő csak a saját dolgaival, s most csak
               a saját külön kisasszonyával törődik. Azt úgy isteníti, mint egy csudát, és úgy ül
               rajta, mint a mécses szemű kutya a kincsen. Majd fog ez még úgy is, mint a
               közönséges kuvasz a csonton, amit morogva rágicsál, s fogat vicsorít miatta, hacsak
               közeledik is valaki...</p>
            <p>Lesimította fél kézzel a ruháját, csak azért, hogy ezt a bátor és önmagával szemben
               tiszteletteljes mozdulatot megtegye, hogy a termetét kiegyenesítse, s egy még
               erélyesebb és boldogabb pózba helyezkedjék.</p>
            <p>“Borzasztó snassz!” - mondta magában, ahogy a kis Bibónéra pillantott.</p>
            <p>Egy kis sárga blúzocska volt szegénykén, fehér mintás és fehér csipkével díszített,
               sárga blúz. Megható, hogy ez a Bibó, ez a szimpla ember, aki olyan szorgalmasan
               tanult és tárogatózott, hogy megtalálta a maga párját. Ez való neki, ez a kis
               jelentéktelenség, akinek nincs húsa és nincs semmije, aki úgy elvész a nagy darab
               hízó ura mellett és alatt. Hogy néz fel rá, mint egy Jókai-regényhősre, s erős
               vágású, gömbölyű szemeiben állandóan ott a boldog kielégültség... Ó, ostoba
               ártalmatlanság!</p>
            <p>És Sarudyné! A rizsporos Sarudyné! A frizurája fel van rakva a csillagokig! És milyen
               díszes! Csupa csipke és fodor. Ez az asszony képviseli a női eleganciát egy
               férfiúnak! Lám a paraszt Sarudy is jól találta meg a maga társát. Ez felel meg az ő
               alpári ízlésének! Ez olyan finom, mint egy cukrászkisasszony, és olyan kényes
               is...</p>
            <p>De Ilka! Mi van Ilkával! Ilka ábrándozik!... Teringettét, ez egész komolyan
               beleszeretett a Kisfaludy Társaságba!... Vár és szórakozott. Lesi az ajtónyílást.</p>
            <p>Hátradőlt a székében, s elmosolyodott:</p>
            <p>- Mint én!</p>
            <p>Mégis ez a legértékesebb itt az egész gyülevész csoportban. S melegséggel és
               rokonszenvvel nézte el a szegény lányt.</p>
            <p>“Szegénykém, most találod meg az első szerelmet! huszonkét éves korodban. Mikor az
               első szemfogad feketedni kezd, s amiatt nem mersz mosolyogni. Mikor ott van az
               arcodon a ránc! a száj szögletében, s a szemed sötét karika veszi körül! Hervadt
               vagy, kislány, mert drága lélek vagy, s a finom lelkek mindig meghervadva kerülnek
               ágyba!”</p>
            <p>Groteszk és csúfondáros szemmel nézte tovább a lányt, mintha saját magát nézné ilyen
               korában. Az előbb hencegett a boldogságával, de most valahogy olyan ijesztően magára
               maradt, olyan környezet nélkül, ahogy csak templomban szokott sötétségbe bukni az
               ember: arra a gondolatra ébredni, hogy csakugyan mennyire egyedül van a
               világteremtésben, mint egy sejt... S most eszébe jutott sok átkozódásos magányossága!
               Hogy meg volt törve és megalázva ő, a szűcs leánya, mikor a távoli idegenben élő
               párját várta! Hogy nem mert kibújni az emberek szeme elé, hogy restelkedett és
               panaszkodott, ha már megint esküvő volt az utcában. És erősen telt, daliásan
               kifejlett testét hogy nyomorgatta az ágyban ideges és képzelődő éjszakákon, s
               vérkönnyet sírt, ha meghökkent, hogy örökre egyedül fog fetrengeni száraz és izzó
               ágyán.</p>
            <p>Oh, boldog nász! Mégiscsak az az egy, az egyetlenegy boldogság az életben!</p>
            <p>De kivirult, mikor nagy későn végre átültették, mint a földjét kiélt sárga levelű
               virágot új cserépbe, kövér és televény földű házasság szent edényébe. Maga
               megfigyelte, hogy mind elhullatta a régi leveleit, s mind újra hajtotta, mint télen a
               pelargónia, ha az ablakból beveszik a meleg szobába. Őt a levegőtlen szobából vitték
               ki a ragyogó fényű életbe!</p>
            <p>Micsoda asszony lett őbelőle! S kihúzta a derekát.</p>
            <p>Álmodozva intett, nedves szemmel és ideges kézzel, hogy még mindig nem kér kártyát!
               Hagyják őt békén, jó egyedül lenni! Ez a legjobb, akárhol, mikor magára eszmél az
               ember!</p>
            <p>Ő itt ma a királyné, ha senki sem mondja is, mindenki kell, hogy érezze! Micsoda
               nőstény ő! Kinek vannak ilyen mellei! Ilyen kemény és marokra fogni való húsa és
               ilyen ölelő karja! Ezek a békák itt körülötte, akik csak rámászni tudnak arra, aki
               párjuk, ezek fel sem látnak hozzá. Jobban ráült a combjaira, és kevély volt, hogy
               nyolcvankét kilogrammja mellett nincsen hasa, mint az elhízottaknak szokott lenni! s
               nem karcsú, mint az agyonfűzött zsidóasszonyok, akik olyanok, mint két tömött zsák
               egymáson.</p>
            <p>Kéjesen mosolyogva és félig lehunyt szempillákkal nézett a semmibe, és a lámpafény
               hosszú csíkban szűrődött át pilláin.</p>
            <p>És ezt mégis mind az urának köszöni, az aranyembernek!</p>
            <p>Ah, nincs is olyan férfi több a világon! Nem csuda, ha unta itt magát, ha az ő férfia
               unja magát ebben az utálatos életben, amely lomha és változatosság nélküli, mint a tó
               vize. Ennek az ő férfiának szárnyai vannak, és nem repülhet! Ha ők ketten egyszer
               kiszállhatnának a szűk tyúkketrecből, és ott úszhatnának a nap felé!</p>
            <p>Egyszerre csak valami szín és fény villant fel előtte. Az első percben meg kellett
               rögzíteni rajta a tekintetét, amely el volt meredve a határtalanságban, s csak lassan
               szokta meg az emberi távolságot.</p>
            <p>Az Ilka arca világított. Boldogság és öröm ragyogott fel rajta.</p>
            <p>Ő visszafordult, s annak a tekintetét követte.</p>
            <p>A fiatalember lépett volt be az ajtón, az idegen fiú, s annak is villogott nagy szeme
               a sötét, erős szemöldök alatt, amint észrevette a lány arcát és mosolyát ott túl a
               saját magukkal s egymással lefoglalt tömeg mögött. Az asszonyban valami vadászösztön
               támadt fel. Azonnal elébe szökött a fiúnak, s keresztbe vetette előtte a tekintetét,
               hogy az megbotlott benne s megállott.</p>
            <p>Fel is állott, s elébe ment. Ő volt az egyetlen, aki szabadon mozoghatott a
               társaságban, őt sem a kártya, sem a szemérem nem nyűgözte.</p>
            <p>A fiú bevárta, s figyelmeskedve nézett rá.</p>
            <p>- Jöjjön csak, jöjjön.</p>
            <p>Beljebb lépett a másik szobába.</p>
            <p>- Hol az uram? - kérdezte, s ebben a szóban benne volt a töredelmes megalázódás az
               urával szemben.</p>
            <p>- Az ura? - kérdezte a fiú, és szórakozottan kutatott az emlékeiben. Meglátszott
               rajta, hogy nem foglalkozott egy pillanatig sem mással, csupán azzal az egy lénnyel,
               akihez siettében, röptében fogták el.</p>
            <p>- Igen, igen.</p>
            <p>- Elmentek az árvaházba.</p>
            <p>- Hova? - kérdezte az asszony, elképedt csodálkozással.</p>
            <p>- Az árvaházba.</p>
            <p>Az asszony összevonta a szemöldökét, s egy pillanatig tétován nézett a fiúra.</p>
            <p>- Jöjjön csak kérem, üljön le egy percre.</p>
            <p>- Kérem...</p>
            <p>- Hát hogy... mikor váltak el... - és nevetett, aztán újra az arcát, a szemeit
               simogatta. - Hiszen úgy volt, hogy magát kísérik el a dohánypajtába.</p>
            <p>- Igen, úgy volt, úgy is mentünk el, de nagyon sötét van, és Sarudy tisztelendő úr
               egyszer csak azt mondta az utcán, hogy ő bizony nem megy a dohánysimító lányokat
               nézni, inkább, ha már itt vannak, nézzék meg a kis árvalányokat.</p>
            <p>Az asszonyban lehűlt a vér, s a szíve elkezdett verni.</p>
            <p>- A doktor vállalkozott rá, hogy bevezeti őket, mert mint felügyelőnek szabad
               bejárása van...</p>
            <p>- Hagyja, hagyja, fiam - lihegett az asszony, és a melle úgy feszült, majd
               szétpattantotta a vékony vászonfűzőt. - Nézze, kedvesem, kicsit rosszul érzem magam,
               de semmi baj! Hozzon nekem egy pohár bort... Vörös bort!</p>
            <p>A fiatalember felszökött, és be akart menni a másik szobába.</p>
            <p>- Itt van az asztalon - szólott az asszony.</p>
            <p>Az asztalon egy nagy palack szép vörös bor állott. A fiatalember odahozott két
               poharat a kis kártyaasztalra s a palackot.</p>
            <p>- Látja, ez kedves - szólt a papné -, hogy két poharat hozott. - S maga sem értette a
               hangját.</p>
            <p>Aztán a fiatalember teletöltötte a poharat, s a magáét hozzákoccintotta egy kicsit,
               úgy adta át neki.</p>
            <p>Fenékig kiitta. Aztán behunyta a szemét, s érezte, hogy járja át a bor ereje a
               beleit. Nemsokára a feje is szédülni kezdett egy kicsit, s ezzel elmúlt az előbbi
               vértódulása, amely mind valahova vissza be a szív felé indult.</p>
            <p>- És mondja - szólt lassan, különösen, amint ott megült a kényelmes alacsony
               fotelben. - Az uram semmit sem szólott?</p>
            <p>- Semmit.</p>
            <p>- Egy szót sem?</p>
            <p>- Nem.</p>
            <p>- Hm. Nem is nevetett?</p>
            <p>- De igen, nevetett... Láttam, hogy egy kicsit olyan furcsának találja a tervet, de
               aztán neki is tetszett.</p>
            <p>- Neki is tetszett!</p>
            <p>- A másik két úr nagyon örült az ideának, ő nem szólt semmit, de nem bánta,
               sőt...</p>
            <p>- Sőt! Nono, mit akart mondani.</p>
            <p>- Hát ez olyan nagy dolog? Én csak annyit akartam megjegyezni, hogy a tisztelendő úr
               úgy felhangolódott...</p>
            <p>- Fű!... - legyezte magát az asszony. - Töltsön még egy pohárt.</p>
            <p>A fiatalember töltött, s ő újra kiitta fenékig.</p>
            <p>Hátravetette magát, s egy percig a plafonra bámult, és érezte, hogy árad szét ereiben
               a bor, eljárva a csontvelőket, s pillanatnyi agybénulással távoli zenét hallott,
               gyermekkorából jövő muzsikát, s látta a kis hordó sört, amelyet legelőször kóstolt
               meg életében, és látta a szűcslegények táncát, és eszébe jutott a nyalka
               szűcslegény, akinek pillantásától kilelte a hőség és kiverte a hideg, és érezte, hogy
               az volt az egyetlen, a soha nem pótolható, az igazi és végtelen szerelmi láz, az a
               gyermekszerelem, amely tűzben fogant, s amely lángba szökkentette az egész kis nedves
               csóvát, amit az a kis lánytest jelentett. Oh, micsoda hivatalos nyugalom, milyen
               kényelmes elrendezettség volt ehhez az ura után való sok esztendei várakozása, a nagy
               és érett test hevülései s szerelmi örömei. Szemét erősen lehunyta, fogait
               összeszorította, kéjt érzett.</p>
            <p>- Tudja, kik azok az árvalányok? - kérdezte felébredve, magához térve, könnyzavaros
               szemmel s igen józanon!</p>
            <p>- Kik?</p>
            <p>- Azok, akiknek... azok a szép és kifestett némberek, akiknek nincsenek szüleik és
               testvéreik és férjeik, és mégis az egész világ férfia szereti őket...</p>
            <p>A fiatalember megrökönyödött, s nagy szeme még nagyobbra nyílt.</p>
            <p>- Na látja - kacagott fel kurtán az asszony. - Árvalányok. Hát nem szép szó! Maga
               népköltési gyűjtő, hát írja fel: a parasztok nevezték így el ezeket a -
               cafatokat!</p>
            <p>Hátraesett a feje, és keservesen lihegett.</p>
            
         </div>
         <div type="chapter">
            <head>11</head>
            <p>A homlokában egy kis nyomást érzett, s feje félrebillenve hevert a vállán.</p>
            <p>- Maga nem is koccint velem - kapta fel a fejét, s odaintett a fiatalemberre.</p>
            <p>Ez töltött, s felemelte a két poharat. Egyiket a papné kezébe adta, a másikkal
               koccintani akart.</p>
            <p>- Koccints! - mondta halk kiáltással az asszony, s mosolygott.</p>
            <p>- Kisztihand!</p>
            <p>- Még egyszer!</p>
            <p>- Kézcsók!</p>
            <p>- No még egyszer, üssük össze!</p>
            <p>- Pá!</p>
            <p>Most itták ki a bort. Mind a ketten fenékig. A fiúnak tetszett a megkótyagosodott
               asszony. Izgatta, s hirtelen látni akarta, milyen egy falusi derék, tisztességes
               asszony, ha beboroz.</p>
            <p>- Mit csináljak - szólt az asszony, s széleset legyintett -, az uram az árvalányoknál
               van; ezzel itt hagyott engem árvalánynak.</p>
            <p>A tekintete homályos lett, s a poharat szinte elejtve engedte oda a fiúnak.</p>
            <p>Halkan beszélt, hangjának minden ércét elsikkasztva, szinte a hangja árnyékával, hogy
               ne hallják a bent lármázók, s hogy jobban meg tudja éreztetni a szóval a
               gondolatát.</p>
            <p>- Hát nem árvalány vagyunk-e mind, asszonyok!</p>
            <p>A fiú erősen néző szemekkel bámult rá.</p>
            <p>Az asszony tekintete kitágult, s világos rejtelmű lett.</p>
            <p>- Kim van nekem a világon!</p>
            <p>A fiú az első perctől érezte, hogy nagy és súlyos válságot idézett föl a nő lelkében
               akaratlan leleplezésével, s ezzel bizonyos férfiúi kötelességet vállalt magára, hogy
               segítségére lesz a kiigazodásban, de azért minden pillanatban összezavarodott e közt
               a nemesnek tetsző feladat érzése közt, s a közönséges ifjú ember kíváncsi öröme közt:
               mi lakik egy asszony lelkében!</p>
            <p>- Mi közöm ahhoz a debreceni szűcshöz?... Meg a régen meghalt feleségéhez?... Mi
               közöm ahhoz a fekete szakállas paphoz?</p>
            <p>Keservesen felnevetett, s furcsa, fanyarul mosolygó arccal nézett a fiatalember
               szemébe.</p>
            <p>- Fiacskám, maguk férfiak hozzá vannak szokva, hogy mindig sarkantyús csizmában
               járjanak! - Hogy vennék észre, mikor gázolnak rá egy olyan gyenge kis virágra,
               amelyiknek tövise sincs: a női szívre!</p>
            <p>Leeresztette a szempilláit a szembogarakig, s zavaros, hólyagos szemmel nézett
               el.</p>
            <p>- Ezeken a világokon maguk uralkodnak, s aki uralkodik, az csak magával törődik. Csak
               a rabszolgák érzik meg a felettük állóknak a ki nem mondott, meg sem támadt érzését
               is. A férfi csak magának él, csak magáért! Önző, mert szabad az lennie, fásult, mert
               mindent megkap, hiú, mert mindent csak maga körül elrendezve láthat. Az asszonyi
               hiúság: szánalmas kis önámítás. A férfihiúság: diadalmas önérzet.</p>
            <p>- Talán nem - vetette közbe igen halkan a fiatalember, s meg volt győződve, hogy de
               igen.</p>
            <p>Az asszony nem is reflektált rá.</p>
            <p>- Mi köti hozzám a férfiamat? Van neki egy asszonyi állatja, aki minden hasznoknak
               edénye... Ez az övé, ez kizárólag és teljesen az övé! Rendelkezésére áll. S a többi
               is az övé. Az egész asszonyi nem: egyformán várják mindenfelé a világon őt az
               árvalányok... Egy itt, tíz ott, száz amott, ezer, tízezer, milliárd, szétszórva az
               egész világon! És egyik sem tud többet vagy kevesebbet adni neki...</p>
            <p>A szívére szorította a kezét, s görcsösen összemarkolta, mintha marokra akarná fogni:
               szét ne robbanjon.</p>
            <p>- Adjon még egy pohár bort.</p>
            <p>A fiatalember félve nézett rá. Mi lesz, ha elszédül! Ha erőt vesz rajta a bor, mint
               Noén, aki pedig férfi volt...</p>
            <p>De töltött, s az asszony kiitta.</p>
            <p>Aztán visszaadta a poharat.</p>
            <p>- Üljön ide közelebb, nem akarok kiabálni! mert ha elkiáltanám magamat, vagy ez a
               ház, vagy a szívem, egyik megszakadna!</p>
            <p>A fiú szolgálatkészen húzódott közelebb, mint a gyerek az anyja parancsára.</p>
            <p>- Nézzen rám.</p>
            <p>- Látom.</p>
            <p>- Nézzen meg jól.</p>
            <p>- Tessék.</p>
            <p>- Most mondja meg, mi különbség van köztem és egy... ringyó közt?</p>
            <p>A fiú elámult.</p>
            <p>- Mért nem mondja azzal a szóval, az olyan szép szó... Árvalány.</p>
            <p>- Szép szó?</p>
            <p>- Szép.</p>
            <p>- Azért nem mondom azzal. Arra már én magam megfeleltem, hogy az árvalány mind
               egyforma, akár volt valaha pap előtt, akár nem. Arra feleljen, amit én
               kérdeztem!</p>
            <p>A fiú gondolkodott, s elkezdett okoskodni.</p>
            <p>- Megmondom én, mi a különbség: elsősorban is, hogy az ki van festve, de a
               tisztességes asszony nincs.</p>
            <p>- Ugyan! fiacskám, maga még sohasem látott tisztességes asszonyt kifestve?... Nézzen
               csak oda: a kis Sarudyné tisztességéhez kétség nem fér, de olyan rizsporos...</p>
            <p>Nevetett.</p>
            <p>- De ám annak azért van kifestve, mert árulja magát!</p>
            <p>- Ez nem?... Hát én az uram kedvéért vettem fel ezt a ruhát? Odahaza egy piszkos és
               elnyűtt slafrokban vagyok. Ki árulja magát! Aki kénytelen vele! barátocskám, én már
               eladtam magam egyszer, de ha felszabadulok, a legelső dolgom az lesz, hogy rögtön
               kiállítom magam a piacra! Majd meglássa, a gyászruhám olyan lesz, hogy ha az az ember
               ott lesz, akinek én gusztusára való vagyok, már abban a ruhámban szeretne ágyba
               vinni.</p>
            <p>A fiatalember mélyen elpirult.</p>
            <p>- Látja, maga talán azt is akarta mondani, hogy azok nyíltabban élnek és gyorsabban
               beszélnek, mint mi. Az csak modor dolga, nyíltabban nem gondolkoznak. Kedvesem, az
               egész élet csak arra való, hogy teljes erővel készen álljunk a szerelmi
               összecsapásra! Adjon még egy pohár bort.</p>
            <p>- Sok lesz.</p>
            <p>- Sok?... Azt akarom. Még beljebb akarok jutni az igazságba.</p>
            <p>Megitta a borát, s pár percig behunyt szemmel ült, de hirtelen elkezdett forogni a
               világ, s rettenve kellett kinyitnia a szemét. Akkor megállott a szorító keringés,
               amely egész gyomrát már csaknem felfordította, hanem a saját teste helyett a tárgyak
               és a bútorok mozdultak meg. Az összes határozott és biztos vonalak homályos és
               bizonytalan rezgéssé váltak, s a túlsó szobában ülők zsivaja különös, idegen, soha
               nem hallott zengéssé vált.</p>
            <p>- Lát rajtam valamit?</p>
            <p>- Nem.</p>
            <p>- Semmit?</p>
            <p>- Semmit.</p>
            <p>- De őszintén mondja meg, ha valaki rám néz, az első pillantásra meglátja rajtam,
               hogy megittam egy liter bort?</p>
            <p>- Dehogy, éppen olyan az arca s az arckifejezése, mint rendesen. Csak egy kicsit
               csillog a szeme!</p>
            <p>- Csillog?</p>
            <p>- Ilyenkor nem, csak ha derülten néz, olyan kedvesen, mint az elébb.</p>
            <p>- Kedvesen néztem?</p>
            <p>- Igen.</p>
            <p>- Na látja, ez jólesik, ha egy idegen férfi kedveset mond.</p>
            <p>- Magának mindenki kedveset mond.</p>
            <p>- Igen, az uramat kivéve...</p>
            <p>Elkomorodott.</p>
            <p>- Ő most az árvalányoknak mond kedveseket! - Hamiskásan hunyorított.</p>
            <p>- Most figyeljen rám. Nézze, a fejemet nem bírom úgy tartani, ahogy akarom, kénytelen
               vagyok mereven ülni, de azért az uram a legszomorúbb és legszánnivalóbb ember a
               világon. Mint minden becsületes ember, minden becsületes férfi. Hát nem szomorú
               dolog, hogy egy férfi kénytelen minden éjszaka ugyan a mellé a barna test mellé
               feküdni?</p>
            <p>Befelé nevetett, s erős, széles, alacsony fogai, amelyek beszéd közben sohasem
               látszanak, csak épp a hegyük csillogása, most kifehérlett.</p>
            <p>- Olyan szép testek vannak, szőkék, rózsaszínűek, mint a yorkshire-i malac, finom
               bőrök, puha, aranyselymű hátak, amelyeket gusztus megsimogatni, végigszaladni az ujj
               hegyével, az ajak szélével, és mindig ugyanazt a barna, olajos, üvegszerű, hideg bőrt
               érinteni!</p>
            <p>- Az is lehet szép!...</p>
            <p>A fiú megállott a beszédben.</p>
            <p>- Csak mondja bátran - szólt rá az asszony -, ma nem vagyok senki, ma mindent
               elbírok, ma mindent megengedek!</p>
            <p>Vastag, kékes haja megrendült a fején, s a szempillája lecsukódott. A más pillanatban
               már felpattant, mintha rugó lökte volna fel. Abban a percenetben, ahogy a szemén át
               sötét borult a látására, megszédült, úgyannyira, hogy mikor felnyílt a pillája, már
               azt hitte, száz métert szakadt lefelé.</p>
            <p>Mosolygott, szédülve és kábulva.</p>
            <p>- Az uram az árvalányoknál van, s én magam árvalány vagyok! csak beszéljen úgy velem,
               mint egy árvalánnyal beszélne!</p>
            <p>A fiatalember izgatottan villámló szemmel nézett rá. Valami lovagias kötelességet
               érzett, hogy ne éljen vissza a bormegszédített asszony erkölcsi tévedésével, de a
               fiatal vér elragadta. Bujaság lepte el a vérét, mintha ázalékok nyüzsögtek volna
               benne, s kidagadt erekkel, s meg-megszédülő aggyal hajolt közel az asszonyhoz, hogy
               olyanokat súgjon neki, amilyet csak elképzelni mert volna éjféli órán.</p>
            <p>- Azt, hogy maga ruha nélkül olyan lehet, mint egy szobor!</p>
            <p>Az asszony megreszketett. Kéjesen és boldogan.</p>
            <p>- Ha tudná, hogy örülök most. Maguk gazok és cudarok!... Maguk férfiak, mind. Az
               embernek még az ura sem tud ilyeneket mondani!</p>
            <p>Ránézett a fiúra, s csillámló szemmel szólt.</p>
            <p>- Az ember azt hinné, hogy kettőig sem tud számolni, és tessék. Mondja, mit gondolnak
               maguk legelőször, mikor egy asszonyra néznek?</p>
            <p>- Azt!</p>
            <p>- Mit?</p>
            <p>- Mindig azt!</p>
            <p>- Mit? levetkőztetik a nőt? mi? gondolatban?... és! Na mondja meg, szép termete van
               annak a kislánynak?</p>
            <p>A fiú engedte, hogy szaladjon a nyelve. S benne nem a bor mozgott, hanem a túlfűtött
               helyzet izgalma.</p>
            <p>- A combja nagyon vékony!</p>
            <p>- Ugyan! - lihegett kacagva s boldogan az asszony. Mintha a vetélytársnőjét látta
               volna legyalázva benne. - Hihetetlen! Hogy mire gondol egy ártatlan fiúcska! Adjon
               még egy pohár bort.</p>
            <p>A fiú felállott, s szédülő lábakkal lépett az asztalkához, töltött. Ő azt hitte, hogy
               egyáltalán nincs még reá hatása a bornak, s meghökkenve vette észre, hogy a palackból
               kiömlött a bor az asztalra.</p>
            <p>- Tessék.</p>
            <p>- Koccints!</p>
            <p>- Csókolom a... - elhallgatott s megtántorodott.</p>
            <p>Ittak.</p>
            <p>Az asszony arca merev lett, mintha lárva lenne rajta, viaszálarc, amely vastagon
               borítja a vonásait. A szeme előtt táncot járt minden, s a másik szoba lámpája fenn
               táncolt a plafonon. Elhessentette a kezével.</p>
            <p>- Most mondja meg, mit szeretne.</p>
            <p>A fiú hallgatott.</p>
            <p>- De valami rettenetesen szépet mondjon. Valami borzasztóan szépet.</p>
            <p>A fiú minden lelkét a tekintetébe öntötte, s ráfordított a szeme az asszony arcára,
               amelynek barna halványságát áthevítette a belső tűz, s most őneki a legszebb volt,
               akit valaha látott.</p>
            <p>- Tudja mit, szép asszony... - suttogta a fiú -, szeretnék benyitni a
               mennyországba!</p>
            <p>- Haha. Szent Péternél a kulcs.</p>
            <p>- Nem asszonyom, minden férfi Szent Péter.</p>
            <p>- Haha - mondta az asszony, s olyan hidegen méltóságos volt, mint egy jégbálvány.</p>
            <p>- Odaadnám az életem, hogyha a Szent Péter kulcsát megforgathatnám a zárban... ha ki
               nem nyílna is! A mennyország kapujában meghalni is boldogság.</p>
            <p>- Érintsen meg egy ujjal, s gondolja, hogy megtörtént.</p>
            <p>A fiú felemelte a kezét. Az asszony ebben a pillanatban halálos rémülettel esett
               vissza a székbe.</p>
            <p>- Nem! - kiáltotta.</p>
            <p>A másik szobában mindenki meglepetve figyelt fel.</p>
            <p>- Ilka! - kiáltotta az asszony, s a torkán valami rekedt és csodálatos hang jött
               ki.</p>
            <p>A fiú megsemmisülve, tátva maradt szájjal nézett rá. Meg volt rémülve, hogy itt
               mindjárt megüti ezt az asszonyt a guta, vagy megtébolyodik, és mindent kikiabál.</p>
            <p>Többen besiettek.</p>
            <p>A háziasszony aggódó figyelemmel hajolt fölé.</p>
            <p>- Mi az, kedvesem?</p>
            <p>Az asszony újra kiegyenesedett, s többé nem is emlékezett rá, hogy kivel és mit
               beszélt. Értelme csodálatos módon meghiányosodott, s csak bizonyos zegzugos
               gondolatokkal bírt megküzdeni.</p>
            <p>- Drágám... Sokat fogtok rólam pletykálni... Mind megittam ezt az ostoba bort!</p>
            <p>- Ugyan ne beszélj! - kiáltott fel Sarudyné, s hangosan felkacagott.</p>
            <p>A fiatalember óvakodva felállott a helyéről, és lüktető halántékkal ellopta magát
               onnan.</p>
            <p>- Fiam, ezt az ostoba bort... - mondta Miskolczyné, s az o hangok úgy bugyborékoltak
               ki a száján, hogy maga is nevetett rajta, sőt ő maga legjobban.</p>
            <p>- No, nézd már, ez az asszony! - kiabált egyre Sarudyné, s együtt kacagott a boritta
               nővel.</p>
            <p>Miskolczyné hamiskásan nézett rá.</p>
            <p>- Na, nagyon be vagyok rúgva?</p>
            <p>- Dehogy - mondta Ilka, aki letérdepelt elébe.</p>
            <p>- Nem vagyok, fiacskám? Azt hittem legalábbis lóg a kontyom.</p>
            <p>Mindenki nevetett.</p>
            <p>- Ennek az asszonynak érdemes becsípni - kiáltott fel Sarudyné -, sokkal aranyosabb
               így, mint józanon!</p>
            <p>Miskolczyné felemelte az ujját, s megfenyegette a gonoszt.</p>
            <p>- Jó, jó, csak csúfolódj. Mindjárt becsípsz te is, ha megtudod, hol az urad.</p>
            <p>- Hol? De igazán ez a Kisfaludy Társaság hazajött, az én uram meg nincs itt! Hova
               sikkasztotta az uramat, maga tudós?</p>
            <p>A fiatalember zsebkendővel törülte a homlokát. Ahogy felállott, egyszerre erősen
               kezdett dolgozni benne a bor, és a hideg verejték verte ki, ha elgondolta, micsoda
               kompromittáló következményei lehetnek ennek.</p>
            <p>- No halljuk!</p>
            <p>- No csak ne firtassa az urát - dördült bele a Misky bácsi hangja -, tudhatja, hogy
               rossz pénzbe nem üt a mennykő.</p>
            <p>Miskolczyné hangosan felkacagott erre az összeházasított közmondásra. Úgy nevetett,
               hogy Ilkának meg kellett ölelnie, hogy ki ne forduljon a székéből.</p>
            <p>Végre magához tért, s megismerte Ilkát.</p>
            <p>- No kislányom? - s megveregette, megsimogatta az arcát. - Ha egyszer magunkban
               maradunk, adok neked egy jó tanácsot! azt, hogy ne higgy a férfiaknak!</p>
            <p>Misky bácsi megszólalt bődüléshez hasonló hangon.</p>
            <p>- Hát nem borban az igazság?!...</p>
            <p>A hangulat olyan élénk lett, hogy minden szóra hatalmas kacagás tört ki, amitől
               jobbra-balra fordultak a fiatalok. Miskolczyné káprázó szemmel bámult közéjük. Úgy
               elcsodálkozott, mint a józan ember, ha egyszer részeg kompániába kerül. Nem értette,
               mi van itt. Az egész világ meg van háborodva, aztán ő is elkezdett egy kicsit
               nevetni, úgy befelé, hogy a fogai kivillogtak.</p>
            <p>Ekkor pedig nyílt az ajtó, s bejött rajta egy csomó férfi. Nagyobb részük az ő urának
               a fejét viselte, kisebb részük a Sarudyét. Nagyon, nagyon ki kellett nyitnia a
               szemét, hogy ki tudja egymástól válogatni a két típust.</p>
            <p>A Miskolczyak feje mind nagyon komoly volt, s megijedve és szigorúan nézett.</p>
            <p>Egy Miskolczy Endre aztán kivált a sok közül, s a másik percben ott volt már közel az
               arcán.</p>
            <p>- Édes feleségem! Te mit csinálsz?</p>
            <p>- Mulattatom a világot - mondta olyan tréfával, amelyről érezte, hogy az keserves egy
               tréfa.</p>
            <p>Újabb hangos kacagás tört ki erre a szavára. Mindenki gyöngéden és szeretettel nézett
               rá, szinte hálásan a kedves hangért.</p>
            <p>- Hol voltál? - súgta az ura fülébe, ugyanazzal a merev arccal, amelyen többé nem
               bírt uralkodni.</p>
            <p>- Én?</p>
            <p>- Az ár-va-lá-nyok-nál?</p>
            <p>- A pokolba!... - kiáltott fel akaratlanul hangosan a férj. - A doktornál voltunk,
               aki megmutogatta az ásványgyűjteményét. Azt szeretném neked is megmutatni. Istenem,
               ha csakugyan tanár lehettem volna! Akkor volnék én boldog ember, kedves kis
               asszonyom, ha a kövekkel lehetne foglalkoznom az emberek helyett.</p>
            <p>Olyan őszintén nagy érzés volt a szavában, olyan frisseség és igaz lelkesedés, hogy
               az asszonynak abban a részeg, beteg és megkínzott szívében megindult valami áramlás,
               és egyszerre visszájára fordult minden, minden.</p>
            <p>Szigorúnak látszó, de téveteg szemével elkezdett keresni valakit, s látszott az
               arcán, hogy valami nagy és kemény gondolatot akar kipréselni a fejéből, végre
               meglátta, akit keresett, s hirtelen kivörösödve kiáltott fel:</p>
            <p>- Pfuj az egész Kisfaludy Társaság!</p>
            <p>A kompánia, amely ebben az éjfél utáni órában hihetetlenül fel volt villanyozva,
               karban tört ki valami soká meg nem szűnő kacagásra. A gyerekek kiszaladtak a másik
               szobába, s lehemperedtek az asztalokra és a díványokra, és percekig, míg mindnek meg
               nem fájult a dereka, sőt ezután, ha a jelenet eszükbe jutott, hónapokig s bizonyára
               még ma is kacagnak, ha meg nem haltak.</p>
            <p>De az asszony szerelmesen átölelte az ura fejét, és könnycsillogású suttogásban,
               rendes hangon, csak kissé nehezen súgta az ura fülébe:</p>
            <p>- Te gonosz ember, mikor tanulod meg, hogy az asszony gyémánt!... Azt nem szeretni
               kell, hanem csiszolni, hogy mindig fényes legyen!... Az asszonyt nem imádni kell, te
               lomha dög: hanem ölelni, te édes, te...</p>
            
         </div>
         <div type="chapter">
            <head>12</head>
            <p>Kora reggel a nap besütött a szobába. A gyenge piros sugarak könnyen bejutottak a
               nyitott ablakon át a vasrácson keresztül is. Velük együtt beözönlött a hajnali
               levegő, az éles, illatos és a madarak csiripelése.</p>
            <p>Az asszony hirtelen mindezt megérezte, álmában felfigyelt. Egyre jobban betöltötte a
               testét, mint valami edényt, ennek az idegen reggelnek a szépsége, s végre, mintha
               apró virágkehely pattan ki, felnyíltak a szemei.</p>
            <p>Szemben volt az ablakkal az arca. És sokáig nézett félöntudatlanul szembe a nappal,
               szembe a reggeli hangulattal.</p>
            <p>Aztán felült az ágyban, amely egy jó kemény és széles díványra volt vetve.
               Nekiszaladt a tekintete a reggelnek, s megkábulva, de kimondhatatlan jó érzéssel
               zsibbadozott előtte.</p>
            <p>Az ura ott feküdt mellette a földön, matracokon és vánkosokon, s a felesége neszére,
               mint hűséges és jól szoktatott férjek az éjjeli gyermekvirrasztásoknál megszokták,
               azonnal ébredt.</p>
            <p>Az asszony nem vett tudomást róla, bár érezte a férje alázatos és boldog és eltelt
               tekintetét, amelyet rácsüggesztett az édes asszonyára.</p>
            <p>- Jó reggelt, kis feleség... - suttogta végre a férj.</p>
            <p>Az asszony izgalommal érezte a szót az egész testében. Ez volt a legkedvesebb
               megnevezés, amit hallani szeretett az urától: asszonyi áhítatos gyengeségének néven
               nevezése. Mert úgy szeretett volna kicsiny lenni és igazán törékeny asszonyi, hogy
               életéveket adott volna a boldogságnak ezért a sűrítéséért...</p>
            <p>A férje odatérdelt mellé, s együtt hallgatták a boldog madárcsiripet. Az ablakon túl
               száz meg száz madártorok zajgott, s a fényes, vízben csillogó falevelek fürdöttek a
               zenében.</p>
            <p>Az asszony végre egyet vetett fején, aztán lepillantott az urára, s ahogy annak szép,
               fekete szakállas arcát boldognak látta, leomlott a vállára, lecsúszott az ölébe, és
               alólról nézett fel erre az arcra, mert bálványozni kellett, mert a férfiarcot csak a
               mélyből nézve lehet igazán valóságban tisztelni.</p>
            <p>Hamar elindultak haza innen.</p>
            <p>Nem várták az emberek ébredését, az ivók és éjfélt sem bírók késői álmát. Befogattak,
               s szekérre ültek a kora hajnalon.</p>
            <p>Mikor megnyílt előttük a mező, összebújtak a zörgő szekér ülésén, s egymásnak dőlve,
               mint két bajtárs a csatán, nekivágtak a szabadnak, és nézték, nézték a füvellő
               réteket, ahol még csillogott a reggeli diadémok csodája.</p>
            <p>- No, ugye, az esperes nagyon odavan! - szólt a férj, mert nem tudott finom
               természetájuldozásának jobban kifejezést adni, csak ha leszólja az embert.</p>
            <p>- Egész meghülyült a tavasz óta - kapott a szón az asszony. - Mégis úgy pöffeszkedik
               a felesége.</p>
            <p>Nagyszerű hangulat vett erőt rajtuk. Jó kedvük volt és nevettek, és míg a szemükkel a
               világ gyenge szépségét és egymás boldog közelségét mérték, hogy szívük szerelmét
               szaporítsák: nyelvük hájnevelő gonoszsággal szántott bele embertársaik kövér
               gyarlóságaiba.</p>
            <p>És zörgött, zörgött velük a kocsi, a vasárnapló kis falvak jöttek, elmaradtak. Míg
               várták, nem hitték, hogy ott élet van, abban a szép foltban a világ hátán, mikor
               elmaradtak, nem hitték, hogy ott emberek zsombékját tudták maguk mögé, ők csak
               mentek, mentek, s csak egymásról tudtak: mert nekik szárnyaik nőttek.</p>
            <p>- Szépeket pletykálnak rólam - mondta kis nevetéssel az asszony, s visszaemlékezett a
               tegnapi estére.</p>
            <p>- Legalább gondolnak ránk - mosolygott a férj.</p>
            <p>Hallgattak, s nézték a lovak lábait. A paták egyenletesen kattogtak le az út porába,
               s a hosszú sörényű lovak fel-felhányták szép fülű fejüket.</p>
            <p>- Mégis jó bor volt az! - szólt hirtelen az asszony.</p>
            <p>- Nincs semmi bajod?</p>
            <p>Az asszony belefigyelt magába, azokba a titkos és ismeretlen világokba, amelyek még
               mindig ott vannak a lélek mélyén, és csak akkor sejt valamit róluk az ember, ha baj
               van: a gyomrába, a has tájékára, ahol állítólag csudálatos kanyargású belek, furcsa
               ismeretlen figurájú szívek és májak, vesék és más, névről sem ismert részek vannak
               eltemetve, amelyeket soha az ember nem láthat, még úgy sem, mint azoknak a távoli kis
               hegyes tornyú foltoknak a titkait.</p>
            <p>- Nincs semmi bajom... egy kicsit még zavaros a fejem, kicsit kóvályog a gyomrom, de
               azért jól vagyok, mintha a gőzfürdőben ülnék, a Margitfürdőben, Debrecenben, délután,
               mikor az asszonyoknak van nyitva a gőz.</p>
            <p>Az ura nevetett, odaadással és kényelmesen hátradőlt az ülés karjának, s újra meg
               újra elnevette magát, pedig nem volt könnyű nevető, máskor legfeljebb kissé
               elmosolyodott volna azon a szokatlanon, hogy zavarodik össze az érzés a nőkben, hogy
               lesz a súgást meg nem bíró sejtelemből észre apelláló kemény tréfa.</p>
            <p>- Nagyon részeg voltam? - kérdezte az asszony.</p>
            <p>- Dehogy! Az neked jól áll. Ha még egyszer így becsípsz, veszek neked érte egy régi
               arany és gyémántos ékszert...</p>
            <p>Az asszony lehajtotta a fejét a mellére, s kuncogva nevetett.</p>
            <p>- Meg is teszem, mihelyt megint árván hagysz...</p>
            <p>- Árván?</p>
            <p>Az asszony rátette a kezét az uráéra.</p>
            <p>- Mind egyforma gonoszak vagytok! Minden asszony, mind, mind, csak egy szegény
               árvalány, akinek kéztül kell várni a szerelmet, mint a kis malacnak a tengerit.</p>
            <p>A közeli keresztúton lovas közeledett feléjük. A tegnapi puskás tanító volt. Mikorra
               összetalálkoztak, az odaköszönt nekik széles kalaplebbentéssel.</p>
            <p>- Kezét csókolom!</p>
            <p>- Honnan, tanító úr?</p>
            <p>- Kassai apámtól.</p>
            <p>- Na?</p>
            <p>- Hát bizony, benne vagyok a pácba nyakig!</p>
            <p>- Ugyan.</p>
            <p>- Megesett nekem!... Képzelje, nagytiszteletű asszony: segédtanítót
               szerződtettem!</p>
            <p>Rácsapott a lova farára egy kicsit, s az kiugrott, táncosan és vidáman, mintha őt is
               szilvóriummal abrakolták volna reggelire, mint a lovasát.</p>
            <p>A hetyke legény elköszönt messziről, s vágtatva, fütyörészve hajtott tova.</p>
            <p>A papné nevetett.</p>
            <p>- Így kell a kutyának - mondta, s ökleit kislányosan összeveregette, aztán elmesélte,
               hogy házasított össze két összevalót.</p>
            <p>- Csak hadd házasodjanak! Arra valók!</p>
            <p>A férfi nevetett, kicsit, örömmel, mert ma nem érezte még a házasság terhét.</p>
            <p>- Nem, fiacskám - szólott az asszony -, az árvalányoknak gondolni kell magukra, nem
               lehet csak úgy pazarolni a szerelmes sóhajt! Nincs az ajándékba! Azt mondják, az
               oroszlánt veremmel fogják, a medvét mézes rúddal, a nyulat ágyúval: de a legszilajabb
               vadat, a férfit, egy kacsintással meg egy sóhajtással veszik le a lábáról.</p>
            <p>Nevetgéltek, huncutul.</p>
            <p>S az asszony egyszerre magára eszmélt.</p>
            <p>- Mintha kicseréltek volna - mondja -, no nem igaz?... Mi történt velem!</p>
            <p>A férfi gonosz és mély mosollyal nézett a szemébe.</p>
            <p>- Tudom én, mi történt veled, ne félj!... Tudom már én, min szokott megfordulni a
               világhistória! Mi az emberiség regénye!</p>
            <p>Mélyen és hirtelen fellángolt; a másik lélekbe messze bevilágító fáklya gyúlt a
               szemében, s az asszony be kellett, hogy hunyja a pilláit, mert mintha ez a fényesség
               végtelen, tűzre váró szénbányákat derített volna fel lelke sötétjében.</p>
            <p>- Menj, menj, hagyj békén.</p>
            <p>A férfi átölelte a derekát, s szótlan zörgött tovább velük a szekér, amelyben úgy
               ültek most, mint az élet örök trónusában.</p>
            <p>Egyszerre riadt fel a tekintetük, mikor a fészket megismerték, a kis falut, az életük
               őrzőjét, ahol otthon pihés gyerekek, minden megszokott jó várta őket.</p>
            <p>A tágas veranda vidám arccal, nagy szájakkal nevetett rájuk, s a szekér elé kirohanó
               kutya örömében ugatott.</p>
            <p>- No, kisasszony! - borult a lány nyakába az asszony, mert ez volt az első, aki
               elébük kiszaladt - mi újság? mi újság? Mit csergett a Szarka?</p>
            <p>A lány arca piros lett, mint a pipacs.</p>
            <p>- Ó...</p>
            <p>- Csak eredj hozzá, fiam! - s keményen megszorította, de a minapi sajátságos
               mellékzöngékkel annyira teli érzés nélkül - eredj csak hozzá, lelkem!</p>
            <p>A lány lesunyta a fejét.</p>
            <p>- De olyan mafla! - súgta pajzánul.</p>
            <p>- Nem baj! Azért férfi!... Ne félj, azért éppolyan férfi, mint akárki!</p>
            <p>Kacagva hagyta ott a leányt, s felsietett a verandára, ahonnan gyerekei rohantak
               elé.</p>
            <p>Válogatott köztük. A legkisebb után kapott, azt ragadta a karjába, fel az ölébe,
               mintha ölbeli volna, és összevissza csókolta az arcát, azt a szép fehér arcát, amely
               éppen olyan volt, mint az apjuké...</p>
            <p>S a telitüzű, fényes nyár egészségesen, termékenyen, megújítóan özönlött el az egész
               világon.</p>
         </div>
      </body>
  </text>
</TEI>
