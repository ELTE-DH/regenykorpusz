<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU20504" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
   <teiHeader>
      <fileDesc>
         <titleStmt>
            <title>Trieszti gyors</title>
            <author>
               <persName>
                  <surname>Vándor</surname>
                  <forename>Kálmán</forename>
               </persName>
               <date from="1898" to="1945">1898-1945</date>
               <idno type="VIAF">121460386</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/086484"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">47667</measure>
            <measure unit="pages">138</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>Trieszti gyors</title>
               <date>2023-05-11</date>
               <publisher>Magyar Elektronikus Könyvtárért Egyesület</publisher>
               <ref target="https://www.mek.oszk.hu/20500/20504/"/>
               <respStmt>
                  <resp>Original Electronic Edition</resp>
                  <name>Lipták Éva</name>
                  <name>Drótos László</name>
               </respStmt>
            </bibl>
            <bibl type="printSource">
               <title>Trieszti gyors</title>
               <author>Vándor Kálmán</author>
               <pubPlace>Pantheon</pubPlace>
               <publisher>Budapest</publisher>
               <date>1943</date>
               <ref target="https://www.mek.oszk.hu/20500/20594/"/>
            </bibl>
            <bibl type="firstEdition">
               <title>Trieszti gyors</title>
               <author>Vándor Kálmán</author>
               <date>1940</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
      </profileDesc>
      <xenoData>
         <ns1:eltec>
            <ns1:authorGender key="M"/>
            <ns1:size key="short"/>
            <ns1:canonicity key="low"/>
            <ns1:timeSlot key="T5"/>
         </ns1:eltec>
      </xenoData>
      <revisionDesc>
         <change when="2025-01-22"/>
      </revisionDesc>
   </teiHeader>
   <text>
      <body>
         
         <div type="chapter">
            <head>I.</head>
            <p>Ezerkilencszázharminckilenc június tizenhatodikán este hét órakor Geszty Péter
               felállt a kényelmes, karos kertiszékből. Mosolyogva az órájára mutatott.</p>
            <p>- Hét óra, mennem kell. Egy óra mulva indul vonatom, a trieszti gyors.</p>
            <p>Kellemes nyári alkonyat volt, a nap már rézsútosan pásztázott és olyan mélységes volt
               a csend, hogy hallani lehetett.</p>
            <p>Péterrel szemben egy asszony ült. Mosolyogva a kezét nyujtotta.</p>
            <p>- Kedves, hogy ezt a napját nekem adta.</p>
            <p>- Kérem, ne szégyenítsen meg!</p>
            <p>Az asszony mosolyogva nézte kipirult arcát.</p>
            <p>- Olyan nehéz elhinni, hogy maga már túl van a negyvenen!</p>
            <p>A férfi szeme megcsillant.</p>
            <p>- Igazán?</p>
            <p>- Kívánok két nagyon boldog hetet magának.</p>
            <p>Egymás mellett mentek le a villa lépcsőin a kapu felé, a távolban Budapest párázott,
               a Dunát látták messze a lábaik alatt, amint csillogott a lenyugvó nap fényében.</p>
            <p>- Remélem, Péter, nemcsak boldog két hete lesz, hanem hasznos is. Felszed egy sereg
               benyomást, egy sereg érdekes embert és ebből a két hétből őszre megszületik Geszty
               Péter új regénye, vagy színdarabja.</p>
            <p>- Higyje el, most nem is gondolok erre!</p>
            <p>Már ott voltak a kapunál. A soffőr kiugrott az autóból, kinyitotta az ajtót.</p>
            <p>Péter melegen, szeretettel fogta meg az asszony kezét.</p>
            <p>- Mondanék valamit, de - szégyellem!</p>
            <p>- No!</p>
            <p>- Olyan izgatott vagyok, mint egy kis diák!</p>
            <p>- Látom!</p>
            <p>Az asszony, régi jó barát, az egyetlen, aki erről az útról tudott, mosolygott.</p>
            <p>- Én irígylem érte, Péter.</p>
            <p>Aztán a soffőr elhelyezte a csomagokat, Geszty beült a kocsiba és az autó
               elindult.</p>
            <p>- Viszontlátásra!</p>
            <p>- És néha azért rám is gondolhat!</p>
            <p>Két oldalt a hárshegyi erdő fái susogtak a szellőben, az arcát is kellemes hűvös szél
               simogatta. Behúnyta a szemét. Mosoly volt az arcán.</p>
            <p>- Geszty Péter és Lóránt Éva - gondolta - ma este megszöknek Budapestről és két
               álomhét következik. Lóránt Éva és Geszty Péter a trieszti gyorssal titkos nászútra
               indul.</p>
            <p>A hárshegyi erdő fái búcsút integettek a robogó autó után és Péter behúnyt szemmel
               adta át magát a benyomások, felröppenő képek millióinak, amelyek most úgy rajzották
               körül, mint a méhek.</p>
            <p>Igen, egy óra még, mindössze hatvan perc, vagy már annyi sem és együtt fognak ülni
               egy vasúti fülkében, ő és Éva, Lóránt Miklós válófélben lévő felesége. A legszebb
               pesti asszony.</p>
            <p>Aki az övé, az övé. Úristen, micsoda társadalmi botrány lenne, ha ez a szerelem
               kipattanna!</p>
            <p>Most, ahogy erre gondolt, szinte nem is akarta elhinni. Hát ez igaz? Ez komoly?
               Nemcsak álom, fantázia? Ez igaz lehet?</p>
            <p>Persze, hogy igaz! Hiszen a feleségét is otthagyta miatta!</p>
            <p>Ez a gondolat megütötte. „Otthagyta”?</p>
            <p>No, otthagyta! Micsoda ostobaság! Először is nem otthagyta, hanem igen rendesen,
               békésen elváltak egymástól és továbbra is a legjobb barátságban maradtak. Másodszor
               pedig nem Éva miatt történt.</p>
            <p>Nem Éva miatt?</p>
            <p>No igen, hát ez is közrejátszott természetesen, de a főok, úgy-e, mégis csak az volt,
               hogy a feleségével sohasem tudták megérteni egymást.</p>
            <p>Nem, nem. Itt nincs helye semmiféle lelkiismeretfurdalásnak, csakugyan nincs.</p>
            <p>De azért most - hogy mindez eszébe jutott, - egyszerre kísérteties elevenséggel
               támadt fel benne az a nap, amikor szertefeszült a burok.</p>
            <p>Mindenesetre próbálta elhessegetni a képet. Ez a házasság az első percétől halálra
               volt ítélve. Ő, Geszty, csupa lelkesedés, fantázia. Az asszony ezzel szemben a
               földhözragadt realitás. Semmi fantázia, lelkesedés, csupa szilárd föld, papíros,
               ceruza és józan számolás.</p>
            <p>Hogy tiszta volt és mindig a jót akarta?</p>
            <p>Nem kétséges. Dehát kevés időt fordított arra, hogy az élet értelmén töprengjen.
               Számára a házasság gazdasági együttélés volt, a szerelem pedig egyszerűen
               illetlenség. Persze, hogy nem sikerülhetett.</p>
            <p>Ő, Péter, csupa hangulat, a felesége viszont süket és vak minden hangulattal szemben,
               akinek a szerelem testi vonatkozásai csak kellemetlen feladatot jelentettek. Itt
               igazán nincs helye semmiféle lelkiismeretfurdalásnak. Ha ide kellett jutniok, a
               felesége volt a hibás! Ő szerette, a fantáziáját is izgatta. Szép volt, kívánatos,
               kellett neki! Esténkint hányszor nézte kigyúlt szemekkel. Nézte, amint megvillan
               bodros, szőke feje, a két szép, telt asszonyi kar, a bársonyos váll, aztán két
               karcsú lábszár, különösen szép lábak, selyem harisnyában, fínom cipőben. Az egész
               asszony pontosan az, aki mindig izgatta fantáziáját! Nem kevés, nem sok, pontosan az,
               akit mindig minden nőben keresett. Kicsit fiús, mégis telt, kívánatos telivér
               asszony. Ragyogó a bőre, arisztokratikus a keze. Felcsillant a szeme, amint így
               meglátta a feleségét.</p>
            <p>És verekednie kell azért, hogy megkaphassa.</p>
            <p>Nem, nem, ezen az asszonyon nem lehetett segíteni. Úgy tekintette a szerelmet, mint a
               diák a svédtornagyakorlatokat. De mint az olyan diák, aki szeretné magát torna alól
               felmentetni!</p>
            <p>Hogy azért szerette? Mit ér az így! Ezt nem lehetett folytatni. Nem Éva miatt. A
               felesége miatt, önmaga miatt! Ő mindig megkísérelte, hogy egybehangolja életüket!
               Esztendők hosszú során át senki sem volt olyan hatással reá, mint éppen a felesége.
               És folyton a visszautasítás! Hát mehetett ez így, összezárva egy fedél alá?</p>
            <p>Tarthatott ez a házasság?</p>
            <p>A meddő hánykolódás napjaiban, ráeszmélve, hogy az érzései túlságosan elragadták és
               szinte monománia már Éva iránt érzett szerelme, egy este, mint vízbefuló a
               mentődeszkáért, úgy kapott a felesége után.</p>
            <p>Ő már ágyban volt, amikor a felesége színházból megérkezett.</p>
            <p>Az asszony bement hozzá, nagy lelkesedéssel beszélt a színdarabról, közben alváshoz
               készülődött.</p>
            <p>Geszty a könnyű selymen át látta háta nemes ívét, a rugalmas izmokat, két telt, szép
               asszonyi karját, a vállát, fínommívű, hosszú, selyembe bujtatott lábszárait.</p>
            <p>A szeme fellángolt. Igen, ez az asszony, ha akarná, meg tudná szabadítani ettől az
               egész kínlódástól, vissza tudná irányítani maga mellé olyan testi és lelki
               harmóniába, mint senki más. Karja kinyúlt az asszony után.</p>
            <p>S a felesége ásított.</p>
            <p>- Hagyj, szívem, álmos vagyok...</p>
            <p>Igen, ez volt mindig. „Hagyj, szivikém!”</p>
            <p>A foga összecsikordult. Igen, gondolta akkor, innen nincs segítség.</p>
            <p>Persze, hogy megint Évára kellett gondolnia, aki remegő, vágyó szépségével, mint a
               szeizmográf fogott fel minden rezdülést.</p>
            <p>Vége lett minden józanságra törekvő elhatározásnak.</p>
            <p>Homloka, mely most néhány pillanatra - míg a feleségére gondolt - ráncokba szaladt,
               újra kisímult és az arcán boldog mosoly ült. Éva! Igen! Ez az asszony tud szeretni!
               Ez szerelem!</p>
            <p>Az autó már a Széll Kálmán-tér mellett robogott el.</p>
            <p>A Sportpálya tele volt vidám, acélos fiatalokkal. A tenniszpályákon pattogott a
               labda.</p>
            <p>Az autó elsuhant a postapalota mellett a Vérmező irányába.</p>
            <p>Most hirtelen azt a napot látta, amikor közölte Évával, hogy szabad, már nem nős,
               nincs az életében más, mint ő, csak ő.</p>
            <p>Azon a napon délután hat óra felé jött el hozzá Lóránt Éva. Nem égett villany, csak a
               kandalló fénye teremtett félhomályt. Az asszony a pamlagon feküdt, gyönyörű bőrén a
               lobogó fahasábok lángja villódzott. Micsoda remek asszony!</p>
            <p>Az elmúlt hónapokra gondolt, amelyek azóta peregtek le, mióta ez a szerelem
               megszületett. Egy elkényeztetett, elrontott pesti szép asszony volt. Igaz, hogy a
               legszebb. Kicsit könnyelmű. Ez a szerelem is inkább rövid kalandnak indult.</p>
            <p>De hát lehetett mássá szegényke? Mit látott maga körül? Estély, estély, flört, meg
               pénz! Ékszer, toalett, nyaralás. Mint mindannyian ez az egész sokpénzű, kicsit új
               társadalmi osztály.</p>
            <p>Lehetett mássá? Hiszen míg mások, gyerekek, vele egyidősek a leckét magolták, őt
               otthon már ötórai teához öltöztették, ékszerekkel halmozták el, cipelték ide-oda!
               Foroghatott a gondolata más körül, mint amit társadalmi körében látott nap-nap után?
               Ő is, meg a barátnői is! Már az iskolában, míg a többiek hűvösvölgyi majálisokról
               álmodoztak, ők Abbazia, Salzkammergut, Lido, Lovrana, strand és hálókocsi fogalmát
               dobták a tízpercek hangzavarába. És arról beszélgettek, hogy a Kolthy Zsuzsi
               házasságához miért kellett lóhalálában diszpenzáció.</p>
            <p>Geszty Péter elégedetten mosolygott.</p>
            <p>Milyen változáson ment át azóta! Milyen más lett! Mennyire más!</p>
            <p>Az elmult hónapok alatt napról-napra figyelte, hogyan hasonul, emelkedik ez a
               veszendőbe indult lélek, ez az elrontott házasságában kínlódó asszony.</p>
            <p>És most - félóra az egész - már a fehérvári-úton robogott az autó, jön ez a két hét,
               ez az utazás együtt.</p>
            <p>Egy lökést érzett. Az autó megállt.</p>
            <p>Kelenföld pályaudvar.</p>
            <p>Minden idege vibrált. Vidáman, túláradó érzésekkel kiugrott a kocsiból, bement a
               váróterembe. Fél nyolc volt. Még sok idő van.</p>
            <p>A podgyászát átadta egy hordárnak, leült a perronon az étterem kertjébe. Vasúti
               jelzéseket hallott, kopácsolást, morsegépeket. Halk szellő járt. Hát ez a nap is
               eljött. Ez az ígéretes este.</p>
            <p>Reggel már azt hitte, hogy beleőrül estig.</p>
            <p>Mindig az utolsó órák a leghosszabbak, a legelviselhetetlenebbek.</p>
            <p>Ezért is ment ki a hárshegyi villába, régi barátnőjéhez, akivel nyugodtan
               beszélhetett Éváról. Ez az asszony volt az egyetlen, aki tudott kapcsolatukról, aki
               előtt veszedelem nélkül rajonghatott.</p>
            <p>És most itt ült a kelenföldi pályaudvaron, várta a vonatot, melynek egyik ablakából
               Éva fog kimosolyogni, jelezve, hogy hova szálljon be.</p>
            <p>Itt ült a pályaudvaron, előtte pohár sör és arra kellett gondolnia, hogy ez már nem
               is normális. Ez a szerelem. Hiszen olyan, mint egy gimnazista. Hirtelen a saját
               képmását látta most megvillanni maga előtt az első hosszú nadrág idejéből s aztán
               egymás után peregtek a képek, idézve a multat, a néha nehéz, máskor ravaszkodásra
               késztető, aztán sikerekben gazdag esztendőket, melyek ugyancsak alkalmasak voltak
               arra, hogy illuziókat tépázzanak, eszményeket rángassanak le magas talpazatukról.</p>
            <p>Gimnazista volt, amikor kitört a háború. A gimnáziumból vitték el. Igy került egyik
               napról a másikra, a vidéki kisváros életéből a háború görcsében vonagló Bécsbe. Ebben
               az időben az elképzelhetetlen is valósággá vált. A férfiak a frontokon s odahaza a
               rengeteg nő, férfi nélkül.</p>
            <p>Tizennyolcéves fejjel, anélkül, hogy a kezét mozdította, merte volna mozdítani,
               egymás után került „geheimrat”-ok feleségeinek budoárjába, hogy másnap fiatal
               lányokkal hancurozzon. Ahány nap, annyi volt a nő. Gyönyörű fiatal asszonyok, akik a
               háború nélkül talán sohse csalták volna meg a férjüket, egymás után lettek szeretőivé
               a félig gyerek önkénteseknek, zászlósoknak, hadnagyocskáknak.</p>
            <p>Tizenkilenc esztendős korában több nőt mondhatott magáénak, mint békebeli Don Juanok
               egy egész élet leforgása után.</p>
            <p>Két évig Bécs, Galicia, Olaszország. Lövészárok, kaverna, sebesülés.</p>
            <p>Járvány, kacérkodás a halállal.</p>
            <p>Különös napok, néha húsz éves fiatalember számára elviselhetetlen felelősség, máskor
               a felelőtlenség mámora.</p>
            <p>Aztán forradalom, négy hónapig kommunizmus, ellenforradalom. Bukdácsoló első lépések
               az életben. Furcsa kis vidéki redakciók s egy nyakigláb sovány fiatalember, aki
               minden áron író szeretne lenni. De egyelőre még mint ujságíró is csak apró vidéki
               szerkesztőségek asztalánál írhat.</p>
            <p>Ez a vidéki fiatalember Geszty Péter, nem ismert nehézséget. Végigjárta az összes
               budapesti redakciókat, hogy szolgálatait felajánlja. Az eredményről természetesen
               felesleges sokat beszélni. Hol kedvesebben, hol kevésbé kedvesen, de mindenütt azt a
               választ kapta, kívánsága nem teljesülhet.</p>
            <p>Már csak egyetlen redakció volt hátra, ahol még nem kopogtatott. S ha ott is
               elutasító lesz a válasz, akkor hosszú időre felszámolhatja kedves terveit. Ezt az
               utolsó redakciót tehát úgy akarta megjárni, hogy ne érje fiaskó.</p>
            <p>No, de mit csináljon? Hogyan lehetne elérni, hogy itt feltétlenül győzelmet
               arasson?</p>
            <p>Két napi gondolkozás után felvillant a szeme. Megvan!</p>
            <p>És kopott bőröndje aljáról kikapart egy kissé szegényes verskötetet, melyen mint
               szerzőé, az ő neve fénylett.</p>
            <p>Ez a „fénylett” szót persze nem szabad komolyan venni. Egyrészt azért nem, mert a
               könyvet szegényes eszközökkel rendelkező vidéki nyomda készítette, másrészt azért
               nem, mert a kötet már egy évig hentergett különböző vidéki kirakatokban, a széle
               bizony megsárgult, a nyomdafesték megszürkült, s a nap is alaposan kiszívta.</p>
            <p>A fiatalember mégis erre a versfüzetre alapította minden reményét. Az egyetlen
               rendelkezésére álló példánnyal elment egy kis józsefvárosi nyomdába és pénzének
               utolsó maradványain a fedőlap belső oldalára odanyomtatta a tervbevett ujság
               főszerkesztőjének nevét. Még pedig a következőképpen.</p>
            <p>„Ajánlom ezt a könyvet X. Y.-nak a nagynevű írónak, az ifjú tehetségek nagyszívű
               istápolójának.”</p>
            <p>Aztán a könyvet hóna alá dugva, elindult a főszerkesztő párnás ajtajú szobája felé.
               És bejelentette magát.</p>
            <p>Néhány perc mulva ott ült az íróasztala oldalánál.</p>
            <p>- Mivel lehetek rendelkezésére?</p>
            <p>A fiatalember szépen előadta, hogy egyetlen vágya, miszerint a főszerkesztő úr atyai
               irányítása alatt kezdhesse meg pályafutását.</p>
            <p>- Nagy tisztelője vagyok főszerkesztő úrnak - mondta, - legutóbb megjelent
               verskötetemet is főszerkesztő úrnak dedikáltam.</p>
            <p>Azzal odatette az íróasztalára.</p>
            <p>A főszerkesztő kissé kényszeredetten nyúlt a füzet után. Az ifjú nem tudta róla, hogy
               puritán egyszerűségében igen messze áll attól, hogy ilyesmivel hatni lehessen rá.
               Szóval ügye nagyon rosszul állott. A világon semmi sansza nem volt, hogy szerződtetni
               fogja.</p>
            <p>A főszerkesztő kényszeredetten forgatta a lapokat, egy pillantást vetett a
               dedikációra, még kettőt-hármat lapozott rajta, aztán letette.</p>
            <p>- Sajnos, kedves barátom - mondotta, - nem bíztathatom. A mai nehéz viszonyok között
               egy új munkatárs szerződtetése...</p>
            <p>A fiatalember azonban már nem is hallotta az elutasító szavakat. Megdöbbenve egyre
               csak a főszerkesztő hüvelykujját nézte. Sajna, túl frissnek bizonyult a
               dedikáció.</p>
            <p>Amint a főszerkesztő lapozgatott a könyvben, a friss nyomdafesték hüvelykujjára
               kopirozta az egész költői ajánlást...</p>
            <p>A fiatalember olyan döbbenten, szinte szuggeráltan nézte a főszerkesztő hüvelykujját,
               hogy végül neki is feltűnt és hüvelykujjára pillantott.</p>
            <p>Elakadt benne a szó.</p>
            <p>A fiatalember nem kívánta bevárni, hogy mi lesz róla a főszerkesztő véleménye.</p>
            <p>Szó nélkül felállt és megsemmisülten indult az ajtó felé.</p>
            <p>- Megállj! - hangzott ebben a pillanatban a főszerkesztő kiáltása.</p>
            <p>Ijedten megfordult.</p>
            <p>A főszerkesztő még mindig a dedikált hüvelykujját nézte. De csak egy pillanatig.
               Aztán a kéz felemelkedett, mutatóujja kinyúlt feléje.</p>
            <p>- Megálljon! - mondta. - Magából jó ujságíró lesz!</p>
            <p>Azt hitte, rosszul hall. De a főszerkesztő megismételte a szavakat: magából jó
               ujságíró lesz! Aztán elégedetten hozzáfűzte:</p>
            <p>- Maga már tudja, hogy a hiúságán át a legtöbb embert meg lehet fogni! Én magát
               szerződtetem!</p>
            <p>Budapest kapujáig eljutott már. Egyetlen feltétel meredt elébe, egyetlen
               próbafeladat. Interju a magyar pénzvilág nagy nesztorával, aki tíz esztendeje nem
               fogadott ujságírót. Geszty Péter ettől a feladattól sem riadt vissza. Belopózott a
               villájába s az interjut megszerezte. Ezt a történetet később igen gyakran
               elbeszélte, rendszerint azzal kezdte, hogy a történet azoknak szól, akik állandóan az
               öklüket rázzák és másokat okolnak, amiért nem tudtak karriert csinálni. Csendes
               derűvel szokta kezdeni a történetet, hogy ha az embert egyszer a sors abba a
               helyzetbe hozza, hogy megtudja a titkot, véletlen folytán meglátja a hétpecsét alatt
               tartott bölcsek kövét és így birtokába jut a titokzatos eszköznek, mely holtbizonyos
               karriert jelent, kvázi kötelessége is, hogy ezt közölje mindazokkal, akik anélkül
               szűkölködnek.</p>
            <p>- Nos, a nevezetes esemény, melynek segítségével a titok birtokába jutottam, egy
               estély volt - szokta kezdeni s a történetben már hallgatott a belopózásról s az
               interjuról. Társadalmi síkra helyezte a történetet, előkelő estélyre, kitünő
               közgazdasági szakférfiú villájában, ahol megjelent a pénzügyi világ egyik legnagyobb
               hatalmassága is. Egy idős úr.</p>
            <p>- Az est folyamán - hangzott enyhe szivarfüstben Geszty Péter elbeszélése -
               barátságba kerültünk s a pénzügyi kíválóság meghívásával tisztelt meg. Ha egyszer
               van egy ráérő órám, minden előzetes bejelentés nélkül látogassak ki a villájába és
               kopogtassak be hozzá. Nem kell semmiféle ceremónia. Néhány nappal ezelőtt úgy
               alakult, hogy villája tájékán jártam. Eszembe jutott a kedves meghívás. A kapujához
               sétáltam, becsengettem s egy pár perc mulva már kitárta előttem az ajtaját az
               inas.</p>
            <p>- Méltóztassék. A kegyelmes úr jelezte, hogy valamelyik nap meg méltóztatik
               látogatni.</p>
            <p>- Be sem jelent?</p>
            <p>- Felesleges. A kegyelmes úr bármikor szívesen látja.</p>
            <p>Késő délután volt. A téli nap éppen lebukott a budai hegyek mögött.</p>
            <p>Süppedő szőnyegeken megindult Geszty Péter a termek során a közgazdaság és pénzügyi
               világ koronázatlan fejedelmének szobája felé.</p>
            <p>Bár már erősen sötétedett, annyi szebbnél szebb képzőművészeti alkotás, festmény,
               szobor, kerámia tárult az egyes szobákban szeme elé, hogy az út meglehetősen hosszúra
               nyúlt.</p>
            <p>Egyik teremből a másikba ment, a halk, duruzsoló félhomályban meg-megállt egy-egy
               festmény előtt. Már vagy hat szoba volt mögötte, de a vendéglátót még mindig nem
               találta. A hetedik szoba után rémlett úgy, hogy valahonnan távolról valami kis fény
               szivárog.</p>
            <p>Lépései a puha szőnyegeken nesztelenek voltak, nem hallhatta közeledését.</p>
            <p>Végre elérkezett a fény forrásához. Az ajtón óvatosan benézett.</p>
            <p>Hatalmas termek után apró kis szobában volt. Egy íróasztal, néhány karosszék. Az
               íróasztalon asztali lámpa égett s fénykörében egy nagyon öreg ember könyv fölé
               hajolva, hajladozva mormogott valamit. Az öreg úr a közgazdasági hatalmasság volt.
               Hopp! - dobbant meg a szívem - csattant fel itt Geszty Péter hangja - vigyázat! Most
               itt előtted mormolják az aranycsinálás, a siker, karrier varázsigét. Jól
               figyelj!</p>
            <p>És mozdulatlanul figyelni kezdtem. Néhány pillanat mulva a varázsigéket meg is
               értettem. Igen, uraim! A közgazdasági tekintély egy idegen nyelv igeragozását
               tanulta...</p>
            <p>Nyolcvan évesen, fent a csúcson, olyan pozicióban, melynél magasabbra hágni alig
               lehet, olyan vagyonnal, mely legendás, úgy érezte, még mindig nem tud eleget s
               elkezdte még egy új nyelv tanulását...</p>
            <p>Geszty Péter kétségtelenül elhagyta a történetből önmagát, mint kezdő ujságírót és
               némileg megváltoztatta a történet körítését. De a tanulságot változatlanul meghagyta,
               sőt önmagára vonatkoztatva is levonta. S hogy rövid néhány évvel később az öreg úrról
               társadalmi síkon mesélhetett, azt éppen ennek köszönhette.</p>
            <p>Geszty Péter tudomásul vette, hogy a tanulás nem ér véget az érettségi vizsgálattal.
               Szomjúhozni kell a tudást és fáradhatatlanul járni utána. Mint az elérhetetlennek
               kikiáltott szép asszony után. S ő járt utána.</p>
            <p>Igy született meg Geszty Péter az író, a divatos színpadi szerző, akit most sikerei
               teljében, váratlanul kapott el az érzés, Éva iránt érzett szerelme, teljes
               erejével.</p>
            <p>Talán az is közrejátszott, hogy túl a negyvenedik életévén egy kevés nosztalgia volt
               benne.</p>
            <p>„A te életed már ott van a síneken s a sínek nem engednek kitérőt, visznek
               kegyetlenül egyenes vonalban az öregség felé.”</p>
            <p>Ekkor jött, mint egy csoda, Éva.</p>
            <p>Az utolsó szerelem?</p>
            <p>Az ifjúság utolsó gyönyörű fellobbanása?</p>
            <p>Mindegy. Mindegy, hogy mi az ajándék!</p>
            <p>Néha maga is megdöbbent, őrültje volt ennek a szerelemnek. Éva nem egy kellemes,
               forró órája volt a napnak, hanem maga volt a nap, a nappal és az éjszaka és minden
               gondolat.</p>
            <p>Ült a parlamentben, a miniszterelnök beszélt és ő Éva hangját hallotta. Ült a
               színházban, azért küldték, hogy a darabot hallgassa meg, kritikát írjon róla és ő az
               asszonyt látta, nem a színpadot. Klasszikusok örökéletű szavai rohamozták a
               dobhártyáját, máskor a közönség kacagása viharzott körülötte. Ő nem hallotta a
               nemesveretű mondatokat s a kirobbanó kacagást. Csak ennek az asszonynak lágy, elhaló
               hangját.</p>
            <p>Egész napja arra a másfél órára volt beállítva, amikor Éva eljön hozzá. Reggel
               felébredt és szinte órával a kezében várta azt a pillanatot, amikor kopogtat az
               ajtaján. S amikor újra elment, - várni kezdte a holnapot.</p>
            <p>Ez a napi másfél óra volt az élete. Csak a szombatok, vasárnapok voltak szörnyűek.
               Tudta, hogy az asszony ilyenkor az urával estélyekre jár, gyakran van nyilvános
               helyeken, mulatókban.</p>
            <p>- Látod - mondta ilyenkor elgyötörten, - én nem mutatom neked, nem kínozlak, hiszen
               olyan kevés időnk van együtt, miért tegyük azt gyötrelmessé. De el tudod képzelni,
               mit érzek én ilyenkor? Igy, hétköznapi külsődben is olyan szép vagy, olyan kívánatos,
               hogy néha, mikor megyek mögötted az utcán, mint akinek semmi köze hozzád, ökölbe
               szorul a kezem és a fogtam megcsikordul, mert mindenki megfordul utánad! És aztán
               jönnek ezek esték, tudom, hogy ragyogó estélyi színekben pompázol, a csillárok vakitó
               fényében világit meztelen hátad, tudom, hogy a férfiak serege rajzik körülötted és
               mind egyet próbál! Benned ital van, bor, pezsgő, buja hawai gitárokból ömlik feléd a
               hang, perzsel a mesterséges félhomály! Nekem pedig, tudva ezt, nyugodtan kell
               maradnom, nem mehetek oda, hogy mindenki félre, ez az asszony az enyém!</p>
            <p>Hogy mennyire ez vált egyetlen, központi problémájává, erre akkor eszmélt, amikor Éva
               néhány hétre külföldre utazott. Már régen túl voltak az együtt töltött első heteken.
               Az utazást megelőző napon - a vonat este indult - úgy beszélték meg, hogy indulás
               előtt mégegyszer egy cukrászdában találkoznak.</p>
            <p>Most itt a pályaudvaron, mikor ugyanarra a trieszti gyorsra várt, amellyel akkor
               egyedül utazott el Éva, szinte kísérteties hűséggel élte át újra azt a napot. Igen,
               úgy beszélték meg akkor, hogy még egyszer találkoznak.</p>
            <p>Ő már fél háromkor ott volt megszokott cukrászdai páholyukban. Halkan szólt a rádió.
               Varsóból közvetített lemezeket. Feketéjét kavargatva, várta az asszonyt, aki késett.
               Egy órája ült ott, amikor berregni kezdett a telefon. Már jöttek is érte, hogy
               telefonhoz kérik.</p>
            <p>- Halló! Éva te vagy?</p>
            <p>Ő volt. Nem jöhet. Váratlanul betoppant hozzá az anyja, nem tud eljönni, búcsú nélkül
               kell elválniok.</p>
            <p>Megkövülten tette le a kagylót. Elmegy négy hétre és nem tud arra időt szakítani,
               hogy elbúcsúzzék?</p>
            <p>- Fizetek, kérem!</p>
            <p>Hangja fáradt volt, remegett.</p>
            <p>A délután folyamán felhívta Évát a lakásán. Az asszony idegenül beszélt, mint
               olyankor szokott, amikor nincs egyedül és nem szólhat szabadon.</p>
            <p>Csalódottan tette le a kagylót. Feldúltan ült az íróasztalánál, azon gondolkozott,
               hogyan tudna mégis hozzájutni legalább a pályaudvaron. De nem tudott semmit
               kitalálni. Kikíséri az ura, az anyja, ő nem juthat a közelébe.</p>
            <p>Aztán este lett és elérkezett az óra, amikor a vonat elindul a pályaudvarról. Akkor
               felugrott és lement az utcára. Levegőre volt szüksége, zajra és sodródó emberekre,
               tömegre, hogy elkábuljon.</p>
            <p>Hideg novemberi szél fújt, párásak voltak az ablakok. Megborzongott.</p>
            <p>Hát ez nem megy, gondolta, ez őrültség. Negyven éves fejjel az ember nem csinál olyan
               dolgokat, mint egy hetedik gimnazista. Az isten áldjon meg, beszélt magához, ébredj
               fel! Ismert ember vagy, a neved ott van minden lexikonban, számontart az irodalom, ha
               valamit írsz, negyvenezer ember olvassa, egy csomó azonosítja a véleményét a tieddel
               és az élet egyes kérdéseiben mérvadónak tekint! Megőrültél? Mit akarsz? Így a nők
               szeretnek! A férfi szeret, de alkot, dolgozik, nem a szerelem a központi problémája!
               Hová jutsz így?</p>
            <p>Percekig magyarázott önmagának, csitította önmagát.</p>
            <p>Úgy érezte, hogy sikerült is felráznia magát. Hazament, fehér papirost terített az
               íróasztalára és írni kezdett. Egy ideig dolgozott, azután elolvasta.</p>
            <p>Kegyetlenül rossz volt, amit írt.</p>
            <p>Hát nem megy! Kettétépte a papírt, hiába nem megy.</p>
            <p>Egyik barátjának telefonált, el kellene menni valahova.</p>
            <p>Szerencséje volt, a barát ráért, rendelkezésére állott. Még el is jött érte.</p>
            <p>Bárba mentek.</p>
            <p>Itt megőrült a zenétől.</p>
            <p>Egyszerre a vonatot látta, a fülkét, a fülkében Éva, vele szemben egy férfi. Ketten,
               egyedül. Vad képek fűtötték fantáziáját. Felugrott.</p>
            <p>- Ne haragudj, nem bírom!</p>
            <p>A barátja elképedve bámult utána.</p>
            <p>- Mi van veled? Te hívtál!</p>
            <p>Nem is válaszolt.</p>
            <p>Hazarohant, levélpapírt kapott elő és írni kezdett Évának. Aki alighogy túl volt a
               határon.</p>
            <p>Hajnali négyet ütött az óra, amikor a levelet befejezte és még egyszer elolvasta.</p>
            <p>Akkor kicsit megnyugodott.</p>
            <p>Lefeküdt, kábultan aludt.</p>
            <p>Ezzel új őrület kezdődött. Mindennap írta a leveleket és reggel már félkilenckor bent
               ült a szerkesztőségi szobájában, hogy a postát várja.</p>
            <p>És levél nem volt. Csak az ötödik napon jött.</p>
            <p>Belesápadt a levélvárásba. Ideges volt, ingerült, mindenkivel összeveszett.</p>
            <p>Csodálkozva nézték. Egyszerűen nem értették, hogy mi van vele. Nem lehetett
               ráismerni. Azelőtt sohse volt senkivel összekoccanása.</p>
            <p>Este mulatókba járt. Bárokba, lokálokba. Konzumlányokat ültetett maga mellé. Mindegy,
               hogy milyen, szép vagy csúnya, kellemes, vagy ostoba, minden mindegy. Csak
               elkábulni.</p>
            <p>Nem ment.</p>
            <p>A második héten írtózattal gondolt arra, hogy még további két hét van hátra. Érezte,
               hogy így nem bírja tovább, itt valamit csinálni kell. És Éva után utazott. Legyen a
               felesége.</p>
            <p>Persze, mikor kijózanodott, maga is látta, hogy ez őrület volt. De azért nem adta fel
               a gondolatot, hogy ez az asszony egyszer a felesége lesz. Ha magában volt,
               esténkint, elalvás előtt sokszor gondolt erre. Különösen olyankor, ha egy-két napra
               együtt tudtak megszökni valahova.</p>
            <p>Mint amikor Ausztriában volt két gyönyörű napjuk. Olyan szabadok, boldogok, könnyűek
               voltak, hogy egyik kis Heurigerben nászutasoknak nézték őket. Kicsit becsíptek.</p>
            <p>Apró hotelben szállottak meg, már a neve is kedves: Hotel Zukunft. A bejelentőlapra
               azt írták: Geszty Péter és felesége. Lehet ilyenkor nem gondolni a házasságra?</p>
            <p>Hegyek között bolyongtak, kispatakok partján ültek romantikus padokon és egymás kezét
               fogva lobogó hajjal szaladgáltak lejtőkön, réteken, nem törődve senkivel.</p>
            <p>Mint két gondtalan gyerek.</p>
            <p>De mi ez mind ahhoz, hogy most, ma este, percek mulva be fog robogni a trieszti gyors
               és ők két teljes hetet, két mámoros hetet töltenek el az olasz tengerparton,
               Riminiben.</p>
            <p>A pályaudvaron kevesen jártak, Geszty nem tudott megmaradni az asztal mellett,
               fizetett.</p>
            <p>Cigarettázva sétált a perronon, lépéseit számolta, hogy az idő jobban múljon.</p>
            <p>Arca nyugodt volt, de belül folyton arra kellett gondolnia, hogy Éva nem lesz a
               vonaton.</p>
            <p>Mászott az idő. Adott egy pengőt a portásnak, hogy engedje ki a sinek elé. Most ott
               sétált nyugodt arccal, de robbanásig idegesen.</p>
            <p>Mert azért ezt az utazást meglehetősen nehezen tudta nyélbe ütni Erre most nem
               szívesen gondolt, de nem tudta kikapcsolni.</p>
            <p>A dolog még tavasszal történt. Egy este a Hűvösvölgyben ismerősökhöz tévedt be és
               véletlenül az urával Éva is ott volt. Nem volt kellemes. Geszty nem örült. Sokszor
               nagyon vágyakozott, hogy egy-egy este valahol így együtt üljenek. Elő is fordult,
               nem is egyszer, kávéházban, társaságban. De a végén sohasem volt jó. Sohasem találták
               el a hangot. A félelemtől, hogy valaki rájöhet a kapcsolatukra rendszerint olyan
               „közömbösen” beszélgettek, hogy az keltett feltűnést.</p>
            <p>- Miért utálják ezek annyira egymást? - hallott egyszer egy megjegyzést.</p>
            <p>Amikor kezet csókolt, most mégis elmosolyodott.</p>
            <p>- Ha tudná! - gondolta. - De nem szabad tudnia róla, legyen meglepetés!</p>
            <p>Az asszony csakugyan nem sejtette.</p>
            <p>Geszty Péter egész délelőttjét utazási irodákban töltötte. Prospektusokat
               tanulmányozott, szállodák iránt érdeklődött. Vonatösszeköttetésekről tanácskozott és
               nyári garderobját egészítette ki.</p>
            <p>Rengeteg név merült fel a tanácskozások során, de Geszty Pétert egyetlen olasz
               tengeri fürdő érdekelte: Rimini.</p>
            <p>Ahol egyik este valamelyik terraszon hátulról Éva elé kerül, ismeretlenül meghajol
               majd és - táncra kéri.</p>
            <p>A gondolat az előtte való este fogamzott meg benne. Mikor megtudta, hogy Éva egyedül
               megy nyaralni. Az ura, szülei nélkül. Csak külföldi rokonokkal, akik őt nem ismerik,
               akik előtt együtt lehetnek, mint fürdőismerősök, akik előtt úgy szerepelhet, mint
               nyári udvarló.</p>
            <p>Egy kiskocsma bora előző este kicsit a fejébe szállt, felfűtötte a fantáziáját,
               álmodott megint. Előre élte a bolyongásokat a kék olasz éjszaka ege alatt, a táncos
               estéket, sétákat, amiben itthon - az örökös óvatosságban - olyan kevés része
               volt.</p>
            <p>Néhány gyönyörű hetet álmodott, amiből eddig csak kóstolójuk volt.</p>
            <p>Egész este a nyaralás körül forgott a beszélgetés. Elmúlt nyarak emlékét idézték, s
               aztán az új, az elkövetkezendő került sorra. Mosolyogva hallgatta a tervezgetéseket,
               nagyon jó kedve volt. Gyönyörűséggel töltötte el az a gondolat, hogy együtt
               lesznek.</p>
            <p>Általában jó volt a hangulat. Lóránt Miklós is meglepően felvillanyozott hangon
               beszélgetett, tréfálkozott. Igaz, hogy kicsit kényelmetlen volt, mert a tréfái
               állandóan egyedül nyaraló feleségekről szóltak. Aztán egyszerre azt mondta:</p>
            <p>- Most jut eszembe! Rimini egy órányira van attól az úrtól! Hogy is hívják? Angelo
               Pesotti! Szerelmed Ostendéből! Megöl majd a féltékenység!</p>
            <p>Ebben a pillanatban Péter szeméből kialudt a társasági mosoly. Érezte, hogy vonásai
               merevedni kezdenek.</p>
            <p>S ugyanezt a merevedést figyelte meg az egész társaságon.</p>
            <p>A néhány tréfásnak szánt mondat igen kínos perceket idézett elő. Az első impressziója
               nem a féltékenység volt. Hanem az undor.</p>
            <p>A második pedig egy kérdés:</p>
            <p>- Én is ilyen hülye vagyok? Vagy ez se hülye, csak egyszerűen aljasul gyáva?</p>
            <p>Geszty Péter - és vele együtt, úgy látszik az egész társaság tudott az Angelo Pesotti
               ügyről. Ez a szerelem egy esztendővel előbb zajlott le. Amint feljött most benne -
               eddig keveset gondolt rá, - amint felmerült, szinte érezte, mint fagy meg benne
               minden érzés. Tehát Pesotti. Angelo Pesotti merült fel a múltból.</p>
            <p>Több szó nem esett a dologról. Ő is nyugodt arccal beszélgetett tovább, más témákról.
               Azután leültek a vacsorához.</p>
            <p>Utána együtt mentek be a városba is.</p>
            <p>Kifogástalan társasági formák között zajlott le az egész este, egy tekintet,
               pillantás, egy hangsúly sem árulta el, hogy történt valami.</p>
            <p>Pedig történt.</p>
            <p>Lóránt szavai teljesen felborították az egyensúlyát.</p>
            <p>Tehát Angelo Pesotti.</p>
            <p>És ezért a férje nélkül. Ezért egyedül. Bosszankodott.</p>
            <p>Miért éppen most, miért éppen ma kellett ennek az eszébe jutni. Tíz perccel a
               trieszti gyors érkezése előtt? Mikor titkos nászútjukra indulnak?</p>
            <p>Próbálta lerázni magáról.</p>
            <p>Ostobaság. Agyrém. De nem tudott szabadulni. Végig kellett gondolni. Fene ette volna
               meg ezt az egész Angelo Pesotti ügyet!</p>
            <p>Szóval másnap, amikor először találkoztak a jelenet óta, még tudott uralkodni magán.
               Udvarias mosolyra kényszerítette arcvonásait. De a szombati mondat a harmadik
               percben szóba került.</p>
            <p>És nem is Péter hozta fel, hanem Éva.</p>
            <p>Egyszerre, minden előzmény és összefüggés nélkül azt mondta:</p>
            <p>- Kérlek, nem szeretném, ha félreértés lenne köztünk!</p>
            <p>- Mire gondolsz, Éva?</p>
            <p>- Angelo Pesotti Olaszországnak nem is azon a részén lakik.</p>
            <p>Péter száraz hangon válaszolta:</p>
            <p>- Tudom. Hat óra vonattal Riminitől. Egész pontosan öt óra ötvenhét.</p>
            <p>Az asszony felkapta a fejét. Ránézett.</p>
            <p>- Honnan tudod?</p>
            <p>- Szeretek a dolgokkal tisztában lenni.</p>
            <p>- No - mondta halkan - ami az uramból hiányzik, benned ugyancsak megvan.</p>
            <p>Geszty megrándította a vállát. De többet nem beszéltek a dologról.</p>
            <p>Másnap azonban kirobbant a feszültség, anélkül, hogy Angelo Pesotti neve akár célzás
               formájában is előfordult volna.</p>
            <p>Az asszony késve érkezett s mert éppen egy nyelvtan óráról jött, hát a tanár neve
               szerepelt a jelenetben, egy pipiskélő emberkéé. Péter kiabált. Nem is nagyon udvarias
               formában azt mondta Évának, hogy fel is út, le is út, vagy ő vagy a tanár.
               Voltaképpen egészen nevetséges volt. Később maga is határozottan szégyellette.</p>
            <p>Az asszony megdöbbenve nézte. De nem ment el, próbálta megmagyarázni, hogy ez
               ostobaság, értelmetlenség.</p>
            <p>Péter ekkor már nem válaszolt. Ült szótlanul, konokul, a pamlag sarkában és nem
               nézett rá. Egyszerűen megmozdíthatatlan volt.</p>
            <p>Később azután már Éva is hallgatott.</p>
            <p>Ültek, egyik a pamlag egyik végén, másik a másikon és mind a kettő hallgatott.</p>
            <p>Kínos percek, negyedórák teltek el.</p>
            <p>Végül Éva felállt és öltözni kezdett.</p>
            <p>A férfi meg sem mozdult.</p>
            <p>Hagyta, hogy feltegye a kalapját, hagyta, hogy a keztyűjét vegye.</p>
            <p>Az asszony útra készen megállt előtte. Nem tudott elmenni. Egy jó szót várt, egyetlen
               jó szót, hogy maradhasson.</p>
            <p>A végén természetesen kibékültek, meg is beszélték, hogy elmennek este egy
               józsefvárosi kiskocsmába.</p>
            <p>Este, ott a sarkon, ahol randevut adtak egymásnak, Péter rettegve gondolt arra, hogy
               felkavart állapotában ezzel a nevetséges jelenettel igazságtalanul bántotta meg az
               asszonyt. És nem fog jönni. Hiába vár reá.</p>
            <p>Az óra elütötte a nyolcat, amikor találkozniok kellett. Vibráló szemekkel kémlelte az
               utcát, nem látja-e közeledni.</p>
            <p>Háromszor is úgy látta, hogy ő jön s mind a háromszor tévedett. Már sötétedett, az
               arcok, alakok elmosódtak.</p>
            <p>Negyedkilenc lett. Még mindig nem jött.</p>
            <p>- Vége, gondolta, vége.</p>
            <p>És most egyszerre ezer indokot tudott, ami mind kétségtelen bizonyossággal igazolta,
               hogy ez a gyanu Pesottivel ostobaság, indokolatlan. És a szerelem lezajlott már és
               kettőjük kapcsolata még az emlékét is elmosta.</p>
            <p>Mikor végre Éva megérkezett, nem tudott szólni, csak gyorsan taxiba ültette.</p>
            <p>Ott aztán a kezére esett.</p>
            <p>- Édes! Édes, ne haragudj!</p>
            <p>Az asszony szeme könnyes volt.</p>
            <p>- Úgye, nem bántasz többé? Hidd el nekem nincs okod rá, hogy rossz perceket okoz
               nekem és magadnak.</p>
            <p>A kiskocsmában megint egy-kettőre nyugodtnak, boldognak érezték magukat. A zene nekik
               játszott, a bor itatta magát, az ég csillagos volt.</p>
            <p>- Látod, mondta Péter, ilyen ostoba az ember. Felfordul benne minden, mert valaki
               néhány idétlen szót mondott!</p>
            <p>De már mind a ketten mosolyogtak.</p>
            <p>És másnap reggel Péter újra az Ibusz Vigadótéri utazási irodájában bujta a
               prospektusokat.</p>
            <p>*</p>
            <p>Másnap délután azonban ismét történt valami.</p>
            <p>Éva az utazásáról beszélt.</p>
            <p>Hogy milyen vonalon kell utaznia.</p>
            <p>- Mestrén és Bolognán át - mondta Péter.</p>
            <p>Éva csodálkozva kapta fel a fejét.</p>
            <p>- Honnan tudod ilyen jól?</p>
            <p>Péter mosolygott.</p>
            <p>- Tudom.</p>
            <p>Az asszony egyszerre ijesztően izgatott lett.</p>
            <p>- Péter! Te utánam akarsz utazni!</p>
            <p>Ismerte Éva félelmét, tudta, mennyire retteg attól, hogy kapcsolatuk valamiképpen
               kiderülhet.</p>
            <p>- Ott lesz a nagynénim - mondta izgatottan, egyre izgatottabban -, semmi körülmények
               között nem egyezem bele, hogy odagyere!</p>
            <p>- Jó, kis szívem - nyugtatta meg és kitérően azt fűzte hozzá: - Tudod, hogy nem
               teszek semmi olyant, amivel ártanék neked.</p>
            <p>Csend volt, szívták a cigarettájukat.</p>
            <p>Aztán egyszerre csak megint megszólalt Éva. Egészen váratlanul azt mondta:</p>
            <p>- Azért tudod, hogy nem is lenne rossz egy darabig együtt utazni?</p>
            <p>Geszty Péter felkapta a fejét.</p>
            <p>- Együtt?</p>
            <p>- Együtt! Titokban! Egy darabig.</p>
            <p>Péter ránézett. Irónia volt a hangjában.</p>
            <p>- Úgy gondolod, hogy Kelenföldig?</p>
            <p>- Mondjuk Velencéig!</p>
            <p>A férfi szeme felragyogott.</p>
            <p>- Kezet rá!</p>
            <p>Mintha kicserélték volna az asszonyt.</p>
            <p>Egyszerre tele volt tervekkel.</p>
            <p>- Idefigyelj! Engem kikísérnek a Délivasútra, neked tehát majd Kelenföldön kell
               beszállnod. Érted? Ha a vonaton nem lesz ismerős, akkor minden rendben van, de ha
               lesz, akkor meg kell játszani a véletlen találkozást.</p>
            <p>- Jó!</p>
            <p>Éva most hirtelen felállt.</p>
            <p>- De megígéred, hogy Riminibe nem jössz utánam. Ezt meg kell igérned!</p>
            <p>Péter mosolygott.</p>
            <p>- Mondtam már, hogy semmi olyant nem csinálok, amivel ártanék neked.</p>
            <p>Ekkor már régen házhoz szállította az Ibusz Péter Riminibe szóló vasútjegyét.</p>
            <p>De nem érezte, hogy becsapja Évát, félrevezeti.</p>
            <p>- Az első pillanatban, amikor meglát, meg fog rémülni, gondolta, ez mindig így volt.
               Aztán látja, hogy a dolog nem veszélyes és három gyönyörű hetet töltünk együtt.
               Igazán csacsiság volna, ha kihagynók.</p>
            <p>Egy pillanatra még felmerült benne, hogy Éva tiltakozása azért van, mert Angelo
               Pesottival akar együtt lenni, de a gondolatot már abban a pillanatban el is
               vetette.</p>
            <p>Most a tervezgetés napjai következtek. Délutáni találkozóikra prospektusokat hozott
               Velencéről, szállodákon töprengtek, ahol nem találkoznak magyarokkal, tehát
               nyugodtan megszállhatnak.</p>
            <p>Csak azt nem tudta, hogy Éva melyik szállodában fog lakni Riminiben.</p>
            <p>Hiába kérdezte, mindig azt a választ kapta, hogy nagynénje nem írta még meg, hol vett
               szobát.</p>
            <p>- Nem is fontos, mondta. Majd írsz nekem poste restante!</p>
            <p>Végül is kénytelen volt egyik hotelben szobát rendelni.</p>
            <p>Legfeljebb átköltözik.</p>
            <p>Szóval az egész Pesotti ügy teljesen lényegtelen.</p>
            <p>Igazán ostobaság, hogy pont most kellett az eszébe jutni! Hiszen rögtön itt lesz a
               vonat s rajta Éva! Mire jó most zavaró emlékeket hánytorgatni?</p>
            <p>Idegesen újra az órájára nézett.</p>
            <p>Ebben a pillanatban acélmellével bezúgott a trieszti gyors.</p>
            <p>*</p>
            <p>Az első pillanatban meglátta Évát. De a kocsi másik végén szállt fel, ahogyan
               megbeszélték, mintha helyet keresne, benézett a fülkébe, azután valósággal
               beleütközött az asszonyba. Jól játszotta.</p>
            <p>- Nohát! Ezt a kedves véletlent! Kezét csókolom.</p>
            <p>- Maga is utazik?</p>
            <p>- Velencébe, onnan Bolognába. És Maga?</p>
            <p>- Riminibe. De egy délutánt én is Velencében töltök.</p>
            <p>- Hiszen ez nagyszerű, akkor együtt utazunk! Van hely a fülkéjében?</p>
            <p>Már intett is a hordárnak, hogy rakja be a bőröndjeit.</p>
            <p>- Az édesapja, édesanyja?</p>
            <p>- Köszönöm. Maguknál mi újság?</p>
            <p>Azután egy mozdulat:</p>
            <p>- Meg kell ismertetnem egymással az urakat. - Éva mellett egy férfi állt. - A mult
               évben együtt voltunk Ostendében.</p>
            <p>Ez olyan hirtelen jött, hogy alig tudta elrejteni dühét a kellemetlen ismerős
               jelenléte felett. De aztán kényszeredett mosolyra húzta az arcát.</p>
            <p>- Geszty!</p>
            <p>- Kovács!</p>
            <p>Egymás kezét rázták, dögölj meg, gondolta Geszty Péter és nem volt kétséges, hogy a
               jókívánság kölcsönös.</p>
            <p>A fiatalember, egyébként nem az a típus, akire érdemes lett volna féltékenynek lenni,
               szintén látható bosszúsággal fogadta az új ismerőst.</p>
            <p>Ezt nem is tudta leplezni.</p>
            <p>Úgy látszott, ő már elkönyvelte magának ezt az édes-kettőst. Olaszországig.</p>
            <p>És most meglehetősen csalódott volt.</p>
            <p>A vonat elindult.</p>
            <p>Lassan eltűnt mögöttük Budapest külvárosa.</p>
            <p>Péter, hogy gyanút ne keltsen, bement a fülkébe, elrendezte a bőröndjeit és kicsit
               körülnézett. Azzal még nem volt tisztában, hogy a kellemetlen ismerős ebben a
               fülkében foglalt-e helyet, de látta, hogy rajtuk kívül még két férfi ül ott. Rögtön a
               fejük fölé nézett a podgyászhálóba s megnyugodva állapította meg, hogy legfeljebb a
               Balatonig utaznak.</p>
            <p>Elégedetten megtömte a pipáját és rágyujtott.</p>
            <p>Mosolyogva Éva nézett be az ajtón.</p>
            <p>- Nem ül le? - kérdezte Geszty Péter.</p>
            <p>Éva leült. Halkan odasúgta:</p>
            <p>- Úgy féltem, hogy elkerüljük egymást! Rengetegen utaznak.</p>
            <p>- Hol szedted fel ezt a szerencsétlen figurát?</p>
            <p>- Egy perccel előtted szólított meg, hogy Ostendében együtt voltunk. Én különben
               azonnal felismertem, csak nem akartam észrevenni. Nem borzasztó, hogy ismerősbe
               ütköztünk?</p>
            <p>- Le kell építeni! - súgta Péter. - Minél előbb túl kell adni rajta.</p>
            <p>De a leépítendő ifjú már ott is volt a fülkében.</p>
            <p>Jól játszhatták a szerepeiket, mert az ifjú szemmelláthatóan magát tekintette a
               közelebb álló ismerősnek és Gesztyt a felesleges harmadiknak.</p>
            <p>Pétert bosszantotta, hogy az asszony ebbe belemegy.</p>
            <p>A fiatalember egész hangján, viselkedésén érzett, hogy ő most át fogja venni az
               irányítást. Az ostendei útról beszéltek, amelyről Geszty - fájdalom - lényegesen
               többet tudott, mint ez az ifjú, aki ott volt. De persze neki nem volt szabad tudni
               róla, hiszen ő e pillanatban csak egy ismerős, amilyen száz van mindenkinek egy
               nagyvárosban.</p>
            <p>No, majd a vacsoránál túladunk rajta. Addig csak legénykedjék. Mindenesetre
               megpróbálta elterelni a beszélgetést, de sikertelenül. Folyton visszazökkentek
               Ostendére. Voltaképpen ez természetes volt, hiszen más közös témájuk nem akadt. Mégis
               határozottan rossz érzéssel hallgatta.</p>
            <p>Megy Évával Velencébe, egy kis romantikával azt mondhatja, hogy a nászútjukra és a
               nászúton kénytelen folyton olyan témát hallgatni, mely mögött ha kimondatlanul is,
               egy másik férfi áll. És éppen az a férfi. Angelo Pesotti.</p>
            <p>Lassankint olyanná vált előtte ez a név, mint a vörös posztó. Bosszantotta, hogy
               minduntalan közibük áll.</p>
            <p>Mintha egy elvált asszony a második nászútján folyton az első uráról beszélne.</p>
            <p>No, nem tehet róla, gondolta, ha ez a fráter nem lenne itt, eszébe se jutna. Legyünk
               fölényesek.</p>
            <p>Újságot vett elő, udvariasan Éva felé fordult és megkérdezte:</p>
            <p>- Nem haragszik, ha megnézem az esti lapokat?</p>
            <p>- Dehogy, dehogy, olvassa csak. Hosszú az út. Majd én is elkérem.</p>
            <p>De persze, csak nézte az oldalakat, betűket. Az értelmük nem jutott el hozzá. Végül
               is letette és pipázgatva hallgatta őket. Néha-néha még közbe is szólt.</p>
            <p>Egyszer el is kapta az asszony hálás, köszönő pillantását, amiért vállalja a közömbös
               harmadik szerepét.</p>
            <p>Ettől kezdve könnyebb volt. Csak beszélj, barátocskám, erőlködj. A lényeg a fontos.
               Te menni fogsz s én maradok.</p>
            <p>Székesfehérvár körül éhes lett és azt is remélte, hogy így sikerül az ifjútól
               megszabadulni, hát ajánlotta, hogy menjenek át az étkezőbe. Éva rögtön elindult, de
               ugrott az ifjú is. Hogy törné ki a nyakát!</p>
            <p>No, mindegy - nyelt egy nagyot tehetetlenségében. - Ezzel úgy látszik meg kell
               alkudni egész Velencéig.</p>
            <p>Meglehetősen sivár képe volt az étkezőnek. Csupa férfi, meglehetősen vegyes társaság.
               Abban azonban megegyeztek, hogy valamennyi Évát nézte.</p>
            <p>És megint és folyton az az átkozott Ostende!</p>
            <p>Sőt még egy megjegyzés is.</p>
            <p>- Ha jól emlékszem, nagyságos asszonynak olasz társasága is volt.</p>
            <p>Geszty érezte, hogy megint kezdenek megmerevedni az arcvonásai.</p>
            <p>- Azt hiszem, helyesebb, mondta, ha visszamegyünk a fülkébe. Kényelmesebb.</p>
            <p>Hívta a fizetőt. Egy pillanatig tétovázott, de eszébe jutott az asszony kérése és
               csak a maga vacsoráját fizette ki. Éváét nem. A szerepet tovább kell játszani, ő csak
               egy közömbös ismerős itt.</p>
            <p>A következő pillanatban az ifjú fölényes hangját hallotta:</p>
            <p>- Két vacsora!</p>
            <p>Úgy érezte, hogy menten szétrobban, de összeszorította a fogait, hogy egy arcizma se
               ránduljon meg. Éva természetesen úgysem fogja elfogadni.</p>
            <p>De az asszony hallgatott. A fiú pedig helyette is fizetett.</p>
            <p>Amint a fizetőpincér elment, Éva csakugyan azonnal elővette a pénztárcáját és az ifjú
               tiltakozása ellenére átadta a maga részét. Péter mégis úgy érezte magát, mint a
               leforrázott kutya. No, ha ez így megy Velencéig! Ehhez aligha lesznek elég erősek az
               idegei!</p>
            <p>Mikor a fülkébe visszatértek, az ifjú néhány pillanatra átment a saját fülkéjébe.</p>
            <p>Éva hálásan súgta oda:</p>
            <p>- Köszönöm! Olyan aranyos vagy, hogy vigyázol rám!</p>
            <p>Péter szeretett volna valami olyant válaszolni, hogy ő viszont vigyázhatna kicsit az
               ő érzékenységére, például azzal, hogy nem hozza kínos helyzetbe és már eleve egyetlen
               erélyes mozdulattal visszautasítja, hogy helyette fizessenek, de nem mondta.
               Igyekezett közömbös hangon válaszolni:</p>
            <p>- Légy valamivel kevésbbé kedves, mert különben nem tudunk tőle szabadulni!</p>
            <p>- Túl kedves vagyok? - nézett rá ijedten.</p>
            <p>- A kelleténél is kedvesebb!</p>
            <p>- Félek, hogy észrevesz valamit,- azért csinálom! Nem szabad, hogy félreértsd!</p>
            <p>- Éppen azért lett volna helyesebb, ha már akkor hűvösen fogadod, mikor jelentkezett.
               Most nem tudná, hogy én Geszty Péter vagyok és veled együtt ki száll le
               Velencében.</p>
            <p>De ezt a mondatot már alig tudta befejezni. Újra ott volt az útitárs. Cigarettával
               kínálta az asszonyt, aki rágyujtott. Geszty hűvösen elhárította a cigarettát.</p>
            <p>Most már határozottan az idegeire ment az ifjú.</p>
            <p>A Balatonnál jártak.</p>
            <p>Fantasztikus, gondolta, hát csoda, ha ennek az asszonynak folyton kellemetlenségei
               vannak? Itt van ez a kölyök, a világon semmi kapcsolatuk és olyan kedves vele - csupa
               félelemből, nehogy meglásson valamit, - hogy ha velem beszélne így az asszony,
               rövidesen becsukatnám az ajtót a kalauzzal.</p>
            <p>Ebben persze volt egy kis túlzás, de azért Geszty közeljárt az igazsághoz.</p>
            <p>Siófok tájékán végre kicsit fellélekzettek. A kellemetlen harmadik kiment, néhány
               percig egyedül maradhattak.</p>
            <p>- Mondd, hogy fáradt vagy - súgta Évának, - és most aludni akarsz.</p>
            <p>Éva is bosszús volt.</p>
            <p>- Hát nem borzasztó? A határ után meg kell szabadulni tőle.</p>
            <p>Szemben az egyik férfi leszállt.</p>
            <p>Most már csak egy idegen volt a fülkében. Diszkréten kinézett az ablakon, amíg ők
               sugdolóztak, de a szája körül mosoly bujkált. Nyilván felismerte a helyzetet. És
               derült rajta.</p>
            <p>- Valami sportbajnok lehet - intett feléje az asszony. - Láttam a pályudvaron, mikor
               búcsúztatták. Egész sereg sportfiú rázta a kezét. Talán tenniszbajnok.</p>
            <p>Az ajtóban megjelent az ifjú.</p>
            <p>- Elintéztem az éjszakát - jelentette ki fölényesen Évának. - Szereztem egy kupét,
               ahol mi férfiak lefeküdünk és magának itt rendelkezésére áll majd az egész pamlag.
               Szépen mondjon érte köszönetet, megérdemlem.</p>
            <p>Péter úgy érezte, hogy nem megy tovább. Felugrik és megfojtja ezt a frátert.</p>
            <p>Az ablaknál az idegen férfi arcán egy pillanatra mosoly jelent meg, aztán egy
               szolidáris pillantást vetett Geszty felé és diszkrét mozdulattal, ami inkább rebbenés
               volt, jelezte, hogy ő megy majd ki. Péter szerette volna megszorítani a kezét.</p>
            <p>Nincs semmi baj.</p>
            <p>- Köszönöm - mondta szárazon az ifjúnak. - Rólam ne gondoskodjék, nekem van itt
               helyem. Az úr leszáll.</p>
            <p>Kínos csend volt. A vonat ütemes zakatolása hallatszott az éjszakában.</p>
            <p>Éva, hogy megszakítsa a csendet, kekszet kínált.</p>
            <p>Előbb az ifjúnak nyújtotta oda, aztán Péternek.</p>
            <p>Döcögve megindult a „társalgás”. Péter igyekezett közvetlenül beszélgetni a
               fiatalemberrel, a foglalkozása iránt érdeklődött, sokat utazik-e, de feszült volt a
               légkör, minduntalan elakadtak. Hallgatva rázatták magukat az álmosító, zakatoló
               vonattal.</p>
            <p>Végre elérkeztek a határhoz. Jöttek az útlevelekért, valutalapokért.</p>
            <p>Az idegen úr fogta bőröndjeit és kiment.</p>
            <p>Már a határőrök is tovább mentek, mikor Péter észrevette, hogy Éva nem pecsételtette
               le a valutalapját.</p>
            <p>- Adja csak ide! - mondta és elindult a határőrök után.</p>
            <p>Az ifjú kikapta a kezéből.</p>
            <p>- Majd én elintézem! - mondta fölényesen. - Ehhez én jobban értek!</p>
            <p>Ez már sok volt. Most már ingerült lett Geszty Péter hangja.</p>
            <p>- Nagyon kérlek, - csattant fel Éva felé - a legsürgősebben építsd le ezt az éretlen
               kölyköt, mert megpofozom!</p>
            <p>Az asszony kínosan ült a helyén és Péter kénytelen volt elhallgatni. A fiú jött
               vissza a valutalappal. Le volt pecsételve.</p>
            <p>Ezt nyilván igen nagy teljesítménynek ítélte, mert rendkívül fölényes és túlzottan
               hangos kezdett lenni.</p>
            <p>Péter, hogy az idegességét leplezze, ismét cigarettát vett elő és tárcáját, - amit
               tőle kapott ajándékul - odakínálta Évának.</p>
            <p>A következő pillanatban egy kezet érzett, mely igen erélyesen eltolta a
               cigarettáit.</p>
            <p>- Elég! Őnagysága már éppen eleget cigarettázott!</p>
            <p>Geszty Péter szikrázó szemekkel kapta fel a fejét. Nincs tovább!</p>
            <p>Éva is érezte, hogy nincs tovább. Gyorsan, hogy a botrányt megelőzze, felállt.</p>
            <p>- Fáradt vagyok. Aludni szeretnék - fordult a kellemetlen ifjú felé. - Feküdjön le
               maga is a fülkéjében. Viszontlátásra reggel!</p>
            <p>- Hogy a fene ott ette volna meg, - tört ki Péterből az elfojtott düh, - ahol beléd
               akadt! Megtettük a feleutat és tiz szót sem beszélhettünk.</p>
            <p>De amint eltűnt a kellemetlen ifjú, már el is felejtette, el is szállt a
               bosszúsága.</p>
            <p>Szeretettel nyúlt az asszony keze után, csillogott a szeme.</p>
            <p>- Édes! Magunkra maradtunk!</p>
            <p>Mosolyogva nézték egymást. Mintha mázsás súlyoktól szabadultak volna meg.</p>
            <p>Alvásról persze szó sem volt. Hátra vannak a jugoszlávok.</p>
            <p>Mindenesetre behúzta az ajtót és a függönyöket.</p>
            <p>Mindketten végigfeküdtek a fülke két oldalán és beszélgettek.</p>
            <p>Pár perc mulva aztán megérkezett a jugoszláv vámvizsgálat. Megnézték a csomagokat,
               elszedték az útleveleket és lámpával bevilágítottak az ülések alá. Végre ezen is túl
               voltak.</p>
            <p>Hűvös szellő jött az ablakon, a vonat tovább indult.</p>
            <p>Betakarta Évát, a lábára rátette még az esőköpenyegét, eloltotta a villanyt.
               Szeretettel megsímogatta az arcát, megcsókolta.</p>
            <p>Végre egyedül.</p>
            
         </div>
         <div type="chapter">
            <head>II.</head>
            <p>A trieszti gyors zakatolva zúgott az éjszakában. Éva nyakig beburkolva feküdt a
               félhomályos fülkében, csak az arca látszott ki. Szeme melegen fénylett.</p>
            <p>- Milyen jó vagy! Mintha mindig itt lettél volna mellettem! Pedig csak hat hónapja
               ismerjük egymást!</p>
            <p>Péter mosolygott.</p>
            <p>- Nem hat hónap. Három éve!</p>
            <p>- Három éve?</p>
            <p>- Három és fél. Nem tudom, hogy emlékszel-e rá, Vízkereszt volt, január hatodika,
               amikor először megláttalak. Ezt azért tudom ilyen pontosan, mert azon a napon, igen
               pontosan azon a napon vették le műsorról a darabomat. Künn voltam a Hűvösvölgyben,
               közös barátunknál. Egyszerre te léptél be. Pongyola, kék, valami égszínkék felhő volt
               rajtad. Nem soká maradtál. De amikor elmentél, azt mondtam: ez az asszony egy éven
               belül megcsalja az urát.</p>
            <p>Éva meglepetten, kérdően nézett rá. Péter halkan felnevetett. Tekintetében az
               emlékezés jóérzése fénylett.</p>
            <p>- Ők is megróvóan néztek rám. Hogyan mondhatom ezt? Azt válaszoltam: látom a
               szemén.</p>
            <p>Hangja hirtelen felcsattant.</p>
            <p>- Most jut az eszembe! Nem is akkor láttalak először. Persze, hogy nem!</p>
            <p>A szeme elrévedt és most egész halkan a kattogó vonaton, beszélni kezdett. A hangja
               lágy volt, zsongító. Mint egy duruzsoló kandalló.</p>
            <p>- Ez sokkal előbb, a Zugligetben történt egy vasárnap délelőttön, nyári vasárnap
               délelőttön.</p>
            <p>- Zugligetben? Nem is emlékezem!</p>
            <p>- Szép lánnyal jöttem az árnyas úton. Sokáig egy padon ültünk és azt hiszem, valami
               volt is közöttünk, valami kezdődő, én a karomat a vállára fűztem és a kezemben ott
               vibrált a mozdulat, hogy az arcát felém fordítom és megcsókolom a száját. Éreztem,
               hogy ő is várja és behúnyt szemekkel szótlanul fogja a száját adni. De csak elmaradt
               valahogyan. Vele jöttem visszafelé, a megnemtörtént csók után, a Szarvas körül
               jártunk, amikor ismerősökkel találkoztunk, akik a Hűvösvölgy felől közeledtek.
               Politikáról kérdeztek, mit hallottam, mi várható és mögöttük tizennégy éves kislány
               állott. Ez voltál te. Bácsinak szólítottál.</p>
            <p>Éva halkan felnevetett.</p>
            <p>- Bácsi...!</p>
            <p>- Igen, bácsi... De a két találkozás között is hallottam rólad. Egy lány volt nálam,
               a szerkesztőségben keresett fel, verseket hozott és arra hivatkozott, hogy veled
               járt iskolába. Ott Vízkeresztkor, amikor újra találkoztunk, te már nem voltál
               gyermek. Nagyon szép voltál. Én nagyon szeretem a szépet, a nőket, de nem gondoltam
               reád vággyal. A strandon történt, a Balatonnál először, hogy valami megütött. Egyedül
               voltam, az étterem terraszán ültem és ebédeltem.</p>
            <p>- Egészen hátul a fal mellett! - kiáltotta Éva. - Emlékszem!</p>
            <p>- Igen - bólintott Péter - hátul a fal mellett. Egyszer csak a terrasz pereménél
               felállt egy nő, karcsú ragyogó szőkeségben. Két nagyszerű vonalú, hosszú lábat
               láttam, egy gyönyörű hátat. No nézd csak gondoltam, no nézd csak, milyen szép ez az
               asszony.</p>
            <p>Éva mosolyogni kezdett.</p>
            <p>A keze kinyúlt a férfi keze után.</p>
            <p>- Milyen kedves tudsz te lenni! És hogyan emlékszel mindenre.</p>
            <p>Geszty Péter felkapta a fejét.</p>
            <p>- Te nem?</p>
            <p>- Én mindent elfelejtek...</p>
            <p>- Erre sem emlékeztél?</p>
            <p>Éva belefúrta fejét a férfi ölébe.</p>
            <p>- De igen - súgta - emlékezem.</p>
            <p>Most Péter nevetett.</p>
            <p>- Tudod-e, akkor az az érzésem volt, hogy gyűlölsz engem?</p>
            <p>- Gyűlöltelek is!</p>
            <p>- No?</p>
            <p>- Egyszer találkoztunk egy szinházban - Éva hangjában neheztelés volt - úgy szerettem
               volna beszélni veled és rám sem néztél.</p>
            <p>De karját máris Péter nyakára fűzte:</p>
            <p>- Mondd tovább, mondd tovább!</p>
            <p>- Tovább? No várj csak, hogyan is volt! Hopp! Megvan! De nem únod még?</p>
            <p>*</p>
            <p>Évát egészen az ölébe húzta, a szeme a sötét éjszakába révedt, a mozdonyból kiröppenő
               szikrák közé és beszélni kezdett:</p>
            <p>*</p>
            <p>- Szóval a strandon hagytuk el. Nézzük csak!</p>
            <p>Te a lépcsőn a víz felé mentél, én pedig idegesen kopogtam pincér után, hogy utánad
               mehessek, el ne tűnj a szemem elől. De tudod, így strandon rossz a kiszolgálás,
               különösen előszezónban és a Balatonnál.</p>
            <p>- Igen! Igen!</p>
            <p>- A pincérre várni kellett és mire utánad mehettem nem voltál egyedül, barátnőkkel
               ültél s beszélgettél. Nem akartalak elveszíteni, a közeledben én is leültem. Te nem
               láttál. Vagy legalább is úgy tettél. Nagyon sokáig kellett azonban várnom, amíg
               felálltál és a barátnőddel vízbe mentél. Jaj de csúnya lány!</p>
            <p>Éva halkan kuncogott.</p>
            <p>- Lea volt!</p>
            <p>- Én odaálltam a korlát mellé és néztelek, - mondta Péter. - Nagyon szép voltál.
               Egyideig egymás mellett úsztatok, azután a barátnőd kiszállt, te pedig még a vizben
               maradtál.</p>
            <p>- Mhm!</p>
            <p>- No most! - gondoltam, - de azért erősen tétováztam, mert megvallom neked nem
               szeretem a hideg vizet. Mindig igen erős elhatározásra van szükségem, amíg
               belemegyek, most pláne így volt. Egy órával előbb majdnem a vízbe fultam. Hát addig
               mártogattam a lábamat, amíg te a másik oldalon kiszállottál.</p>
            <p>- Úgy kellett!</p>
            <p>- Gyorsan arra igyekeztem, de mire odaértem, a barátnőd már megint ott volt.
               Határozottan bosszankodtam. Próbáltam odaköszönni neked, de nem vettél észre.</p>
            <p>- Nem akartalak észrevenni!</p>
            <p>- Később még néhányszor elsétáltam a terrasz előtt, ahol ültél. De aztán öt óra lett,
               indulni kellett. Igy maradt el. Ezen az éjszakán sokat gondoltam rád, nagyon sok vágy
               volt bennem. Igen. Elképzeltelek úgy is, hogy karomba símulsz, ölellek és csókollak
               téged.</p>
            <p>Éva fejét Geszty Péter ölébe fúrta.</p>
            <p>- Drága...</p>
            <p>A férfi nézte.</p>
            <p>- Ezután egy estély következett. Véletlenül találkoztunk egy kis osztrák fürdőhelyen.
               Rögtön a legelején táncra kértelek. Nagyon erősen szorítottalak magamhoz. De olyan
               riadt volt a szemed - akkor már asszony voltál -, hogy elkedvetlenedtem. És különben
               is jött valaki, gyönyörű fekete asszony, aki nekem már régóta tetszett és nem
               táncoltam többé veled. Néha-néha megvillantál előttem, de én akkor már csak azt az
               asszonyt láttam, csak vele táncoltam az egész éjszakán át. De egyszer megéreztem
               magamon a pillantásodat. Ez már az estély vége felé volt. Én kijöttem vele a hallba,
               hogy nyugodtan beszélgessünk, ő a fal mellé állott, csillogott a szeme, én egészen
               hozzásímulva előtte álltam és arról beszéltünk, hogy gyakrabban kellene
               találkozni.</p>
            <p>- Majd Budapesten, mondta.</p>
            <p>- Még nem is ismertél és már meg akartál csalni!</p>
            <p>- Ekkor volt, hogy azt éreztem - emelte fel hangját Péter, - azt éreztem, hogy valaki
               néz.</p>
            <p>- Kicsoda?</p>
            <p>- Te állottál az ajtónál férfiakkal és néztél minket. Éreztem, hogy nagyon
               utálsz.</p>
            <p>*</p>
            <p>- Azután? Azután? - súgta Éva. - Mondd tovább.</p>
            <p>*</p>
            <p>A trieszti gyors zúgva zakatolt az éjszakában.</p>
            <p>- Ezután sokáig nem láttalak. Csak egyszer egy kávéházban, de akkor nem beszéltünk
               egymással. Körülbelül ez az, ami megelőzte. Ezenfelül legfeljebb hallottam rólad,
               egyszer ezt, másszor amazt. Úgye nem haragszol, hogy őszinte vagyok? Sohasem jót!</p>
            <p>Éva hallgatott.</p>
            <p>- Te! Olyan különös ez most! Visszanézni! Behúnyom a szememet és visszaidézem azt,
               ami elmult. Ezután következett az a Szilveszter-est. Erre kell, hogy emlékezzél.
               Semmiképpen sem akartam. Ne menjünk el.</p>
            <p>- Eljöttél!</p>
            <p>- Igen. Nem én győztem. El kellett mennem. Bosszús voltam. Már délután a frakkot
               kellett felvennem, mert nem lett volna időm hazamenni, átöltözni. Aztán a másik
               bosszúság! Miután felöltöztél, mert nem lesz időd, kiderül, hogy semmi dolgod.
               Ismered ezt! Az ember áll frakkban és nem tudja, mit csináljon. Lézengés. Ideges
               óranézegetés. A mutatók nem mozognak.</p>
            <p>Hangja felcsattant.</p>
            <p>- Hát így kezdődött. Kelletlenül, szándéktalanul. Sután. Háromnegyed tíz volt, amikor
               odaértem. De ki megy be ilyen korán? Még senki sem lesz ott, gondoltam, s keringtem
               a villa körül. Kegyetlen hideg volt, körüljártam tízszer, húszszor. Akkor aztán nem
               ment tovább. Be kellett lépnem. Nagyon sokan voltak már ott. Te ott álltál a második
               szobában. Az egész Szilveszterrel kapcsolatban eszembe sem jutottál, nem is tudtam,
               hogy a háziasszonnyal ismeritek egymást. És mégis, amikor megláttalak, nagyon
               megörültem. Valahogyan rögtön az elején egyik ajtó mellett egymás mellé kerültünk.
               Nem volt szándékosság benne. Semmi szándékosság. Én köszöntem, te rám mosolyogtál.
               Ennyi volt minden s azóta én sokszor gondolkoztam, hogy tulajdonképpen mi is történt
               ezen az éjszakán. Mi is volt az, ami bennünket összehozott. Sohasem tudtam magamnak
               megnyugtató választ adni. Az érzések születése komplikált... De várj csak szívem,
               menjünk végig az emlékeinken. - A mozdonyból kipattanó szikrákat nézte. - Szóval a
               sáladat hoztam, mert hűvös volt. Később táncoltunk. Egyszerre csak, erre emlékezem,
               egyik kis budoárban ültünk. Hangulat, félhomály. Beszélgettünk. Miért? Hogyan? Nem
               tudom. A tánc után valahogyan együtt maradtunk. Közömbös dolgokról beszéltünk, de
               akkor már éreztem, hogy ezen az éjszakán mi nagyon sokat leszünk együtt. Nagyon
               sokat. És éreztem, hogy te is érzed.</p>
            <p>Egy pillanatra elhallgatott.</p>
            <p>- Itt most a kép elmosódik, - mondta halkan. - Egészen az éjféli órákig. Mikor
               sivítva beszaladt a kis malac és összecsengtek a poharak, akkortól kezdek megint
               emlékezni. Addig azt hiszem, visszamentünk a táncolókhoz, talán néhány percre el is
               váltunk. Csak arra emlékszem, hogy amikor bementem a vacsorához, foglalt volt már
               minden szék. Elkéstem egy keveset. De mintha megérezték volna, mindenki a te
               oldaladra invitált. Te nem szóltál, de te is. Vagy talán csak a tekinteted. Volt is
               ott üres szék, igaz, hogy foglalt, de gondoltam, majd keres más helyet magának.
               Melléd ültem. Pontosan emlékszem minden mozdulatodra. Egyetlen ékszert viseltél,
               nagyon szép volt a kezed vele. Folyton a kezedet kellett néznem. Nyaralásokról
               beszéltünk, fürdőkről és egyszerre csak szerelemről. Emlékezel? Azt mondtam, hogy a
               szerelemnek csak az eleje szép, az első megremegések gyönyörűek. A nótát idéztem:
               Mikor két szem összekacag... Aztán újra megszólalt a jazz és én táncolni hívtalak. És
               te azonnal, az első szóra felálltál, jöttél velem. A kis budoárban táncoltunk.
               Félhomály volt. Emlékszem, a háziasszony utánunk nézett. Különös pillanatok voltak.
               Egészen némák. Egyetlen szó, egyetlen célzás nem esett közöttünk, egyetlen
               mozdulattal sem adtál agit és mindent tudtam. És te is tudtál mindent.</p>
            <p>Éva igent bólintott.</p>
            <p>- Most már csak percekre váltunk el egymástól. Ha elkértek tőlem. Sajnos, előfordult.
               Ilyenkor megálltam és utánad néztem. Te pedig visszanéztél és a szemed hívott. Éva!
               Hogyan tud a te szemed hívni! - nézte az asszonyt. - Mondd! Hogyan van ez? Egyetlen
               szó sem esett róla köztünk és mennyire tudtunk mindent, mind a ketten. Én hajnal felé
               már éreztem is, hogy mi az oka. Csak az ajkunk hallgatott. A szemünk beszélt. És
               ekkor már, ha elkértek, nem is mertem utánad nézni. Éreztem, hogy ha utánad néznék, a
               szemem mindent elárul. Nem neked, azt nem bántam volna. De mindenkinek! S ezt nem
               akartam! Te észrevetted. Amikor újra együvé kerültünk, azt mondtad:</p>
            <p>- Nem nézett rám! - S én ott állottam melletted, a bejáratnál, a kályhasarokban és
               akkor sem néztem rád. - Miért nem néz rám? - meleg volt a hangod. Szemrehányó!</p>
            <p>Geszty Péter arcán az emlékezés melegsége lágyította el a vonásokat.</p>
            <p>- Ezek már az utolsó percek voltak, - mondta csendesen. - Éreztem, hogy most kell
               beszélni, mert később későn lesz már. Most kell beszélni. El is kezdtünk. De ekkor
               odacsatlakozott valaki, az az átkozott angol tanár és hallgatni kényszerültünk. - A
               férfi hirtelen felkapta a fejét. - Te! Éva! Soha annyit nem mondtunk egymásnak, mint
               ott a hallgatás percei alatt. - Egy pillanatra elhallgatott. - Aztán - mondta -
               búcsúzni kellett. Megfogtam a kezedet. Olyan melegen símult az enyémbe. A szemedbe
               néztem és azt mondtam...</p>
            <p>Most Éva hangját hallotta, amint a régi szavakat idézte:</p>
            <p>- „Mondjam, hogy nagyon örülök ennek a féléjszakának?”</p>
            <p>- Igen. A szemed felcsillant és heves volt a hangod. - „Mondja! Mondja!”</p>
            <p>- S te mondtad.</p>
            <p>- Mondtam. És megkérdeztem, hogy felhívhatlak-e telefonon.</p>
            <p>- Igen - idézte újra Éva a régi szavakat. - „Olyan jó lenne még együtt egy bárba
               menni!”</p>
            <p>- De nem lehetett. Menned kellett. Én ott maradtam állva, ahol elbúcsúztunk. Néztem
               utánad. Te pedig az ajtóban megálltál, visszafordultál és engem kerestél. Te! - A
               hangja felcsattant. - Azt a pillantást nem lehet elfelejteni! Alig tudtam tartani
               magam. Azt hittem, odarohanok hozzád, mindenki előtt a karomba kaplak és megfojtalak
               a csókommal, az öleléssel!</p>
            <p>*</p>
            <p>Egy pillanatra elhallgatott. A hangja száraz volt, forró, amikor újra megszólalt:</p>
            <p>- Ezen az éjszakán álmatlanul feküdtem a pamlagon. A karomat a fejem fölött
               összefontam és minden hangodat, mozdulatodat visszaidéztem. És egyszerre csak a
               szemeidet láttam. Ahogyan az ajtóból ott visszanéztél. - Az asszony karcsú keze után
               nyúlt. - Hát így kezdődött. Másnap. Újév napja. Nevetve ébredtem reggel. Valami
               hihetetlen öröm, boldogság volt bennem. Úgy mult el az egész délelőtt, hogy
               rádgondoltam, hogy téged idéztelek. Egész délutánig. És akkor felhívtalak. A
               szobalányod jött a telefonhoz és azt mondta, hogy nem vagy otthon, elmentél az
               uraddal s csak este jössz meg. Hát holnap, gondoltam, hiszen így is beszéltük meg.
               Majd holnap megkereslek. Türelemmel várnom kell addig. Elmentem hazulról, mert este
               dolgom volt a kormánypártban. Még egyik miniszter is észrevette, hogy valami történt
               velem. Nézett. - Hát veled mi van? - kérdezte. - Szerelmes vagy? - Megdöbbenten
               néztem rá. - Miért, kegyelmes uram? - Nevetett és azt mondta: - Az arcod ragyog!</p>
            <p>*</p>
            <p>A vonat zakatolva zúgott. És Geszty Péter tovább beszélt:</p>
            <p>- Másnap reggel - kilenc óra volt - telefonon felcsengettelek. Kicsit álmos volt a
               hangod, de mikor a nevemet mondtam, egyszerre ébren voltál. Azt kérdeztem, adnál-e
               módot, hogy találkozzunk. Igen, volt a válasz. Kérdeztem mikor, talán a hét közepén?
               Vagy esetleg a hét végén? - Nem! Ma! - kiáltottad. - Nem a hét közepén, ma
               délután.</p>
            <p>Éva csillogó szemmel nézte az emlékező férfit.</p>
            <p>- Az ember, ha elmult tizennyolc éves, - mosolygott rá Péter, - bizonyos dolgokkal
               nem dicsekszik. Én bevallom neked: körültáncoltam a szobát. Az altiszt azt hitte,
               hogy megbolondultam. Furcsa volt ez nagyon, ez az érzés. Tudniillik, - de különben
               ne kerteljünk, hát bizony, ez szerelem volt.</p>
            <p>- Szerelem...</p>
            <p>- Tehát „ma délután”.</p>
            <p>- Mondd! Mondd!</p>
            <p>- Ahogyan megbeszéltük, öt órakor bent ültem egy eldugott kis budai cukrászdában.
               Rajtam kívül még egy pár ült a csöppnyi szalonban. Aztán jöttél és felállottam.
               Pontosan el tudnám mondani, hogy milyen ruhát viseltél. A sarokasztalnál abban a
               pillanatban elhalt a beszélgetés. Láttam rajtad, hogy egy pillanatra te is
               meghökkensz és zavartan, viszonozva odaköszönsz. Nagyon melegem lett. No, gondoltam,
               ez is jól kezdődik. Még csak ez hiányzott! De te leültél, csak gyorsan odasúgtad,
               hogy innen mennünk kell, mert a fiatalember ismerősöd. Nem is maradtunk tovább, csak
               amíg egy csésze kávét ittál. Máris menekültünk. Alig vártuk, hogy az ajtón kívül
               legyünk. Emlékszel? Nagyon hideg volt, fagyos januári délután. Éppen sötétedett. Én
               egy Mészáros-utcai cukrászdát ajánlottam, jártam ott négy év előtt egy karácsony
               másodnapján. Mentünk egymás mellett, fázósan összehúzódzkodott emberek között és a
               cukrászdát nem találtuk. Persze, négy év, azóta már becsukhatott. Végre aztán mégis
               találtunk egyet, egészen primitivet. Mosolygós asszony volt a cukrászné. Hozta a
               kávét és magunkra hagyott. Senkisem volt ott rajtunk kívül. - Édes! - kinyújtottam
               feléd a kezemet és a tiéd belesimult. Megcsókoltam. - Olyan jó, hogy megint itt van!
               - Emlékszel ezekre az első pillanatokra? Mind a ketten mosolyogtunk. A mosolyodra
               emlékszem, arra, hogy a kezed a kezemben volt. Szavakra nem. Csak egy mondatra,
               egyetlen mondatodra. „Olyan rossz volt az estély után! Magára gondoltam! Ha itt
               lehetne!” Ez az egy mondat maradt meg bennem. Azután hat óra lett. Együtt ültünk
               autóbuszra és az utcán, amíg a megállóhoz értünk, a karodat símogattam. Féltél, hogy
               meglát valaki. De nem szóltál. Én észrevettem, el is kaptam a kezemet, nehogy rossz
               érzésed legyen. Azt szerettem volna, hogy semmi se zavarjon. De aztán, isten tudja,
               hogyan van ez, - mégis csak azt vettem észre, hogy megint símogatlak. Tudod, nagyon
               örültem neked!</p>
            <p>*</p>
            <p>A trieszti gyors zúgva vágtatott a tenger felé az éjszakában.</p>
            <p>A sötétben Éva csillogó szemmel figyelte, amint Péter beszélt:</p>
            <p>- Hát igen, szívem. Igy kezdődött. Másodszor egy másik cukrászdában találkoztunk. Az
               utcán vártalak, nehogy elkerüljük egymást. Emlékszel, milyen kedves hely volt? Talán
               még a biedermeyer időkben alapították. A szomszéd asztalnál egy idősebb asszony ült,
               egy tanár felesége, akit elhagyott az ura. Meg kellett érteni azt a férfit! Most az
               ura egyik régi tanítványa ült az asszony mellett, húsz éves fiú. Hallgatta a
               lamentálást. Percenkint azt mondta nagy komolyan: - Csakis nagyságos asszonyom,
               csakis! - Folyton nevetned kellett rajta. Talán egy órát ültünk ott és aztán együtt
               mentünk át a hídon. Erős szél volt. Ha villamos robogott el mellettünk kivilágított
               ablakokkal, mindig behúztuk jól a nyakunkat a kabátunkba. Mindezideig egy szó sem
               esett köztük szerelemről. Egyetlenegy szó sem. Kerültük mind a ketten. És nem esett
               akkor sem, amikor legközelebb voltunk együtt.</p>
            <p>*</p>
            <p>A trieszti gyors ütemesen kattogott az éjszakában. Geszty Péter hangja lágyan
               duruzsolt:</p>
            <p>- Elhatároztuk, hogy ezentúl olyan helyen találkozunk, ahol kettesben lehetünk,
               nyugodtan és zavartalanul.</p>
            <p>Mondtam, hogy én gondoskodom megfelelő kis szobáról.</p>
            <p>Rámnéztél és azt kérdezted:</p>
            <p>- Szálloda?</p>
            <p>Ez volt az első pillanat, amikor valami megütött. Hogyan, te el tudod így képzelni?
               Egy szállodában? Egy rossz szállodában?</p>
            <p>Akkor már sok mindent tudtam rólad. Ismertem nem sikerült házasságodat, ahol a
               helyedet nem találod és kallódsz gyökértelenül.</p>
            <p>Az volt a gondolatom, hogyan visszaélhettek támaszték nélkül való életeddel!</p>
            <p>Csak úgy kirobbant belőlem:</p>
            <p>- Szálloda? Sohasem tudnám megtenni, hogy idáig alacsonyítsalak!</p>
            <p>Akkor könny futott a szemedbe és én szerettelek volna átölelni, magamhoz szorítani és
               nagyon hosszan megcsókolni! De nem lehetett, vigyázni kellett, hát csak a kezedre
               hajoltam és megcsókoltam. Te meg az öledbe hajtott fejemre hajoltál és azt csókoltad
               meg. Ma is tudom: Péntek volt ezen a napon. Megint együtt mentünk el a cukrászdából.
               Egy helyen elbúcsúztál tőlem. Ne menjünk együtt tovább, itt megláthatnak, ismerősök
               laknak. Azt mondtad, hogy szüleidhez mégy, de egyik sarkon megálltál, behúzódtál egy
               kapu alá. Randevura vár! Randevura! Ez volt az első érzésem. Tőlem megy el és
               randevura vár! De igyekeztem magam kiragadni. Mit bánod, mondtam magamnak. Mit bánod,
               még öt nap, szerdán úgyis a szeretőd lesz. Aztán csináljon, amit akar. Ez a lényeg.
               Igen, de ez valahogyan sehogy sem ment. Nem tudtam rád így gondolni. Különben ma már
               tudom: nem is randevura vártál.</p>
            <p>Rohantam lakás után! Ahol hangulat van, melegség, ahol jól érezheted magad! Ahol
               zavartalanul együtt lehetünk.</p>
            <p>Végre találtam egyet.</p>
            <p>És délután felhívtalak.</p>
            <p>Este nyolckor jössz, várjalak a kapu alatt.</p>
            <p>Emlékezel?</p>
            <p>Délután hatkor felszaladtam a lakásba, hogy megnézzem, rendben van-e minden.
               Megnéztem, hol vannak a villanykapcsolók, jól forog-e a zárban a kulcs s a szobában
               meleg van-e.</p>
            <p>A kályha otthonosan duruzsult, pattogott a fa s az előszobából behallatszott a
               villanyóra ketyegése.</p>
            <p>Milyen nehezen mult el ez a délután!</p>
            <p>Végre hét lett, esteli hét. Január harmincadika volt és esett a hó. Halkan
               szállingóztak a hópehelykék, a vállamra ültek. Karácsonyi hangulat.</p>
            <p>Gyalog mentem, nagyon korán volt még. Az Erzsébet-körúton egy trafikban cigarettát
               vettem, a kirakatok előtt meg-megálltam, hogy az időt húzzam.</p>
            <p>És háromnegyed nyolc órakor ott voltam a ház előtt.</p>
            <p>Egy pillanatig tétováztam, de aztán még egyszer felszaladtam a lakásba.</p>
            <p>Nem lopták el. A helyén volt.</p>
            <p>Újra lementem és a járda szélén, a kapuval szemben megállottam. A kabátom gallérját
               felgyűrtem és eszembe jutott, hogy úgy akartad, várjalak a kapu alatt.</p>
            <p>De feltűnőbb lett volna.</p>
            <p>Vagy lehet, hogy csak én gondoltam.</p>
            <p>Minden emberben kémet láttam, aki mireánk les.</p>
            <p>Úgy-e az urad, mit lehet tudni!</p>
            <p>Egy férfi pláne odaállt a kapualjába.</p>
            <p>Ideges voltam.</p>
            <p>Az órát néztem.</p>
            <p>Megpróbáltam olyan arccal sétálgatni, mint akit a világon semmi sem érdekel.</p>
            <p>A világon semmi...</p>
            <p>És aztán -</p>
            <p>Aztán egyszerre megláttalak.</p>
            <p>Már ott voltál a kapu előtt.</p>
            <p>Ott álltál, riadtan, tanácstalan szemekkel, mert a kapu alatt nem találtál.</p>
            <p>Utánad siettem, aztán gyorsan előtted felszaladtam, pár lépcsőfok volt az egész.</p>
            <p>És kinyitottam az ajtót.</p>
            <p>Te pedig besurrantál.</p>
            <p>Nyolc óra volt.</p>
            <p>Január harmincadikán.</p>
            <p>Esett a hó.</p>
            <p>Nálam voltál.</p>
            <p>*</p>
            <p>Péter hangja most forró lett, szinte égetett.</p>
            <p>- Emlékezel erre az estére? Ha rád gondolok, először mindig ezt az estét látom.</p>
            <p>Ott álltál a kis szobában, valahogyan nem tudtunk szólni, csak álltunk ott és
               egymásra néztünk. Zavartan mosolyogtál.</p>
            <p>Mondtunk valamit?</p>
            <p>Én arra emlékezem, hogy a pamlag szélén ültél, én melléd, egyik karommal átöleltelek
               és azt mondtam: édes!</p>
            <p>Azután a szánk összetapadt és te hátrahanyatlottál.</p>
            <p>Emlékezel?</p>
            <p>Végtelen volt a csönd.</p>
            <p>Behúnyt szemmel feküdtél a pamlagon, én fölébed hajoltam és a szemedet csókolgattam.
               Te pedig kinyitottad és rám mosolyogtál.</p>
            <p>Nem tudtam, hogyan becézzelek, mit tegyek neked, hogy érezzed, mennyire szeretlek,
               mennyire hálás, mennyire boldog vagyok.</p>
            <p>De te csodálkozva néztél rám, értetlenül, nem értetted.</p>
            <p>- Hogyan? a hangod remegett. - Még mindig szeretsz?</p>
            <p>Ökölbe szorult a kezem. Kik lehettek azok, akik engem nálad megelőztek? Milyen
               szörnyű, sivár tapasztalatok lehetnek elraktározva a lelkedben! Hirtelen vad képeket
               láttam, amint ott vergődsz könnyesen férfiak mohó karjai között. Láttalak, amint
               diadalmas, fölényes fogcsikorgatással ölelnek magukhoz férfiak, akiknek szemében
               nem vagy más, mint egy szép vadásztrófea. S azután láttam ugyanezeket a
               férfiarcokat, amint a diadalmas kielégültséggel, önelégülten nézik elalélt
               arcodat.</p>
            <p>Rettenetes keserűség fogott el, a karomba kaptalak, mintha mindazt a gyengédséget,
               szeretetet, meleget nekem kellene pótolnom, amit ezek elvontak tőled! Mintha nekem
               kellene megadnom mindazt a hangulatot, szépséget, ami a szerelemben van s ami nélkül
               az ölelés csak sivár, kiábrándító, megszégyenítő.</p>
            <p>Láttalak, gondolatban, ilyen randevuk után és láttam ezeket a férfiakat, amint
               elégülten néznek s te belső, mély undorral állsz ott előttük, kifosztva, igen,
               kifosztva illúziókból, szépségekből. Láttalak, amint piszkosnak érzed magad,
               szennyesnek, mocskosnak és kefét szeretnél kapni, hogy kefével súrold a testedet,
               magadról a mocsok nyomait, de nem tudod, mert ez a szenny a lelkedre rakódott le. És
               láttalak, amint mész el tőlük és végtelen ürességet érzel, ürességet és undort,
               csalódást, hogy megint nem volt semmi, megint nem volt más, megint csak egy megkívánt
               szép asszony voltál. Semmi más.</p>
            <p>Úgy áradt belőlem, hogy észre kellett venned. Pótolni akartam mindent, mindenkit,
               akartam, hogy érezzed, tudd: ez itt más, másképpen van, én nem azért vagyok, hogy a
               magam örömét töltsem. Azt akarom, hogy neked legyen szépség, öröm minden pillanat,
               nekem csak az a gyönyörűség kell, ami te rólad sugárzik rám.</p>
            <p>Megérezted.</p>
            <p>Elfuló hangon azt mondottad:</p>
            <p>- Téged nagyon kell szeretni...</p>
            <p>Néztél csodálkozva, hitetlenül, értetlenül, hogy ez is van, hogy ez is lehet.</p>
            <p>Ez a négy szó több volt akkor, mint minden szépséged, mint minden gyönyör. Sokkal
               több.</p>
            <p>Mert éreztem, hogy nem azok arattak diadalt, akik előttem voltak. Sikerült megkapnom
               a lelkedet is, igen, az ide-oda kallódó, vesződő kis lelkedet is.</p>
            <p>*</p>
            <p>A trieszti gyors zúgva vágtatott a jugoszláv földeken a tenger felé. A kis fülkében
               Péter szavai rezonáltak.</p>
            <p>Az asszony szemében könnycsepp ült.</p>
            <p>A hangja lágy volt.</p>
            <p>- Milyen szép ez, Péter. Hogyan megelevenedett most minden.</p>
            <p>- Bennem soha egy pillanatra el sem mosódott. Ezerszer éltem újra.</p>
            <p>- Péter, szinte látom azt a kis szobát, érzem az illatát, a hangsúlyokat hallom!</p>
            <p>Apró állomások szaladtak el a vonat ablaka előtt.</p>
            <p>Néha egyet füttyentett a vonat.</p>
            <p>Csend volt.</p>
            <p>Péter szótlanul, lágyan megsímogatta az asszony haját.</p>
            <p>*</p>
            <p>- „Igen, Éva. Ez így volt! - Most az ő szeme is csillogott. - Az arcodról lefoszlott
               már az érzékeknek vad, tüzes lángolása s te mégis szemembe tudtál nézni. Mosolyogva
               cigarettával kínáltalak. Felcsillant a szemed, rágyujtottál és végtelen béke volt
               bennünk és végtelen csend. Néha ma is érzem az illatát annak a délutánnak.</p>
            <p>Aztán egyszerre valami végtelen és féktelen felszabadult öröm. Felugrottunk!
               Emlékszel? Kitártam a karomat, te pedig kacagva dobtad bele magadat, hogy
               megtántorodtam.</p>
            <p>Visszazuhantunk és úgy csókoltuk, öleltük egymást kacagva, boldogan és most mentesen
               minden érzéki kábulattól, mint két hancúrozó gyerek! Emlékezel?</p>
            <p>Csillogó szemmel hajoltam föléd és úgy mondottam:</p>
            <p>- Köszönöm!</p>
            <p>És te összefontad a nyakamon karjaidat, úgy súgtad boldogan:</p>
            <p>- Mindig a tiéd akarok lenni! Csak a tiéd!</p>
            <p>Január harmincadika volt. Este tíz, egy kis szobában, ahol pattogtak a fahasábok és
               egy kicsike lámpa teremtett csak félhomályt.</p>
            <p>Január harmincadika volt.</p>
            <p>Odakünn esett a hó.</p>
            <p>Soha életemben nem voltam olyan boldog.</p>
            <p>Úgy éreztem, hogy egy kis vergődő, félig megfagyott madarat dugtam az ingem alá, a
               meleg mellemhez, a kis madár a meleg fészekben most erőre kapott s már vidáman,
               dalolva röpköd a szobában, mert megint érzi, hogy szárny feszül a testén, amivel
               szabadon szállani lehet magasra, a nap felé, a szépségek ragyogása felé.</p>
            <p>Kicsi madár. A lelked.</p>
            <p>Hirtelen nőket láttam, akik az enyéim voltak, szépek, előkelőek, híresek, irígyeltek
               és akikért irígyeltek!</p>
            <p>De soha, soha, egyiknél sem, soha életemben nem voltam olyan boldog!</p>
            <p>Megkérdeztem, nem bántad-e meg. Hirtelen megcsókoltad a kezemet, nem tudtam
               elkapni.</p>
            <p>Már elmult tíz óra, amikor válnunk kellett. Vastag hótakaró alatt feküdt az egész
               város. Emlékezem, te egy estélyre mentél és én egy bankettre. Csak az utcán vetted
               észre, hogy a hócsizmádat a lakásban felejtetted. Félméteres hó állt az utcán és
               már nem lehetett visszamenni.</p>
            <p>Kis belvárosi étteremben volt a bankett. Éjfél után a társaság duhajkodni kezdett. Én
               rád gondoltam, hogy otthon vagy-e már. Nem tudtam ezen az estén másra gondolni. Csak
               rád.</p>
            <p>Hajnali három óráig negyedóránkint csengettem a lakásodat. Akkor azt gondoltam, no,
               még egyszer, utoljára megpróbálkozom, mégegyszer felhívlak. És ekkor végre
               jelentkeztél.</p>
            <p>Hajnali három óra volt. Az üvegfalon át láttam a duhaj társaságot, fülemben zakatolt
               az eszeveszett lárma.</p>
            <p>A hangod majdnem sírt a telefonba, tele telistele volt vággyal:</p>
            <p>- Gyere hozzám! Gyere hozzám!</p>
            <p>Emlékezel? Én ma is hallom ezt a hangot!</p>
            <p>Pontosan hallom.</p>
            <p>Hogyan mentem volna!</p>
            <p>De nem mehettem...</p>
            <p>Gyalog vándoroltam a hóesésben, a fehér téli éjszakában, kis, görbe belvárosi
               utcákon.</p>
            <p>Sehol egy járókelő. A kávéházak, vendéglők már zárva voltak, csak egy-egy rendőrt
               láttam. Arra gondoltam, ha oda tudnék repülni hozzád, hogy senki meg ne tudja, meg ne
               lássa!</p>
            <p>Odaültem volna az ágyad mellé, néztelek volna sokáig. Aztán vigyázva megsímogattalak
               volna. Óvatosan, hogy az álmodat meg ne zavarjam.”</p>
            <p>*</p>
            <p>Éva karcsú alakja megrándult. Karja szorosan Péter nyakára fonódott.</p>
            <p>A trieszti gyors rohanva fúrta fejét az éjszakába.</p>
            <p>- Péter! Úgy-e ez mindig így lesz! Sokszor beszéltünk róla, hogy milyen szomorú
               lenne, ha ez is úgy végződnék, hogy gyűlölet marad utána, kiábrándultság, huza-vona!
               Úgy-e, nem így lesz?</p>
            <p>Péter maga sem tudta, hogyan történt.</p>
            <p>- Te fogsz elhagyni engem, - mondta s maga sem tudta, hogy miért. - Egy napon majd
               találkozol valakivel, akire, meg fogod látni, igazam van, kíváncsi leszel. Igen, nem
               több: csak kíváncsi. Hiszen a legénylakások, szállodai szobák ajtaját legtöbbször
               csak a kíváncsiság nyitogatja. És akkor - egyik pillanatról a másikra el fogsz
               felejteni mindent. Elfelejted a csendes órákat, elfelejted a lángolásokat, elfelejted
               a csókom ízét és el fogod felejteni a hangomat is. Ami olyan melegen kúszik feléd. És
               igen, el fogod felejteni azt is, hogy én nemcsak szerettelek, hanem jó is voltam
               hozzád. Jó. Ezt az utóbbit még le is fogod tagadni. Azt fogod mondani, magadnak is,
               hogy - rossz voltam hozzád... De amikor majd először mégy el egy másik kis lakásból,
               ahol mással voltál, azzal, aki utánam jön, és érezni fogod, hogy megint nem voltál
               más, csak egy szép test, akkor megtudod majd, hogy mi voltam én. És hogy milyen kár
               volt. Kár, hogy így lesz...</p>
            <p>Péter maga sem tudta, honnan jöttek szájára a szavak.</p>
            <p>Az asszony megdöbbenve nézett rá.</p>
            <p>- Nem, nem! Nem kell komolyan venni szívem, - mondta és mosolyogni próbált. - Csak
               tréfa, csak tréfáltam.</p>
            <p>Tréfa? Ebben a pillanatban maga sem tudta. Mindenesetre megpróbálta a tréfás hangot.
               - Képzeld, tegnap egy régi szerelmemmel találkoztam.</p>
            <p>Éva felkapta a fejét.</p>
            <p>- Megcsaltál?</p>
            <p>- Csacsi! Nagyon régi dolog! Meséljem?</p>
            <p>- Meséld!</p>
            <p>Derűs szemmel mesélni kezdett.</p>
            <p>- Azt hiszem 1915-ben történt. Izgalmas év. Először érettségi, másodszor bevonulás
               katonának, Bécsbe, a császárvárosba, harmadszor első szerelem.</p>
            <p>- Meséld!</p>
            <p>- Aznap érkezett meg városunkba a színtársulat, amikor az érettségi bankettet
               tartottuk. Már valamennyien egyenruhában. Én tartottam az ünnepi beszédet. A
               nagyvendéglő másik termében vacsorázott a frissen érkezett színtársulat. Az asztalfőn
               a direktor, jobbján, az isteni diva, nevezzük Kergeleghy Izabellának. Másik oldalán
               társulatuk bonvivánja, egy hódító küllemű ifjú arszlán. - Felnevetett. - Az isteni
               divát meglátni és megszeretni valóban egyetlen pillanat műve volt s már ott a
               helyszínen elhatároztam, hogy érzelmeimet vele közölni el nem mulasztom.</p>
            <p>- Meghallgatott?</p>
            <p>- Az idő sürgetett. Az érettségi és a bevonulás között négy hét állt
               rendelkezésünkre. E négy hét alatt kellett volna Izabellát meggyőznöm érzelmeim
               komolyságáról, tartósságáról, kicsikarva belőle az ígéretet, hogy türelemmel várja
               meg azt a pillanatot, amikor visszatérek.</p>
            <p>- Hogyan csináltad?</p>
            <p>- Minden este ott ültem a színház nézőterén. Tizenháromszor láttam a Nemtudomka című
               operettet, kilencszer a Kis grófot, ötször a Luxemburg grófját, s különösen az utóbbi
               hatása alatt éjjel-nappal azt susogtam Lehár Ferenc hangmodulációja szerint, hogy:
               Várj, várj, szép délibáb, ne szállj, ne szállj tovább...</p>
            <p>- Tovább! Tovább!</p>
            <p>- Városunkban deszkaszínház volt. A női öltözőkön lyukak voltak, hogy szép-kedvelő
               ifjúságunk azokban a pillanatokban is gyönyörködhessék muzsa papnőiben, mikor azok
               nem is a színpadon kellemkednek, hanem a négy fal között ápolják bájaikat. Napokig
               álltam az öltözők színészkijárata előtt, később már a lyukakra is ráfanyalodtam, ám
               minden hiába, a négy hét úgy mult el, hogy szívem hölgyét meg se ismerhettem, mert
               életének nem volt olyan pillanata, melyben Kellemfy Bódog bonviván az oldalán ne lett
               volna található.</p>
            <p>- És?</p>
            <p>- Azután elutaztam. Katona lettem, s csak évek mulva tértem vissza, de Izabellát,
               akire pedig gyakorta gondoltam, többé nem láttam.</p>
            <p>- És tegnap láttad újra?</p>
            <p>- Igen. Hangjátékomat játszották a rádióban. Kis naiv biedermeier történet, legyünk
               őszinték, minden preteció nélkül. De van egy jelenete a harmadik felvonásban. 1848
               március 15-én játszik és mint egy helyszíni közvetítés eleveníti meg háttérfestésként
               a márciusi ifjúság felvonulását, szabadságkövetelő kiáltását. Bementem a főpróbára.
               Elől a mikrofonnál ott álltak körben a darab szólistái s a studió leghátsó sarkában,
               két hosszú padon ült huszonnégy nyugdíjas színész, a márciusi ifjúság
               megszemélyesítői. Öreg nénikék horgoltak, borostás öreg urak szundikáltak s időnként
               a statisztavezető intésére harsányan követelték a szabadságot. Utána tovább horkoltak
               és tovább horgoltak. S az anyókák, szundító öreg urak társaságában ott ült városunk
               egykori bonvivánja: Kellemfy Bódog s mellette ott horgolt stucnit egy öreg anyóka,
               egykori szerelmem, Kergeleghy Izabella... - Felnevetett. - Nem mulatságos? Bizony
               Isten, jó, hogy nem vettem el.</p>
            <p>Éva félálomban halkan kuncogott.</p>
            <p>Az ablakon kissé hűvös szellő áradt. Éva jól magára húzta a takaróját.</p>
            <p>A szeme lassan lecsukódott.</p>
            <p>Valamit motyogott álmosan.</p>
            <p>Péter mosolyogva eligazította rajta a takarókat.</p>
            <p>- Álmos vagy?</p>
            <p>- Mhm...</p>
            <p>- Aludj, édes! Jó éjszakát!</p>
            <p>Éva a kezét simogatta.</p>
            <p>- Neked is!</p>
            <p>Percek mulva aludt.</p>
            <p>Péter szemén nem volt álom. Egyideig feküdt, de aztán óvatosan, hogy fel ne ébressze,
               felült. Nézte az asszonyt. Baloldalt feküdt, szőke haja kicsit csapzottan símult a
               homlokára, kicsit összehúzódott, mint amikor álmában fázik az ember.</p>
            <p>Halkan magasabbra húzta az ablakot, hogy ne érje a hűvös szél, aztán levetette
               kabátját és még azzal is betakarta.</p>
            <p>Ő pedig odaült az ablakhoz, behúnyta a szemét. A hűvös szellőben fürdette az
               arcát.</p>
            <p>Éjfél után két óra volt.</p>
            <p>Az asszony csendesen, egyenletesen lélekzett. Ütemes kattogás altatott.</p>
            <p>Az éjszaka nem volt sötét. Egy állomáshoz közeledtek.</p>
            <p>Kihalt, sivár kép. Egy-két álmos vasútas pislogó lámpával. Látta az állomás nevét:
               Pragersko.</p>
            <p>Behúnyta a szemét. Pragerhof...</p>
            <p>És egyszerre feltámadt benne egy régi emlék, egy régi utazás ugyanezen a vonalon.
               Csak akkor nem másodosztályú gyorsvonati fülkében ült, hanem marhavagónban,
               tizenkilencévesen és tábori zöldben.</p>
            <p>És ettől az emléktől többé nem tudott szabadulni. Mint amikor meglebbentenek egy
               függönyt és mögötte az ember meglátja a multját. Egyszerre irtózatosan ismerős lett
               minden rög, minden dombhajlat, patak, minden ház.</p>
            <p>De akkor nem július volt, nem nyár, már októberben jártak, Galiciából vitték őket az
               olasz frontra. Amíg Magyarországon szaladt a vonat velük, valahogyan nem érezték a
               halálos végcélt, aminek a neve offenziva.</p>
            <p>Kicsit az a csalóka érzésük volt, hogy otthon vannak. Amint hajnalodott, kivették
               kétoldalt a hatalmas tolóajtókat, a nyílásba padot állítottak és élvezték az utazást.
               Magyarországon is ősz volt, de azért más. A Balaton mellett - szüret után voltak
               éppen - öreg parasztasszonyok és fiatal lányok odaálltak a sínek mellé és kosárszámra
               dobálták fel a szőlőt a robogó vonatra.</p>
            <p>És integettek sírva.</p>
            <p>Ide, Pragerskoba, akkor Pragerhofnak hívták, hajnalban érkeztek meg. Esett az eső,
               ólmos őszi eső. Tulajdonképpen messze túl voltak az állomáson, nyílt pályán állott a
               vonat.</p>
            <p>És szemben másik vonat. Tele sápadt, nyöszörgő sebesültekkel. Igen, akkor nem
               másodosztályú fülkében ült s nem egy ragyogó szépségű asszony volt az útitársa. Mint
               most Éva.</p>
            <p>Nézte az asszonyt, megigazította rajta a kabátokat. Talán ügyetlen volt, talán nem
               aludt elég mélyen, felébresztette.</p>
            <p>Kábultan támaszkodott fel a könyökére, a hangja riadt volt.</p>
            <p>- Nem alszol?</p>
            <p>Mosolyogva visszafektette. Megcsókolta.</p>
            <p>- Nem vagyok álmos. Aludj édes. Jó éjszakát. Vigyázok rád!</p>
            <p>- De a kabátod! Megfázol! - riadt feléje a félhomályból Éva hangja.</p>
            <p>- Csak aludj szívem.</p>
            <p>Már el is aludt.</p>
            <p>Mosolyogva nézte.</p>
            <p>Milyen szép. Olyan szép mint egy ártatlan kis gyermek.</p>
            <p>Ő pedig ült az ablaknál, haja lobogott a hajnali szélben. Egymásután száguldottak el
               szeme előtt az állomások. De egyiket sem látta.</p>
            <p>Évát nézte.</p>
            <p>Szegény kis irígyelt, gazdag, gyönyörű Lóránt Évát.</p>
            <p>És cigarettája parazsába merítve szemét, most az asszony huszonhárom esztendejének
               útját látta.</p>
            <p>Igen. Hát hogyan is volt?</p>
            <p>*</p>
            <p>Amikor Éva megszületett, legutolsó béke esztendejét élte a világ.</p>
            <p>Az emberek még gyanútlanul jártak, nevettek, mulattak és senki sem tudta, hogy
               kényelmes foteljében vulkán tetején ül.</p>
            <p>Ekkor született.</p>
            <p>Ebből a haldokló világból már nem észlelhetett semmit, ebből nem maradhatott meg az
               érzékeiben semmi. Mire észlelni, ízlelni tudta volna színeit, már el is
               enyészett.</p>
            <p>Ugyanígy járt a háborúval is.</p>
            <p>A háborúból semmi sem maradt meg benne. Egy éves volt, amikor kitört
               ezerkilencszáztizennégyben, kínjait nem érezte, éhségét nem szenvedte, neki nem volt
               szabad éreznie.</p>
            <p>Az első rémületet akkor érezte, amikor hatéves korában egyszer csak ijedten
               felpakolták, kora tavaszi napon kabátokba bugyolálták és rohantak vele a
               pályaudvarra.</p>
            <p>Arra emlékezett, hogy nagy tömegek hömpölyögtek az utcán, teherautók rohantak
               bőrkabátos és matrózruhás férfiakkal és az emberek közül sokan riadtan behúzódtak a
               kapuk alá.</p>
            <p>Később tudta meg: ez volt a kommün Budapesten.</p>
            <p>Akkor csak annyit tudott, hogy minden utcasarokról zöldszemű, fenyegető arcú férfi
               képe néz rá a falakról és mutatóujjával ő rá mutatva, azt kiáltja, hogy
               sötétbenbujkáló, rémhíreket terjesztő ellenforradalmár, reszkess!</p>
            <p>Hogy mi az értelme, azt természetesen nem fogta fel, de ennek a zöld plakátembernek a
               szeme az ágyba is elkísérte és nem egyszer riadt fel sírva, mert ez az ember ott volt
               az ágya szélén, csontos mutatóujjával rámutatott és kísérteties tekintetét az övébe
               fúrta.</p>
            <p>A kommünből ezt a plakátot tudta s a kapu alá menekülő polgárokat. Őt sietve vitték a
               pályaudvarra, hogy minél távolabb legyen a lázas város, ki tudja, mit hozó,
               holnapjától.</p>
            <p>Ez tartozott a legelső emlékei közé: végtelen vasúti út, betört ablakú, rongyolt
               ülésű vonatfülke.</p>
            <p>S azután falu a hegyek között, ahol kövér, könnyes tekintetű nagynéni öleli magához
               és oldalán egy mindig komor, félig paraszt nagybácsi lépdel.</p>
            <p>Sokszor mesélt erről. A tavaszra emlékezett, a napsütésre, az erdők, mezők zöldjére
               és a gyermekekre, akik éppen olyanok voltak, mint Pesten, csak piszkosabbak és
               mezítlábasok.</p>
            <p>Itt derűs, békés hónapokat élt, míg Budapesten a kommunizmus, azután pedig az
               ellenforradalom tette bizonytalanná az utcát.</p>
            <p>Lebegő hajjal karikát hajtott a falu utcáin.</p>
            <p>Ahogyan elmeséli: mindenki szerette, mert egészséges volt, derűs és egyenes. És jó
               kis pajtás.</p>
            <p>Ez volt életének egyetlen szakasza, amely - használt neki.</p>
            <p>De innen haza kellett mennie, mikor kicsit lecsillapodott a pesti utca. A falusi
               napokból lassankint majdnem mindent elfelejtett.</p>
            <p>Azután Budapest került az előtérbe.</p>
            <p>Az apjának, Máthé Zoltánnak, a kommün nem ártott meg. Vagyona nőtt.</p>
            <p>Minden szem Zürichet figyelte, hogyan romlik a magyar korona, hogyan zsugorodnak
               össze vagyonok, amelyeket egy élet munkájával szereztek meg.</p>
            <p>Máthé Zoltán vagyona nem zsugorodott. Nőtt.</p>
            <p>Máthé Zoltán nem koronában számolt, hanem búzában. A buza volt a valutája.</p>
            <p>És nemes valutának bizonyult.</p>
            <p>A vidéki rokonoktól kedves, közvetlen emberkét kaptak vissza szülői.</p>
            <p>A szeme tele volt vidámsággal és tele volt jósággal. Ha koldust látott odaadta minden
               kis pénzecskéjét. Az iskolában boldog volt, ha tízóraiját elosztogathatta.</p>
            <p>Néha nagyon kikapott.</p>
            <p>Ez olyankor volt, amikor délben, az iskolaidő már elmúlt, otthon kellett volna
               lennie, de hiába várták. Már mind asztalnál ültek, ebédnél és ő elkésve, piros
               arccal, futástól lihegve érkezett meg, riadtan mentegetőzést hadarva.</p>
            <p>A szidásra, korholásra csókokkal felelt.</p>
            <p>- Majd leszoktatlak a csavargásról! - mondta az apja.</p>
            <p>S a kislány egy szót sem szólt, hogy nem csavarog, hanem a villamos pénzét odaadta
               ennek, annak, füzetre, ceruzára, kis kötényre.</p>
            <p>Vállalta a szídást, hogy csavargottt, hogy elcukrozta a villamospénzt.</p>
            <p>A világért sem védekezett volna azzal, hogy odaajándékozta szegény kis
               kölyköknek.</p>
            <p>Vállalta a korholást, a hosszú gyaloglást és mindent vidáman, szívesen.</p>
            <p>Nagyon jó anyag volt. Nagyszerű kis emberpalánta, tele a felszívott tiszta levegővel.
               Nem tudta a szenvedést látni.</p>
            <p>Ezt a tulajdonságát mindvégig megtartotta. Már asszony volt, amikor nem egyszer a
               legkínosabb anyagi zavarok közé került, mert minden pénzét elosztotta.</p>
            <p>Mindenkinek adott, aki csak kért. Ezzel sokan vissza is éltek, kihasználták, szinte a
               ruhát is lehúzták róla.</p>
            <p>Mostanában is nem egyszer fordult elő, ha véletlenül autójuk nem állt rendelkezésére,
               hogy azt mondta:</p>
            <p>- Péter, kölcsönözz nekem harminc fillért.</p>
            <p>S amikor Geszty nevetve kérdezte, hogy mire ez a nagy összeg:</p>
            <p>- Villamosra - mondta, - egy fillérem sincs.</p>
            <p>És nevetett hozzá. Ezeken a napokon az utolsó fillérjéből is kifosztották.</p>
            <p>Ha nem kerül vissza a szülői házba, a legnagyszerűbb ember lett volna. De
               hazakerült.</p>
            <p>Szegény kis lány. Geszty Péter szeretettel nézte, ahogy aludt.</p>
            <p>*</p>
            <p>A vonat megállt.</p>
            <p>Ljubljana.</p>
            <p>Amikor utoljára itt járt, még Laibachnak hívták.</p>
            <p>Akkor este érkeztek.</p>
            <p>Hozták. Az oroszról az olasz frontra.</p>
            <p>Akkor - mikor is volt -, több, mint húsz éve már, sötét este érkeztek meg a laibachi
               állomásra. Zuhogott az eső. Azonnal „kivagonírozták” őket és vacsora nélkül
               előre!</p>
            <p>Pattogtak a vezényszavak.</p>
            <p>Hideg borzongás futott végig rajta.</p>
            <p>Megindultak a laibachi állomásról. Magukra borították a sátorlapot.</p>
            <p>Gyéren világított utcákon mentek, csukott ablakok között, sehol egyetlen élőlény, még
               kóborkutya sem. Egyetlen hang nélkül vonult végig a városon a néma regiment.</p>
            <p>Csak néha egy halk sóhaj, vagy káromkodás.</p>
            <p>Igen, ez így volt. Csak mentek, mentek némán.</p>
            <p>Halott utcákon néma regiment.</p>
            <p>És csattogott az eső.</p>
            <p>Már alig vonszolta magát, megnézte az óráját. Alig fél órája meneteltek.</p>
            <p>Mint kivülálló harmadik, úgy látta most magát, a régit, azt a tizenkilencéveset.
               Látta, amint meglendíti vállán a súlyos hátizsákot, hallotta, amint zörögve hull a
               hátára vissza, érezte kegyetlen éhségét.</p>
            <p>Nehéz éjszaka volt.</p>
            <p>Cipőjében annyi víz, hogy minden lépésnél, mint fecskendőből spriccelt elő.</p>
            <p>Félvállát nem érezte, karja tehetetlenül lógott, a hajából nyakába folyt a lé és
               végigszaladt az ing alatt a hátán.</p>
            <p>Látta a multat és a multban önmagát.</p>
            <p>- Igen. Támolygok. Nem bírom tovább. Kiállok a sorból és egy háznak támaszkodom. Az
               ezred megy. Nem lehet elmaradni. Utána. Futok. Hátamat ütemesen veri a zsák és zörög
               a csajka.</p>
            <p>Egy-kettő. Jaj, de messze vannak.</p>
            <p>Szakadt rólam az izzadtság. Egyesül az esővízzel. Nem érzek ruhát magamon. Csak
               vizet. Mintha vízből varrtak volna ruhát rám, súlyosabb, mint az ólom. Előre! A
               lábaimra súlyokat kötöttek.</p>
            <p>Éjfélután egy óra.</p>
            <p>Elhagytuk a várost.</p>
            <p>Végeláthatatlan országúton vagyunk.</p>
            <p>Raszt. Megállás. Pihenő. Az országúton magasan áll a víz. Bokáig állunk benne.
               Lehorgasztott fővel, szótlanul, a szájak szélét rágva, mint az állatok, marhák,
               kérődzve. És dűl a víz. Aztán újra előre, sötét, locsogó országúton. Néha lámpát
               lóbál valaki. Keveset, a többi mécsest megölte a víz, az átkozott fekete víz.</p>
            <p>Minden szikla másra emlékeztet. Arra a régi útra. Végre reggel. Vacsora nélkül,
               reggeli nélkül, meggémberedett tagokkal egy padláson. Csuromvizesen végigzuhanva a
               szalmán. Aludni, aludni!</p>
            <p>Egy völgy közepén, kopár sziklák között állnak meztelenül, a ruhát a tűzhöz tartva,
               hogy megszáradjon.</p>
            <p>Geszty Péter tizenkilencéves önkéntes káplár.</p>
            <p>A házereszen kukoricát szárítanak. Huszonnégy órája nem evett. Letép egyet. Mint a
               kő. De azért eszik. Elbújva, kínlódva, de falja.</p>
            <p>Aztán újra út, óriási hegyek. Egy héttel előbb ott indult meg az offenzíva.</p>
            <p>Felpuffadt hasú dögök az úton. Kifordult belükön ezer és ezer rovar. Undorítóak, a
               gyomrot felkavarják. A katonák befogják az orrukat.</p>
            <p>Gyalogság, tűzérség, ágyúk.</p>
            <p>És szembe is katonák jönnek, egész ezredek.</p>
            <p>Olasz hadifoglyok. Éhesek és darab kenyérért könyörögnek. Aranyórát kínálnak egy
               falat kenyérért.</p>
            <p>És megint eső.</p>
            <p>Reggel öttől este kilencig egyfolytában. Zuhogó esőben egy folyóparton.</p>
            <p>Végig hullák között.</p>
            <p>Ezer és ezer katona halott.</p>
            <p>Valamennyi, mint a viaszbábú.</p>
            <p>Egyik a kezét magasba nyujtva halt meg, mintha esküdne, hogy ne bántsatok én semmiről
               sem tehetek.</p>
            <p>A másik még mindig a fegyverét szorongatja.</p>
            <p>A harmadik hanyatt fekszik, széttárt karokkal, talán szerelmet akar vallani. Szegény
               olasz.</p>
            <p>Elszórt fegyverek, géppuskák, gazdátlan ágyúk.</p>
            <p>Ahogyan ott hagytak mindent, hanyatthomlok menekülve.</p>
            <p>És délfelé egy elhagyott olasz fedezék. Húsz halott benne. Ahogyan a gázgránát
               gyilkos lehellete érte őket. Ülnek az asztalnál és ebédelnek. Húsz halott. Egyik
               kezében tartja a kenyeret, a másiknak a szájából lóg ki a hús.</p>
            <p>És tovább, délutántól estig. Csak hulla, hulla, hulla, hulla. Ezer és ezer
               mozdulatlan viaszbaba. És zuhogó eső. Mosdatja szegény halottakat.</p>
            <p>Végre este.</p>
            <p>Egy órai pihenés, valami étel.</p>
            <p>Itt, igen, itt, ezen a tájon, ahol most Lóránt Évával utazik Velencébe.</p>
            <p>Egy óra pihenés volt, valami étel és újra tovább. Minden száz lépésre sziklába vájt
               barlang, a barlangban szentkép, előtte mécs. Aztán a határ, az olasz határ. Jön a
               parancs, hogy lelkesen kell átlépni, dalolva, éljenezve. Éljen, éljen.</p>
            <p>*</p>
            <p>Megrázkódott. Az ajtót nyitották. Jugoszláv határőr hozta vissza az útleveleket.</p>
            <p>De jó, hogy elmúlt! Szörnyű lidércnyomás.</p>
            <p>Hiszen Éva van itt, Lóránt Éva! Itt alszik a kupéban és délben Velencében vagyunk!
               Nászút! Nászút!</p>
            <p>Arra kellett gondolnia, hogy jelent-e ez a szó valamit Évának.</p>
            <p>S ha jelent, nem undort, csömört jelent-e?</p>
            <p>Hiszen az ő nászútja Lóránt Miklós társaságában volt.</p>
            <p>Hogyan mehetett feleségül ehhez az emberhez!</p>
            <p>Hát Istenem!</p>
            <p>A család összeült, hogy ezt a lányt férjhez kell adni. Ahogy szokták vagyonos
               körökben.</p>
            <p>Kiválasztottak számára egy fiatalembert. Kis igazgató volt a nagy malomban, ahol Éva
               apja érdekeltséget vállalt. Nyeszlett, neuraszténiás fiatalember, aki kora reggeltől
               késő estig a malmot bújta. Nem kétséges: kitűnő tisztviselő, a szakma egyik legjobb
               ismerője. Akinek jövője van, ha a hozomány alátámasztja szakismeretét.</p>
            <p>Kitűnő tisztviselő volt, kitűnő malomszakember, csak éppen a legalkalmatlanabb arra,
               hogy pont ennek a lánynak legyen az élettársa.</p>
            <p>Éva kétségbeesetten tiltakozott a házasság ellen.</p>
            <p>De nem volt mentség.</p>
            <p>Apja helyeselte ezt a házasságot, mert Lóránt Miklósban a szakembert becsülte és úgy
               látta, hogy biztos anyagi bázist tud csinálni Éva pénzéből.</p>
            <p>Az anyja helyeselte, mert félt. Félt, hogy ha egy gerincesebb ember kerül a lánya
               mellé, valaki, akinek nem Éva vagyona adja meg az alapot, az a harmadik héten
               hazaküldi.</p>
            <p>Akkor már tudta, hogy ezt a lányt sikerült elrontania.</p>
            <p>Éva pedig hazátlanul, kiszakítva minden egészséges talajból, elrontott gyermekévei
               után, amikor nem tanulta meg, hogy egy ember maga is felelős valamiért, hogy meg is
               lehet, meg is kell küzdeni valamiért, - nem tudott a szülői kívánságnak véglegesen
               ellentállni.</p>
            <p>És egyik őszi napon arra ébredt, hogy asszony. Felesége Lóránt Miklósnak, aki
               munkában és otthon, ébren és álmában, órarend szerint élt. Felkelés hatkor, aztán
               körjárat a gyárban. Fél nyolckor reggeli, nyolctól fél kettőig munka. Fél kettőkor
               ebéd, utána fél háromig ebédutáni alvás és ismét gyár hatig. Hattól hétig néhány
               oldal egy könyvből, egy szabad óra, nyolckor vacsora. És kilenckor lefekvés. Órarend,
               melytől nincs eltérés, mert hétköznap nincs helye a szórakozásnak, nincs színház,
               nincs hangverseny és társaság sincs. Erre a célra szolgál a szombat és a
               vasárnap.</p>
            <p>Éva első kétségbeesésében hónapokig nem mozdult ki a lakásából. Könyörgött az urának,
               hogy váljanak el, tévedés volt.</p>
            <p>Az pedig megmakacsolta magát.</p>
            <p>Aztán egy estélyen találkozott egy férfival. Ez a férfi jószemű volt, meglátta az
               asszony arcán a válságot. Egyszerűen azt mondta neki, hogy jöjjön el a lakására.</p>
            <p>Évában tombolt a keserűség.</p>
            <p>Hátha nem válik el az ura, tessék, itt van!</p>
            <p>Mindegy, hogy ki!</p>
            <p>Megrántotta a vállát.</p>
            <p>- Rendben van, jövök.</p>
            <p>Azt hitte, az urán áll bosszút vele.</p>
            <p>És elment hozzá.</p>
            <p>Minden mindegy. Csak félórára elfelejtkezni.</p>
            <p>Hogy kellett-e neki a férfi? Nem. Nem érzett semmit iránta. Csak rövidesen
               undort.</p>
            <p>Geszty Péter szeretettel nézte a vasúti fülkében az alvó asszonyt.</p>
            <p>Szegény elrontott életű pesti szép asszony.</p>
            <p>A reggeli nap vibrált már az ablakoknál.</p>
            <p>Péter mosolyogva Éva felé hajolt.</p>
            <p>- Jó reggelt asszonyka! Egy perc mulva Olaszországban vagyunk! Megérkezünk a
               tengerhez.</p>
            <p>Éva összegubbaszkodva a melléhez bújt. Odadörzsölte hideg arcát.</p>
            <p>- Szeretsz így kócosan is?</p>
            <p>- Mars gyorsan fésülködni, mosakodni!</p>
            <p>Reggel volt. Napfényben fürdött az egész fülke.</p>
            
         </div>
         <div type="chapter">
            <head>III.</head>
            <p>Az olasz határőrökkel megérkezett a kellemetlen ismerős is. Pontosan, mint az óra
               ütése.</p>
            <p>Most már Évát aggasztani kezdte a dolog. Hát ettől az ifjútól nincs szabadulás?</p>
            <p>Hogyan fogja ezt lerázni Velencében? Mert kiderült, hogy estig az ifjú is ott marad.
               Sőt indíttatva érezte magát kijelenteni, hogy reméli a napot a nagyságos asszonnyal
               együtt töltheti. Bár Pétert illetően ilyen reménynek nem adott kifejezést, Péter
               pipája mellől kaján derűvel nézte Évát, hogyan intézi el „természetes kedvességének”
               ezeket a következményeit.</p>
            <p>Éva zavartan dadogott össze-vissza, segélyt kérően nézett feléje, de ő hallgatott
               derűsen.</p>
            <p>Aztán a végén, mielőtt az asszony egészen belezavarodik, határozott hangon beleszólt.
               De ezuttal ellentmondást nem tűrően.</p>
            <p>- Maga nem megy sehova és senkivel. Tudja jól, hogy Gyuriék a Lidón vannak az
               Excelsiorban, ezt a napot velük kell töltenie, mert megsértődnek!</p>
            <p>Éva kapott a mentődeszka után, de azért megjátszotta, a kelletlenkedést.</p>
            <p>Hát ez elintéződött volna.</p>
            <p>Éva megkönnyebbülten vonult el mosakodni.</p>
            <p>- Gondolja? Megsértődnek?</p>
            <p>- Nem kétséges!</p>
            <p>- Akkor csakugyan nem tehetek mást.</p>
            <p>A derék ifjú szemmel láthatóan csalódott volt. Nyilván nem így képzelte. A fölény,
               mellyel az út elején próbálta kezelni Pétert, hallgatásra változott.</p>
            <p>Triesztben még igyekezett hasznosítani magát. Vállalkozott, hogy kávét szerez. De
               amikor kávé nélkül, futva tudott csak felkapaszkodni az induló vonatra, visszavonult.
               Többet tartózkodott a folyosó ablakánál, mint a fülkében.</p>
            <p>Végre nyugodtan beszélgethettek.</p>
            <p>Aztán egyszerre, váratlanul minden összedőlt. Ez akkor történt, amikor belépett az
               olasz kalauz és a jegyeket kérte.</p>
            <p>Először Éva nyujtotta át, a kalauz szótlanul kezelte a jegyet, majd átvette Gesztyét
               is. Kinyitotta a füzetet, egyet lyukasztott rajta, és visszanyujtotta.</p>
            <p>Aztán éppen csak, hogy mondjon valamit, odaszólt:</p>
            <p>- Szintén Riminibe?</p>
            <p>Nem is sejtve, hogy szavaival mit indított el, máris a harmadik jegyet kezelte a
               folyosón.</p>
            <p>Az asszony azonban megkövült arccal nézett Geszty Péterre, szemében kiült a kérdés:
               Te Riminibe jössz?</p>
            <p>- Mutasd csak a jegyedet!</p>
            <p>Geszty Péter szótlanul odanyújtotta.</p>
            <p>Éva kinyitotta, hosszan nézte. Szólni nem tudott, mert közben bejött kéretlen
               útitársuk. Megjegyzés nélkül visszaadta a jegyet.</p>
            <p>- Tessék!</p>
            <p>De a hangja ellenséges volt. Elfordult és kinézett az ablakon.</p>
            <p>Néhány nagyon kínos perc telt el. Éva szótlanul ült a helyén, az ülés karján dobolt.
               Geszty Péter bosszúsan feszengett. - Pontosan ez hiányzott!</p>
            <p>Pokolba kívánta a kalauzt. Számolt vele, hogy ez az ijedtség bekövetkezik, amikor Éva
               megtudja, hogy ő is oda akar utazni, de úgy képzelte, hogy erre csak Riminiben kerül
               a sor, amikor már a befejezett tény is segít neki a félelmet eloszlatni.</p>
            <p>Egy pillanatig sem volt az az érzése, hogy valami olyast csinált, ami méltánytalan,
               komisz vagy veszélyes. Ismerte Évát, ismerte ezt a beteges félelmet, de azt is tudta,
               hogy amikor már befejezett ténnyel áll szemben, hamar megnyugszik s a végén maga
               mondja, hogy kár volt félni.</p>
            <p>Most is pontosan erről volt szó, de ez az ostoba kalauz elrontotta.</p>
            <p>Magyarázkodni szeretett volna, elmondani, hogy felesleges az aggodalom.</p>
            <p>Az egyre feleslegesebb utitárs azonban ott ült, nem lehetett beszélni.</p>
            <p>Felállt és kiment a folyosóra a fülkében már elviselhetetlen volt a hallgatás.</p>
            <p>Karsztos sziklák között robogott a vonat.</p>
            <p>Várta, hogy kijön Éva. De sokáig kellett várnia rá.</p>
            <p>Mikor végre kijött megdöbbenve nézte, Éva reszketett az izgatottságtól.</p>
            <p>- Nem akarom, - sziszegte élesen - hogy oda gyere! Megtudják, botrány lesz!</p>
            <p>Péter agyában hirtelen átfutott a gondolat, hogy megpróbál nyugodtan, okosan beszélni
               vele. Megmagyarázza, hogy csacsiság ez a félelem, őt nem ismerik Éva rokonai, nem is
               kell, hogy megismerjék.</p>
            <p>De Éva sápadt volt a felindulástól s mikor Péter megfogta a kezét, kirántotta és
               bement a kupéba.</p>
            <p>Péter megdöbbenten maradt egyedül. A vonat száguldott s ő csak állt a folyosón egyik
               ablaknál, minden csepp vére az arcába volt.</p>
            <p>- Mi ez? Mi ez? Csak a rémület volna? Vagy más valamit takar?</p>
            <p>Újra hallotta az asszony sziszegő hangját:</p>
            <p>- Nem akarom! Nem akarom!</p>
            <p>Csak a rémület volna ez? Nincs mögötte más is?</p>
            <p>Egyszerre rikoltó fénnyel, élességgel egy név merült fel:</p>
            <p>Angelo Pesotti.</p>
            <p>Erre a gondolatra szinte elakadt a lélekzete.</p>
            <p>Hát persze!</p>
            <p>Az arca egyszerre vérvörös lett.</p>
            <p>Nézzük csak hogyan is volt ez?</p>
            <p>Pillanatok alatt futott végig benne az egész kaland.</p>
            <p>*</p>
            <p>Az Angelo Pesotti ügy a szerelmüket megelőző nyáron zajlott le.</p>
            <p>Ahogyan Éva elmondta: élete talán ekkor volt a legsivárabb. A szörnyű vívódások ideje
               egyik oldalon az urával, aki semmiképpen sem engedte szabadon, másik oldalon pedig
               önmagával. Ebben az időben voltak a lélek nélküli szerdai délutánok azzal az
               orvossal, valahol a Wesselényi-utcában. Éva - már persze, ahogy ő mesélte, és most
               gyanus volt minden, amit ő mesélt el - érezte, hogy méltatlan, ami vele történik,
               hogy többet érdemel, mint azt, hogy egyszer egy héten egy férfi vágyait vezesse le.
               De már nem volt ereje. Megadta magát. Annyi ereje sem volt, hogy legalább is méltóbb
               kapcsolatot keressen magának, legalább a külső formájában szebbet, illúziót
               adóbbat.</p>
            <p>Az a pillanat volt, amikor a hegyoldalban a test, mely eddig félig-meddig önmagától
               forgott lefelé, éppen tehetetlen tárggyá változik, már nem áll módjában többé
               mozgását szabályozni, megállítani, hanem gurul, egyre lejjebb a szakadék felé, vagy a
               mocsárba, hogy összetörje magát, vagy belefúljon a bűzös, poshadt, piszkos
               tócsába.</p>
            <p>Ezen a nyáron történt, hogy nem bírva magával, az ura melletti sívár életével,
               kiverekedte, hogy egyedül mehessen nyári pihenőre.</p>
            <p>Ostendébe utazott.</p>
            <p>A legelőkelőbb, legdrágább hotelben foglalt számára szobát az anyja. És Éva egyik
               napról a másikra egy új világ közepébe került, olyan emberek közé, akik eddig csak
               olvasmányaiban szerepeltek.</p>
            <p>Amennyire otthon volt a Földközi tenger olasz partján, olyan idegen volt számára ez a
               világ.</p>
            <p>Az eddig ismert embereket, kis középeurópai, német, osztrák, cseh fürdőzőket itt
               Franciaország, Anglia, Amerika és az északi államok nagyvilági asszonyai, férfiai
               váltották fel. Sehol semmi nyoma Középeurópa kis vonalainak, szűk horizontjának,
               nehezen leplezett pénztelenségének.</p>
            <p>Ebben a csak örömre, szórakozásra teremtett luxusvilágban akart megfeledkezni pesti
               életéről.</p>
            <p>S Ostende szállította az örömöket.</p>
            <p>Gondolkozás nélkül vetette be magát a forgatagba.</p>
            <p>Egyik pillanatban, fürdőtrikójával lázított, délután merész pizsamája vonzotta maga
               köré a könnyű kalandot kereső férfiakat, este pedig amint pompázó alakja estélyi
               ruhában jelent meg a gálákon, egyszerre feléje fordult minden szem.</p>
            <p>Itt ebben a környezetben találkozott Angelo Pasottival.</p>
            <p>A férfi már nem volt fiatal.</p>
            <p>Ellentétben társaival, akik az utazó nőkben - nem is mindig jogtalanul - egyszerűen
               kalandokra váró, unatkozó szép asszonyokat láttak, akiknek csak inteni kell - ő
               tisztelettel közeledett Évához.</p>
            <p>A kallódó fiatal asszony, aki évek óta nem találkozott ezzel a hanggal, megremegett.
               De persze ez megint Éva beállítása. Nyilván el sem hitte már, hogy őt megilletheti ez
               a tisztelet és hódolat, hogy vele így is lehet beszélni.</p>
            <p>A többit elvégezte a hold, a jazz, a fülledt éjszaka. Geszty Péter eddig úgy
               magyarázta a történteket, hogy Éva, akinek kezdettől fogva királynőnek kellett volna
               lennie szépsége, vonzó ereje és lényének egész meleg varázsa miatt, életében most
               volt először egyenlő partner és nem alárendelt. A Nő, aki előtt leborulnak, akit
               imádnak, akinek a forróság percei után hálásan a kezét csókolják.</p>
            <p>Először látott a szerelem extázisa után diadal helyett hálát és köszönetet
               férfiszemben.</p>
            <p>Az életnek, vérnek, lobogásnak ebben a sűrített levegőjében úgy lángolt fel ez a
               szinte tropikus forróságú szerelem.</p>
            <p>Együtt lettek mámorosak a daloktól, Angelo Pesotti oldalán ismerte meg a milliárdosok
               hideg csillogású, mégis forrón izzó nagyvilági életét. A kaszinóban a rulettasztalok
               mellett az ő keze vezette kezét, mikor a téteket rakta.</p>
            <p>Két mámoros hét repült el felettük, végre elérkezett az utolsó éjszaka, melynek
               hajnalán vége a csodának.</p>
            <p>Az utolsó estét együtt táncolták át.</p>
            <p>A férfi kétségbeesett érzésekkel szorította magához és ő olyan görcsösen kapaszkodott
               belé, mint a fuldokló a menekülés utolsó gerendájába.</p>
            <p>Legalább is Péternek így mondta el.</p>
            <p>De ki tud most arra választ adni, hogy valóban így is volt-e?</p>
            <p>E pillanatban lényegtelen.</p>
            <p>Marad a tény:</p>
            <p>Válni kellett.</p>
            <p>A mámoros álom végetért.</p>
            <p>Olaszországból izzó levelek jöttek.</p>
            <p>Budapestről ugyanilyenek mentek.</p>
            <p>De itt volt a férj, itt volt az egész kietlen, kiégett valóság. És Olaszország,
               Angelo Pesotti messze volt.</p>
            <p>Éváról egymás után foszlottak le a nyár szépségei.</p>
            <p>Az a fájdalmasan üres élet, a pesti szép és gazdag asszonyok élete, amibe az anyja
               társasága belenevelte, nem engedte ebben a szerelemben felemelkedni. Csak addig
               tartott a varázs, amíg a férfi mellette volt. A forró levelekre mind ritkábban ment
               válasz. S a végén egészen elmaradtak Angelo Pesotti írásai is.</p>
            <p>Azután jött újra egy szerda és Éva újra elindult a Wesselényi-utcai legénylakás
               felé.</p>
            <p>Míg félév mulva meg nem jelent Geszty Péter.</p>
            <p>Éva nem csinált titkot az életéből. Péternek, aki sok mindent megértett, amit más meg
               nem értett volna, mindent elmondott. Legalább is majdnem mindent.</p>
            <p>Voltak részletek, amelyek fájtak Péternek. Az asszony miatt. Voltak férfiak, akiket
               gyűlölt, akiknek ököllel tudott volna az arcukba ütni. Nem azért, mert övékké volt az
               asszony, hanem mert úgy érezte, hogy visszaéltek gyökértelen tanácstalan
               életével.</p>
            <p>Voltak megint más emlékek, melyek miatt haragudott. Ezek az emlékek arra utaltak,
               hogy ami történt, nem mindig volt visszaélés.</p>
            <p>De igyekezett mindezt annak a környezetnek a számlájára írni, melyben Éva nem is
               lehetett mássá, mint amivé lett.</p>
            <p>Angelo Pesottira sohase gondolt rossz érzéssel.</p>
            <p>Ez szerelem volt, a férfi szerette az asszonyt. Szerette s - ez volt, amiért Péter
               jóérzéssel tudott gondolni rá - tisztelte is.</p>
            <p>*</p>
            <p>Geszty Péterben, itt a trieszti gyorson, néhány perccel azután, hogy a vonat
               Triesztből tovább robogott, - így borult fel egyszerre minden, amit már egyszer
               magában elrendezett.</p>
            <p>Úgy érezte, hogy ő valakinek rajongó szívvel odaadta, odakínálta a legszebb érzéseit
               és most viszonzásul arculcsapták.</p>
            <p>Eddig az az érzése, reménye volt, hogy ez az asszony már nem a régi.</p>
            <p>Más.</p>
            <p>Sikerült felemelni.</p>
            <p>Soha egy pillanatra sem merült fel benne a multja.</p>
            <p>És ez a bizalom most egyszerre megingott, összeomlott.</p>
            <p>Helyét a gyanu foglalta el.</p>
            <p>Igen. Tehát ezért akart egyedül utazni.</p>
            <p>És ezért ide.</p>
            <p>Hogy Pesottival találkozzék! A gyanu lázasan dolgozni kezdett, gondolatait egyre
               vadabb iramban építette tovább. Talán már írt is neki.</p>
            <p>Igen. Biztosan írt. Éva válaszolt és levelekben mindent elrendeztek.</p>
            <p>Éva őt csalni fogja.</p>
            <p>Csalni, csalni!</p>
            <p>És aztán visszajön hozzá, mintha semmi sem történt volna.</p>
            <p>Amint Ostendéből is visszament ahhoz az orvoshoz a Wesselényi-utcába szerda
               délutánokra.</p>
            <p>Minden biztonságát, nyugalmát minden egyes szép órája emlékét lekaszálta kegyetlenül
               az a néhány szó, ami most hangzott el itt a trieszti gyors folyosóján. Ez a jelenet,
               ami azért volt, mert - vágyik utána. És szeretett volna vele két kis hétig boldog
               lenni.</p>
            <p>Most rettenetesen egyedül érezte magát.</p>
            <p>Maga sem tudta hogyan, - a felesége jutott eszébe. A volt felesége.</p>
            <p>Amikor tavasszal először merült fel Angelo Pesotti neve, ott, a hűvösvölgyi
               barátoknál és éppen Lóránt Miklós szájából, már akkor úgy felkavarta ez az emlék, ez
               a lehetőség, hogy maga sem tudta hogyan, egyszerre csak azt vette észre, hogy felment
               a volt feleségéhez.</p>
            <p>Szép volt.</p>
            <p>Őmaga nyitotta ki az ajtót, megcsillant a szeme, amint meglátta őt.</p>
            <p>Őszinte szeretet, barátság, őszinte öröm volt a tekintetében.</p>
            <p>- Látja, ez kedves magától Péter! Hogy eljött hozzám.</p>
            <p>Nyilt, nyugodt, tiszta volt a tekintete. Bevezette a szobájába, cigarettával kínálta,
               hozta az espresso gépet.</p>
            <p>Péter dúlt volt, mégis mosolyognia kellett, amikor látta, hogyan tölti az illatos
               kávét a gépbe. A különböző kávé pótlékok jutottak az eszébe, amikkel akkor traktálta,
               mikor együtt voltak.</p>
            <p>- Ilyen tékozlást csinál miattam?</p>
            <p>A felesége is elnevette magát.</p>
            <p>Olyan egyszerű, derűs és megbízható volt itt minden. Ragyogó tisztaság, rend, semmi
               félhomály, semmi titokzatosság.</p>
            <p>- Mire gondol?</p>
            <p>Péter ránézett, őszintén mondta:</p>
            <p>- Milyen kár, hogy mint házastársak nem tudtunk megférni egymás mellett!</p>
            <p>Mosolygott a felesége. De kicsit fájdalmas volt ez a mosoly.</p>
            <p>- Tűz és víz! - mondta csendesen. - Ezeket az elemeket a házasság szentsége sem tudja
               közös nevezőre hozni!</p>
            <p>Kávét töltött.</p>
            <p>- Néha persze hiányzik - fűzte tovább a gondolatot. - De talán mégis jobb így!
               Magának nem való a háziasság, nekem nem való maga, mint férj! Miért marnánk egymást,
               amikor így örülni tudunk egymásnak! Igaz!</p>
            <p>Péter kicsit megdöbbenve nézte. Milyen nagyszerű kis ember ez az asszony! Lehet, hogy
               ő tévedett?</p>
            <p>A keze után nyúlt.</p>
            <p>- Jó, hogy maga azért megmaradt nekem!</p>
            <p>Az asszony mosolygott.</p>
            <p>- És maga nekem! Tizenöt évet nem lehet nyomtalanul letörölni.</p>
            <p>Kutatva fürkészte az asszony arcát.</p>
            <p>- Mondja! És csakugyan nem érez keserűséget, haragot irántam?</p>
            <p>- Miért? Magában sincs harag én irántam! Becsületesen csináltuk!</p>
            <p>Péter szava elakadt.</p>
            <p>Nem komiszság idejönni olyan fájdalommal, amit más asszony miatt érez?</p>
            <p>De a felesége derűsen nézte. Mintha a gondolataiban olvasott volna.</p>
            <p>- Mi baj, Péter?</p>
            <p>Kitört.</p>
            <p>- Miért nem érzem senki mellett azt a kiegyensúlyozott, nyugodt biztonságot, amit
               maga mellett éreztem? Mondja? Miért?</p>
            <p>Az asszony bólintott. Mint, aki mindent ért már.</p>
            <p>- Szóval itt a baj!</p>
            <p>- Itt.</p>
            <p>- Féltékeny!</p>
            <p>Geszty felkapta a fejét, tiltakozott.</p>
            <p>- Nem, nem, félreért! Semmi okot sem adott rá!</p>
            <p>- Az nem is fontos! Mégis féltékeny. Mert annak az asszonynak van valamije, ami nekem
               nem volt.</p>
            <p>- Mi?</p>
            <p>- Múltja!</p>
            <p>A férfi lehajtott fejjel ült, hallgatott.</p>
            <p>- Elhibázta, Péter!</p>
            <p>- Mit?</p>
            <p>- A mértéket. Férjes asszonnyal csak szerelmeskedni könnyű. Szerelmesnek lenni belé
               gyötrelem!</p>
            <p>Meglepetten nézte az asszonyt.</p>
            <p>- Honnan veszi maga ezeket? Maga azelőtt nem szokott így -?</p>
            <p>Egy tehetetlen mozdulat:</p>
            <p>- Mióta nem kell egész nap magával veszekednem, Péter, van időm gondolkozni!</p>
            <p>Milyen erős ez az asszony!</p>
            <p>Mennyivel erősebb, mint ő!</p>
            <p>És milyen biztos volt mellette az élet!</p>
            <p>Egy zárdaszűz nem volt különb, tisztább, érintetlenebb nála!</p>
            <p>Itt nem voltak Angelo Pesotti ügyek! Itt sohasem érezte ezt a megalázó érzést, ezt a
               szörnyű arculcsapást, amit most érez, ebben a pillanatban, amikor egyedül áll a
               trieszti gyors folyosóján azzal a tudattal, hogy ostoba volt, nevetséges és ráadásul
               még ki is dobják.</p>
            <p>Hiszen persze, hogy Angelo Pesottiról van szó! Nem is kétséges.</p>
            <p>Mi lehetne más ez a hang, ez a kíméletlen leépíteni akarás?</p>
            <p>Vagy ha nem ő, akkor hát egyszerűen a szabad flört lehetőségek védelme! A flörtöké,
               amilyeneket tizenhat éves kora óta csinált minden nyáron!</p>
            <p>Most határozottan érezte, hogy Éva ajkáról a düh szavait hallotta.</p>
            <p>A düh szavait, mert a terveit zavarta meg.</p>
            <p>Otthon jó Péter. De nem tűri, hogy nyári flörtjeit megzavarja.</p>
            <p>Hát mégis erről lenne szó?</p>
            <p>Csak eddig vak volt?</p>
            <p>Ebben a pillanatban egy árnyék vetődött a folyosóra, az ajtóban újra megjelent
               Éva.</p>
            <p>Lassú léptekkel odajött, az arca, hangja most szelíd volt és panaszos.</p>
            <p>- Péter!</p>
            <p>Nem válaszolt.</p>
            <p>- Péter!</p>
            <p>Nem tudott feléje nézni. Nem hagyja magát levenni a lábáról!</p>
            <p>Éva hangja majdnem sírt, ahogy szólt hozzá.</p>
            <p>- Nem válaszolsz?</p>
            <p>Geszty hallgatott.</p>
            <p>- Miért tetted ezt Péter?</p>
            <p>Igen, ez a hang más volt, nem az előbbi, a dühtől remegő, konok hang.</p>
            <p>De most nem tudott válaszolni. Nem, ő nem lesz Lóránt Miklós! Aki hülyének tetteti
               magát, behunyja a szemét.</p>
            <p>Éva ott állott mellette.</p>
            <p>Várta, hogy megszólaljon.</p>
            <p>Meddig? Tíz percig? Húszig? Mindegy. Valami összeszorította a torkát és a nyakát
               megmerevítette.</p>
            <p>- Nem szólsz hozzám?</p>
            <p>Éva még várt a válaszra, azután visszament a fülkébe.</p>
            <p>*</p>
            <p>A vonat robogott, Geszty állt a folyosón, zakatolt benne minden.</p>
            <p>A kalauz közeledett. Ez a római gyors, - közölte - aki Velencébe utazik, menjen át az
               első kocsiba.</p>
            <p>Péter bement a fülkébe, leszedte a csomagjait, aztán leemelte Éváét is.</p>
            <p>- Tessék vigyázni! - hallotta a kellemetlen fiatalembert. - Az a nagyságos asszony
               bőröndje.</p>
            <p>Értetlenül ránézett.</p>
            <p>- Tessék? Mit akar?</p>
            <p>A fiatalember azonnal folytatta:</p>
            <p>- A nagyságos asszony úgy határozott, hogy nem száll ki Velencében. Tovább
               utazik.</p>
            <p>Geszty Éva felé fordult. Az asszony kinézett az ablakon.</p>
            <p>Az ifjú arcán alig rejtett diadal mámora ült.</p>
            <p>Egy arcizma sem rándult. Az asszony csomagját szó nélkül visszatette a hálóba és
               intett a kalauznak, hogy az ő bőröndjeit viheti már.</p>
            <p>Aztán Éva felé fordult.</p>
            <p>- Jó utazást és jó mulatást!</p>
            <p>- Magának is - mondta halkan az asszony.</p>
            <p>Még kezet fogott a fiatalemberrel is és elindult a kalauz után.</p>
            <p>Igen. Egyedül. Húsz percnyire Velencétől.</p>
            <p>A rohanó vonat váltókon ugrált. Két percnyire voltak Mestrétől.</p>
            <p>Ahol az ő kocsiját lekapcsolják.</p>
            <p>És aztán két irányban robog el a vonat.</p>
            <p>Egyik Évával Bolognába.</p>
            <p>A másik vele Velencébe.</p>
            <p>Meg kellett állnia. Hát lehet ez? Lehet?</p>
            <p>- Csak menjen! Ha megtudja tenni, csak menjen! Menjen!</p>
            <p>De a lába nem vitte tovább.</p>
            <p>Emlékek rohanták meg. Az első találkozás. A szemét látta, a szemét azon az estén,
               amikor az a titokzatos elektromosság, ami két embert összekapcsol, először futott át
               rajtuk. Pillanatok alatt száguldott végig rajta a száz és száz délután közelsége.
               Lehet, hogy most mindennek vége legyen, itt, pár percnyire Velencétől?</p>
            <p>Lehet, hogy ahova nászútra indultak el, oda egyedül érkezzék meg halottal a
               lelkében?</p>
            <p>Most nem tudott arra gondolni, hogy az asszony tiltakozása takar valamit. Persze,
               hogy csak a félelem adta szájába a szavakat! Hiszen meg is bánta, odajött! hozzá, ki
               a folyosóra, ott állt mellette.</p>
            <p>Ő volt az, aki elfordult tőle, akinek egy szava sem volt hozzá, ő volt az, aki hagyta
               állni maga mellett, egy gesztusa, mozdulata sem volt feléje! Hát csoda, ha ebben az
               asszonyban is van büszkeség?</p>
            <p>A következő pillanatban ott volt Éva fülkéjének ajtajában. Az arcára mosolyt
               erőltetett, közvetlent, hogy az a fráter észre ne vegye.</p>
            <p>- Nem gondolta még meg magát? Nem száll ki Velencében?</p>
            <p>Éva szeme tétován nézett rá, a keze rebbent. Látta, hogy szíve szerint vele
               jönne.</p>
            <p>Geszty Péter egy határozott mozdulattal leemelte egyik bőröndjét.</p>
            <p>- Majd én segítek határozni! - mondta és már intett is a kalauznak.</p>
            <p>- Ezt a négy bőröndöt a velencei kocsira. Jöjjön Éva.</p>
            <p>Az asszony szeme mosolyogni kezdett.</p>
            <p>- Ha ilyen erélyes!</p>
            <p>Azután ott ültek egymás mellett az új fülkében.</p>
            <p>Az asszony szeme könnyes volt.</p>
            <p>- Ha most elengedsz Péter, sohasem jöttem volna vissza hozzád!</p>
            <p>Már a velencei hídon robogott a vonat.</p>
            <p>- Miért nem érted meg, hogy félek! Hogy azért nem akarom!</p>
            <p>Péterben újra feltört a vágy. Meg kell magyarázni, hogy oktalan ez a félelem,
               csacsiság! Két gyönyörű hetet dobnak el maguktól.</p>
            <p>De ott volt a szeme előtt Velence, fülében csengett még az előbbi jelenet, a majdnem
               visszavonhatatlan. Tegye tönkre ezt a két napot, ami talán mindent rendbe hozhat?</p>
            <p>Megfogta az asszony kezét.</p>
            <p>- Édes! Hiszen csak két napra gondoltam! Arra, hogy én itt maradok és csak néhány
               napra szököm át hozzád! Mint tavaly nyáron!</p>
            <p>Nem kétséges: hazudott.</p>
            <p>Megtehette volna, hogy odaadja a jegyet és azt mondja:</p>
            <p>- Tépd össze. Ha nem akarod, természetesen nem megyek el Riminibe!</p>
            <p>De erre nem tudta elszánni magát. Határozottan látta, hogy nincs veszély, meg lehet
               csinálni, a második napon már Éva is be fogja látni. Hiszen, lám, a látogatásba máris
               belenyugodott, örül is neki, tervezget.</p>
            <p>Igen. Éva már arról beszélt.</p>
            <p>- Úgy csináljuk, mint tavaly! Majd valami szomszéd kis fürdőhelyen elbújunk! Jó?
               Emlékszel, tavaly is milyen jó volt? Te! Amikor megláttalak ott a szálloda előtt! A
               szélben lobogott a hajad, futottál elém!</p>
            <p>- Tudok is egy kitűnő helyet - súgta Péter. - Covignano! Alig húsz perc Riminitől.
               Valamikor kastély volt, most szálloda, szerelmesek búvóhelye!</p>
            <p>- Nagyszerű! Te vársz, én jövök és...</p>
            <p>No lám, úgye, hogy igaza volt! Már tervez, már csillog a szeme! Ugyanígy lesz
               Riminiben is, amikor majd megérkezik oda.</p>
            <p>A trieszti gyors befutott a velencei pályaudvarra. A vonat ott állt már a Santa
               Lucián.</p>
            <p>A kupé előtt pedig a pesti útitárs.</p>
            <p>Péter azonnal búcsúzni kezdett. De reménytelenül. A konkurrens még mindig nem adta
               fel a harcot.</p>
            <p>- Együtt szállunk le!</p>
            <p>De Péter most már kíméletlen volt, ennek nem szabad meglátnia, hogy ők ketten
               ugyanabban a szállodában vesznek szobát.</p>
            <p>- Sokkal okosabb most búcsúzni, mint a tolongásban. Búcsúzzék, Éva!</p>
            <p>Rövid búcsú volt.</p>
            <p>Éva sajnálta is.</p>
            <p>- Szegény fiú - mondta -, nem kellett volna ilyen ridegen.</p>
            <p>- Már Pesten kellett volna - vágta el a vitát erélyesen Geszty Péter. - Az egész
               utazásunk más lett volna! Elég volt belőle Budapesttől Velencéig.</p>
            <p>*</p>
            <p>Ez a másfél nap nagyon szép volt. A Ferroviával szemben szálltak meg egy apró
               szállodában.</p>
            <p>Félhomályos, romantikus épület volt a Canal Grande mentén. Apró kis halljából keskeny
               felszőnyegezett lépcső vezetett az emeletre.</p>
            <p>Angyali arcú, mosolygó kis boy vezette őket szobáikhoz, melyek egymás mellett voltak.
               Apró kis szobák, az ágyon moskitó háló. Alig lehetett megfordulni bennök.</p>
            <p>Megfürödtek és ki-ki a szobájában öltözködni kezdett.</p>
            <p>És máris kopogtatott Éva ajtaján.</p>
            <p>- Ki az?</p>
            <p>- Én!</p>
            <p>- Várj egy kicsit!</p>
            <p>Az ajtó megnyilt.</p>
            <p>- Gyorsan gyere be! Siess! Meg ne lássák! Az ember sohasem tudhatja.</p>
            <p>Ott állt Éva az ajtó mögött.</p>
            <p>- Édes!</p>
            <p>S az asszony már ott volt a mellén, hozzásímulva. Két karjával átölelte a nyakát és
               mohón keresték egymás száját.</p>
            <p>Hol volt már a délelőtt, hol volt már a kétség!</p>
            <p>Azután lementek az étterembe.</p>
            <p>Együtt. Nyiltan. Nem bujkálva, félve. Mint két ember, akinek joga van egymáshoz.
               Együtt. Nyiltan. Nem bujkálva, félve.</p>
            <p>Feloldódott minden, a mult, a kísértetek, amelyek fájtak!</p>
            <p>Olyan nagyszerű volt ez, ülni szabadon, nyiltan, odament a telefonhoz, felhívta a
               Lidót, az Excelsiort! S az Excelsiorban egy jó barátot. Igen! Ez külön öröm volt!</p>
            <p>Három év után egyszer valaki előtt együtt mutatkozni és nem szólni semmit,
               hangtalanul lenni büszkének, hogy nézd, ez az asszony az enyém! Érted már, hogy mért
               vagyok őrült? Ez az asszony szeret engem! Érted? Százmillió férfi él a világon és a
               százmillió közül engem választott, engem szeret!</p>
            <p>Igen, ez külön öröm volt. Hisz ez a barátja, talán az egyetlen, akire rábízhatta
               titkát, akiről még Éva is elhitte, hogy nem kell tőle félnie.</p>
            <p>- Szervusz öreg, - kiáltotta a telefonba - itt Péter! Megérkeztünk Éva és én, ha
               kedved tartja, délután együtt lehetünk valahol. Hogyan? Rendben van. Bejössz a
               motorossal? Hát akkor viszontlátásra délután a Danieli előtt. Hogy a kézcsókodat?
               Átadom, szervusz öreg!</p>
            <p>Igen, ez gyönyörű volt, gyerekes és gyönyörű.</p>
            <p>Mert nyilt, egyenes és titkolózás nélkül való.</p>
            <p>Nem úgy, mint odahaza, tavasszal, amikor minden évben majd megőrült. Mert tele volt a
               város részegítő illatokkal, minden az ébredő nap fényében fürdött, emberek, párok
               mindenfelé, csak ő járt egyedül, nem foghatta meg Éva kezét, hogy együtt rohanjanak
               az özönlő fényben, tavaszi sugáráradásban.</p>
            <p>Hol voltak most a kísértetek!</p>
            <p>Hol volt Angelo Pesotti!</p>
            <p>Csak ők voltak, ketten együtt, rohantak a szobájukba, egymás karjába, fuldokolva a
               túláradó érzésektől.</p>
            <p>Tomboló félóra volt. Talán szenvedélyesebb, forróbb mint a legelső találkozás, amikor
               először ölelte magához.</p>
            <p>És aztán Éva feje ott pihent a vállán a végtelen csendben, csak a kezük mozdult néha
               rebbenésre a másik felé.</p>
            <p>És négy órakor ott ültek a vaporettón.</p>
            <p>Egymásután vonult el előttük Velence ezerszer látott, megírt, lefestett, megénekelt
               csodája, amit mégsem lehet közhellyé tenni, senkinek sem sikerült megúnni,
               elfelejteni. Az Isola S. Giorgo, a Basilica della Salute, a Rialto, aztán a Szent
               Márk-tér, évszázadok óta tartó szünetnélküli karneváljával, galambjaival fotografáló
               tömegeivel, a Piazette, a Szent Márk templom, a Torre dei Mori és a Palazzo Ducale, a
               Doge-palota.</p>
            <p>Nyüzsgő utcák, szűk sikátorok ódon házai között bolyongtak.</p>
            <p>A Mercerián kirakatok előtt álldogáltak kart karba öltve a bábeli forgatagban, aztán
               a Quadriban ültek le, hogy szalmaszálon megigyanak egy aranciátát.</p>
            <p>Habzsolták, mámorosan nyelték Velence örök levegőjét, mélyen magukba szíva,
               elszakadva mindentől, Budapesttől, munkától, valóságtól és igen, visszajáró
               kísértetektől is.</p>
            <p>Félhat órakor pedig elindultunk a Danieli felé.</p>
            <p>Lehelletnyi zavar sem volt Évában.</p>
            <p>Nyugodtan, mosolyogva ment, mintha nem is az első eset lenne, hogy beszélni fog egy
               harmadikkal, titkolózás nélkül és ha szavak nélkül is, de nyiltan bevallva, én
               Geszty Péter szeretője vagyok.</p>
            <p>Péter szerette volna megcsókolni ott az utcán, annyira dáma volt, annyira
               kifogástalan minden hangsúlya, mozdulata, szava, annyira hiányzott belőle a bujkáló
               asszony zavara, kapkodása.</p>
            <p>Ahogyan a kezét nyújtotta, ahogyan természetes magától értetődöttséggel ment közöttük
               és szinte az első pillanatban átvette az irányító, a vezető szerepét, nem a bujkáló
               szerető volt, hanem a dáma, akit hódolat illet meg, és fenntartás nélküli
               tisztelet.</p>
            <p>Gesztyben egyetlen gondolat vibrált:</p>
            <p>- Milyen kár lett volna ezért az asszonyért, ha megmarad és elsüllyed abban a
               dunaparti-nő életben, ahol reáakad. Ha lokálok és hetenkint váltott legénylakások
               között ég ki. Mennyire más, több, hogy dísznőből emberré lett és pesti szépasszonyból
               dáma.</p>
            <p>Geszty Péter még sohasem tudott ilyen zavartalanul örülni szerelmének és Lóránt
               Évának.</p>
            <p>Vacsoráig maradtak együtt. Florián patinás termei előtt a terraszon megozsonnáztak,
               azután búcsúztak, hogy a másnap délelőttöt is együtt töltik.</p>
            <p>Itt volt az este, az első este Velencében.</p>
            <p>A Goldoni Színház mögött a Colombóban vacsoráztak. Vagy huszonöt év előtt a
               szocialisták tanyája volt és gyakran járt oda egy fiatalember, akit úgy hívtak, hogy
               Benito Mussolini.</p>
            <p>Vacsorához megittak egy üveg Rovignot, aztán egy finom kis bárban a Merceria
               bejáratánál - Bar Americano - vermouth mellett megettek még egy Scampi a la
               Americain-t.</p>
            <p>Nem történt semmi különös. Csak éppen csodálatos béke volt bennük, vaskapcsoknál
               erősebb együvétartozás.</p>
            <p>El lehetett volna menni még egy dancingba, mondjuk a Casanovába, de nem kerestek
               hangulatokat, lampionos serenata-kat, még csak nem is gondoláztak. Nem volt szükségük
               erre. A holdas éjszakában valószínűtlenül szép, színes felhőfoszlányok úsztak az
               égen. Elsétáltak a S. Bartolommeoig, onnan balrafordultak és a Rialtonál motorosra
               ültek. Gyenge szellő fodrozta a hajukat, a kezük néha találkozott s ilyenkor
               mosolyogtak.</p>
            <p>Nem voltak szavak, fogadkozások, nem történt semmi.</p>
            <p>Nem volt szükség semmire.</p>
            <p>A hotelben sem.</p>
            <p>Két ember, akiknek éveken át csak délutánjai voltak és most itt a lehetőség, hogy
               egész éjszaka együtt, egymás mellett! De mosolyogva tudták megcsókolni egymást, hogy
               éjszakára elváljanak. Nem kellett ottmaradni, együtt, egymás mellett.</p>
            <p>Geszty Péter olyan nyugalommal ment a szobájába, mintha nem is ugyanennek a napnak
               délelőttjén, alig tizennégy órája lett volna az a két perc ott Mestre előtt, amikor
               egy pillanaton mult, hogy mindennek vége legyen.</p>
            <p>Mintha nem is tizennégy órával előbb ébredt volna fel benne a gyanú, hogy ő itt
               felesleges, ő csak Budapesten kell és most ostobán voltaképpen Angelo Pesottihoz
               viszi ezt az asszonyt.</p>
            <p>*</p>
            <p>Reggel korán ébredt, frissen. Amikor felöltözött, odaállt Éva ajtaja elé és
               hallgatózott, van-e már mozgás odabenn, ébren van-e már.</p>
            <p>Igen, hallotta a lépéseit. Kopogtatott.</p>
            <p>Éva hangja máris csendült. Megadta a belépésre az engedélyt.</p>
            <p>Már felöltözött, az utolsó ruháit csomagolta.</p>
            <p>- Ne haragudj - mondta, - megreggeliztem! Nagyon éhes voltam, nem tudtam tovább várni
               rád.</p>
            <p>Odarendelték Péter reggelijét is és derűs, nyugodt félóra telt el felettük, míg mind
               a ketten elkészültek.</p>
            <p>Aztán lementek és a portásnak kiadták az utasítást, hogy bőröndjeiket vitesse ki a
               délutáni anconai gyorshoz.</p>
            <p>Párás melegben elindultak a Szent Márk-tér felé.</p>
            <p>Megint hármasban jártak, derűsen beszélgettek, az Olympiában Puch al Mandarint ittak,
               azután eldördült az ágyúlövés, a galambok riadtan felröppentek, dél volt.</p>
            <p>Az ebédre kellett gondolni, hogy idejében a vasúti állomáson lehessenek. Péter
               barátja az Excelsiorban ebédelt, de elkísérte őket az állomáshoz. Kicsit mászkáltak
               még túl a Ferrovián, a színes sikátorokban, azután elbúcsúztak. Ismét kettesben
               ebédeltek egy kis étteremben, majd a vonat indulásáig egy bár előtt ültek az utcán,
               fejük felett kötélen száradó fehérnemű lógott.</p>
            <p>Péterben semmi sem volt a búcsúzás érzéséből. Hiszen néhány nap mulva megint együtt
               lesznek.</p>
            <p>Sétára indultak el a pályaudvar felé. A vonat már bent állott, amikor megérkeztek.
               Kényelmes helyett keresett Évának, elhelyeztette a bőröndjeit és nyugodt
               beszélgetéssel telt az idő.</p>
            <p>Azután be kellett szállni.</p>
            <p>Geszty Péter most is mosolygott, de kicsit kusza volt ez a mosoly.</p>
            <p>- Ne csalj meg, Éva! Nagyon foglak szeretni, ha hű maradsz hozzám!</p>
            <p>- Te se, Péter! Úgye, nem?</p>
            <p>A vonat elindult már. Geszty ment a kocsi mellett.</p>
            <p>- Ó, én tőlem nyugodt lehetsz!</p>
            <p>A vonat egyre gyorsabb iramot vett, az ablak, melynél az asszony állott, már
               távolodott.</p>
            <p>Még látta Évát. Egész felső testével kihajolt az ablakon és a zsebkendőjét
               lobogtatta.</p>
            <p>Azután a messzeségben elveszett a vonat.</p>
            <p>És Geszty Péter lassan megindult a pályaudvar kijárata felé.</p>
            
         </div>
         <div type="chapter">
            <head>IV.</head>
            <p>Amikor kiért az utcára, egyszerre nagyon egyedül érezte magát.</p>
            <p>Elment a kis templom mellett, ahol az egykori a syracusai martir Santa Lucia csontjai
               pihennek.</p>
            <p>Mintha minden, egész Velence hirtelen kiürült volna.</p>
            <p>Irtózatos forróság volt. Lassú lépésekkel megindult a híd felé, hogy átmenjen a
               szállodába. Körülötte szünet nélkül színes, hangos áradat.</p>
            <p>Először felment a szobájába. De ez nagyon rossz érzés volt. Hogy itt van ez az ajtó,
               egy lépés az övétől és neki most ehhez az ajtóhoz semmi köze. Ha kopogtatna, idegen
               arc nézne ki az ajtón és indignálódva kérdezné, hogy mit akar tőle.</p>
            <p>Lement a hallba. Megdöbbenve húzta fel a szemöldökét.</p>
            <p>Minden zug magyar szótól visszhangzott. Már hallott is egy hangot:</p>
            <p>- Péter! Péter! Geszty Péter!</p>
            <p>Egy kollégája rázta a kezét, aztán egy színházi titkár a feleségével.</p>
            <p>Magyar társasutazás.</p>
            <p>Az út végén voltak, rohantak a Lidóra, hogy semmit el ne mulasszanak.</p>
            <p>A kollégája félrehúzta.</p>
            <p>- Kérlek alásan, egy szót se Pesten, hogy nővel láttál!</p>
            <p>No, gondolta Péter, a legjobbkor utazott el Éva.</p>
            <p>Aztán kiürült a hall. Csak úgy állva egy amerikai képeslapot nézegetett. Unottan
               lapozott, egyszerre felszaladt a szemöldöke. Egy kínai generális arcképe volt azon az
               oldalon és a generális megdöbbentő módon hasonlított egy volt világháborús
               önkéntestársához. Nézte a kép alatt a nevet: kicsit elferdítve, de a név is azonos.
               Lehet, hogy a keszeg, sovány bécsi fiúból Kínában tábornok lett?</p>
            <p>Hogy ez a karrier milyen állomásokon át érkezett el a kínai generális magaslatára,
               persze nem tudhatta. De hogy miképpen indult ez a karrier, annak élő szemtanúja volt.
               Hirtelen felnevetett.</p>
            <p>A kitünő tábornok ezerkilencszáztizenhét tavaszán még a legkevésbbé sem árulta el,
               hogy egykor marsallbot tulajdonosa lesz. Ellenkezőleg. A bécsi floridsdorfi gazométer
               tövében, ahol az önkéntesabteilung gyakorlatozott, rajta csattant a legtöbb tréfa, a
               legtöbb „széna-szalma”.</p>
            <p>A tisztiiskolában sem termett számára babér. A vizsgán elbukott, a többiek már régen
               zászlósok, sőt hadnagyok voltak, amikor ő még mindig egyetlen csontcsillaggal
               gefreiterkedett a galiciai lövészárkokban.</p>
            <p>Ezerkilencszáztizenhét tavaszán az oroszoknak már nem sok kedvük volt háboruskodni.
               Kezdődött a „barátkozás”. Átsétáltak, cigarettát hoztak, a mi bakáink kenyérrel,
               kávéval vendégelték őket s aztán az oroszok barátságosan lekezeltek és
               hazamentek.</p>
            <p>Mindennap akadt egy-két látogató.</p>
            <p>De ilyen körülmények között persze nagy harci kedv a frontszakaszon nem
               mutatkozott.</p>
            <p>Végül is parancs közölte, hogy vitézségi érmet kap, aki foglyot hoz be.</p>
            <p>Május elsején, gyönyörű tavaszi délutánon, megint látogatóba érkeztek az oroszok.
               Hárman jöttek, jámbor, jóindulatú orosz muzsikok. Vezetőjük egy hatalmas szál
               törzsőrmester.</p>
            <p>Barátságosan mosolyogtak, melegen rázták a bakák kezét, kínálták őket hosszúszopókás
               cigarettájukkal s mivel két paraszt akkor is kitünően megérti egymást, ha egy kukkot
               sem tud a másik nyelvén, jó órahosszat - beszélgettek egymással.</p>
            <p>Mikor aztán alkonyodott, az oroszok úgy érezték, illendő, ha hazamennek. Hát nagy
               udvariasan búcsúzkodni kezdtek, aztán egymásután kiléptek az árokból, hogy
               hazainduljanak.</p>
            <p>Utolsónak lépett ki a kétméteres törzsőrmester.</p>
            <p>De alighogy kilépett, értetlenül nézett vissza.</p>
            <p>Valami a zubbonyába kapaszkodott és erőlködve húzta vissza.</p>
            <p>Ez a valami nem egy harcias kiskutya volt, hanem a keszeg önkéntes. Fejébe vette,
               hogy ő igenis hadifoglyot hoz be és ezzel kiérdemli a vitézségi érmet.</p>
            <p>Lángvörös haja verejtékben úszott az erőlködéstől. Az első pillanatban csak nevettek
               rajta. Az egész kis kullancs nem tette ki harmadrészét a hatalmas muzsiknak.</p>
            <p>Az orosz eleinte nevetve hátrafelé rugdalt, ahogyan egy akaratoskodó kutya felé rúg
               az ember, de a kis vörös nem engedett. Egyszer aztán megmérgelődött a hatalmas orosz,
               egy mozdulattal hátranyúlt, a hóna alá kapta és szépen hazasétált vele.</p>
            <p>Valahonnan Szibériából Mandzsurián át juthatott Kínába, ahol generális lett belőle.
               Geszty Péter nézte. Vajjon melyik oldalon generális?</p>
            <p>Erről eszébe jutott, hogy nagyon feszült volt az európai légkör, amikor Budapestről
               elindultak. Nem ártana, ha tájékozódnék kicsit. Körülnézett.</p>
            <p>Talált is egy másnapos magyar ujságot, leült egyik bőrfotőjbe, pipára gyujtott és
               olvasni kezdett. De nem volt benne semmi különös.</p>
            <p>Csak valami vigutcai gyilkosság. Olyan messze volt most Budapest, a sok felfújt
               szenzáció. Istenem érdemel ez ennyi betűt? A politikai cikkekbe nem tudta magát
               belefúrni. Danzig? Mi köze neki Danzighoz? Fontosabb, hogy Éva este félnyolckor lesz
               Riminiben. Hány óra van?</p>
            <p>Három volt, délután három.</p>
            <p>Mit csinálok én este hétig?</p>
            <p>Akkor volt találkozója a barátjával.</p>
            <p>Úgy beszélték meg, hogy kimegy vele az Excelsiorba, ott vacsorázik és utána elmennek
               a Casinóba. Még négy óra addig.</p>
            <p>A Canal Grandé mentén a város felé sétált, aztán leült egy kis gelateria
               bádogasztalához.</p>
            <p>A másik asztalnál három matróz fagylaltozott. Harapták a cassiate-t mint a
               vajaskenyeret. De itt csak tizenöt percet tudott lemorzsolni.</p>
            <p>Persze el lehetett volna menni a Tintoretto kiállításra, megnézni a Miracole di San
               Marcot, a Crocifissione-t és Mária bemutatását a templomban. Templomokat is lehetett
               volna látogatni, például a Santa Maria Gloriosa del Frarit is meg lehetett volna
               nézni Marco Cozzi kórusfaragványaival és Bellini hármas képével a sekrestyében. El
               lehetett volna menni ide is, oda is s a végén nézegetni velencei csipkéket,
               üzleteket, kirakatokat.</p>
            <p>De egyedül? Éva nélkül?</p>
            <p>Legyintett.</p>
            <p>- Próbáljunk aludni!</p>
            <p>Felment a szobájába, teljesen levetkezett és ágyba feküdt. El is aludt.</p>
            <p>Később kiabálásra ébredt.</p>
            <p>- Aladár! Aladár! - kiabált egy női hang. - Öltözhetek már?</p>
            <p>Ahogy álmából felriadt, úgy meglepte a magyar szó, hogy akaratlanul felugrott és
               ablakáról félrehúzta a függönyt.</p>
            <p>A szemben lévő oldalon fiatal nő állott az ablakban, igen csinos, teljesen pucér.
               Meztelenül kiabált valahova a harmadik emeletre.</p>
            <p>Kábultan visszafeküdt és elaludt. Össze-vissza álmodott mindenfélét.</p>
            <p>Amikor felébredt, még mindig rekkenő volt a hőség. A moszkitóhálóval bevont ablakon
               áradt a napfény. Hat óra volt.</p>
            <p>Kicsit bosszankodott.</p>
            <p>Úgy beszélték meg, hogy szmokingot húz.</p>
            <p>Ostobaság, most vonuljon ki parádéban ebben a napsütésben?</p>
            <p>Kényszeredetten öltözni kezdett.</p>
            <p>Nem, ez így nagyon üres lesz Éva nélkül. Voltaképpen semmi értelme.</p>
            <p>De lassan vontatott mozdulatokkal mégis berakta a gombokat frakkingébe.
               Megmosakodott, megberetválkozott. Húzta az időt. Nagyon bosszantotta, hogy szmokingot
               kell öltenie.</p>
            <p>Sikerült is félhétig kihúznia.</p>
            <p>De akkor visszavonhatatlanul készen volt és indulni kellett.</p>
            <p>Odakünn olyan délutáni tűzzel ragyogott a nap, mintha sohase akarna lenyugodni.</p>
            <p>És most betelepedni itt egy motorosba teljes esti díszben!</p>
            <p>Kényszeredetten ment le a lépcsőn, de természetesen senki sem akadt fenn a
               szmokingján. Beült a fröcskölő motorosba.</p>
            <p>Zsúfolásig tele volt. A világ minden nyelvén beszéltek körülötte. Magyart is hallott.
               Most már örült, hogy itt van, hogy félóra mulva találkozik a barátjával.</p>
            <p>Csak nem egyedül, nem egyedül!</p>
            <p>*</p>
            <p>Aztán ezen is túl volt.</p>
            <p>Először bolyongtak kicsit a csillogó kirakatok között, később megittak még egy
               espressót a Quadriban, azután az Excelsior motorosán elindultak a Lidó felé.</p>
            <p>Az út szép volt, kellemes. A hotel teljes fényében ragyogott, de kicsit bosszankodott
               Geszty, mert a hűvös estén nem a tengerre néző terraszon terítettek a vacsorához.</p>
            <p>Kicsit el is késtek, legtöbben már vacsoráztak. Csak kevesen ültek az asztaloknál. De
               néhány káprázatos toalettet így is látott.</p>
            <p>Kellemes hangulatban elköltött vacsora után sétáltak át a kaszinóba.</p>
            <p>Meglepődéssel állapította meg, hogy a játék mennyire nem érdekli.</p>
            <p>Egy csúnya öregasszony ült mellette, állandóan nyert.</p>
            <p>Az arcokat kezdte figyelni. Ez se tudta lekötni. Most már ott van, gondolta,
               megérkezett. Szombat este van, bizonyosan valami programmal várták, talán már öltözik
               estélyi ruhába, hogy táncolni menjen.</p>
            <p>Aztán hirtelen az jutott az eszébe, hogy fehér flanell ruhája kabátját fehér
               szmokinggá lépteti elő.</p>
            <p>Éjfél után lementek az Excelsior Chez Vous dancingjába. Whisky and Soda is megtette a
               százhúsz lirás Lansounsec pezsgő helyett. Attól is felélénkült. Szédületesen szép
               nagyvilági kép volt. Ékszerekben, toalettekben, nőkben.</p>
            <p>Az emelvényen egészen rendkívüli jazz játszott. Egyetlen komoly hangszer sem volt a
               zenekarban, de az összeütött fadarabokból, kolompokból, csörgőkből olyan tánczenét
               hoztak ki, hogy nem tudta magát kivonni a hatása alól.</p>
            <p>Két óra tájban indult hazafelé. Rövidesen egyedül maradt a motoroson, de Velencében
               még forrongó zajos életet talált.</p>
            <p>Serenata volt ezen az estén, lampionos gondolákkal. Persze már régen véget ért, de a
               nép még kint volt az utcán. A Canal Granden sok bárka járt még terített asztalokkal s
               az asztal körül a család, énekelve.</p>
            <p>Egy pillanatig arra gondolt, hogy betér még valahová, de mégsem tette. Lefeküdt.</p>
            <p>Határozottan érezte, hogy nem megy. Éva nélkül nem tud itt maradni. Ha előbb nem
               lettek volna együtt itt, akkor talán menne. De így, hogy folyton az emlékével
               találkozik?</p>
            <p>Úgy beszélték meg, hogy a hét vége felé megy át Riminibe. Még nem merte magának sem
               kimondani, de már tudta, hogy huszonnégy óráig sem marad Velencében. Az első vonattal
               utazik Éva után.</p>
            <p>Reggel kifizette a szállodát, intézkedett, hogy a csomagját vigyék ki ugyanahhoz a
               vonathoz, amelyik előtte való nap Évát vitte magával.</p>
            <p>Délelőtt mégegyszer kiment a Lidóra, megfürdött, de már az sem tudta visszatartani,
               hogy egy ebédet egyen a Taverna árkádjai alatt.</p>
            <p>Délben visszament Velencébe, délután pedig felült a vonatra.</p>
            <p>Riminibe.</p>
            <p>*</p>
            <p>Geszty Péternek a vonaton határozottan nyomott, rossz érzése volt.</p>
            <p>Indulás előtt vásárolt egy ebédcsomagot nyolc liráért. Nem nagyon ízlett az étel,
               minduntalan Chiantival kellett segíteni, hogy a falatot lecsúsztassa.</p>
            <p>Egy nő ült vele szemben. Jelentéktelen. Olasz ujságokat olvasott. Később egy fiatal
               házaspár ült be két gyerekkel. Megható volt, mennyire becézték őket. Az apa szeme
               ragyogott, ha a gyerekeire nézett, minden mozdulata simogatás volt. Aztán egyszerre
               Paduánál a kisebbiket úgy vágta képen, hogy a vér is meghült benne.</p>
            <p>No, gondolta, temperatumban nincs itt hiba.</p>
            <p>Ült az ablaknál, nézte a rohanó tájat. Arra próbált gondolni, hogy mit csinál majd
               Riminiben.</p>
            <p>- Mindenesetre szerdáig, csütörtökig nem jelentkezem. Akkor majd átküldök egy
               levelet, hogy itt vagyok, mondja meg mikor és hol akar találkozni. Ez arra is jó,
               hogy addig ő megismerkedik a helyzettel és látni fogja, hogy nyugodtan
               találkozhatunk. Ez így nagyon kitűnő lesz.</p>
            <p>Rekkenő melegben hat óra tájt futott be a vonat Bolognába.</p>
            <p>Régimódi szerelvényekre kellett átszállnia, csak a menetiránynak háttal kapott
               helyet, azt sem az ablak mellett.</p>
            <p>Unalmas, vasárnapi hangulat terjengett a pályaudvaron.</p>
            <p>Aztán elindultak. Kétségbeejtően döcögött az öreg vonat.</p>
            <p>Aggódva kémlelte az eget. Félnyolckor még egészen világos lesz, biztos, hogy az első
               pillanatban beleütközött Évába, aki mindig halálra rémül, ha valami váratlanul
               éri.</p>
            <p>De most nem akart erre gondolni.</p>
            <p>Behúnyta a szemét, aludni próbált.</p>
            <p>Nem sikerült. Megadta magát.</p>
            <p>Behúzódott a fülke sarkába és idegesen pipázott.</p>
            <p>S azután félnyolckor este megérkezett.</p>
            <p>*</p>
            <p>- Geláátii!</p>
            <p>- Candiiiti!</p>
            <p>- Cartoliiini!</p>
            <p>Elnyújtott kiáltások mállottak el a levegőben. Fagylaltjukat, gyümölcsüket,
               képeslapjaikat kiáltozták izzadt olasz legények és nyögve tolták kocsijukat,
               vonszolták feketére égett testüket a tengerparti homokban.</p>
            <p>- Geláátii!</p>
            <p>- Candiiiti!</p>
            <p>- Cartoliiini!</p>
            <p>A grófi család tizenkét gyermekével éppen egy bárkát tolt ki a tengerre, a
               csehszlovák kokott, izgatottan forgatta nyakát, kereste az olasz fiút, akibe
               váratlanul beleesett.</p>
            <p>A strand bárjaiban fürdőtrikós feleségek írták hetven centezimós espressók mellett a
               képeslapokat és kint a tengeren megingathatatlan biztonsággal álltak a lehorgonyzott
               hadihajók, melyeket elküldött a Duce, hogy a külföldi nyaralók elvigyék hírét Itália
               flottájának.</p>
            <p>Péter ott állott a parton. Bronzra égett testén fürdőnadrág.</p>
            <p>Hát itt vagyunk és minden rendben van, az egész nagyszerű lesz.</p>
            <p>Kedvteléssel legeltette szemét a tengerparti képen.</p>
            <p>A zsivajgó, vidám, gondtalan életen.</p>
            <p>Most ez lesz két hétig.</p>
            <p>Nyugalom, öröm és ezer új, nagyszerű impresszió.</p>
            <p>Kitűnő gondolat volt, hogy ideutazott!</p>
            <p>Már ez a félnap is milyen remek. Mert félnapja van itt, ma hétfő van, tegnap vasárnap
               este félnyolckor este érkezett Riminibe.</p>
            <p>Elégedetten idézte maga elé megérkezésének izgalmas perceit.</p>
            <p>Még egészen világos volt, a hotel autóbusza várta s ő először arra gondolt, hogy csak
               a bőröndjeit rakja fel, maga gyalog megy be. De ezt a gondolatot hamar elvetette,
               mert akkor tudta már, hogy Éva szállodája szomszédos az övével és nem szeretett volna
               találkozni vele. Mégis jobb az autóbusz, az gyorsan elsuhan vele. Maradjunk az
               autóbusznál.</p>
            <p>Tehát autóbuszon ment be.</p>
            <p>A hotelben már várták, azonnal felvezették a szobájába. Az első érzése az volt, hogy
               ez nem lesz jó, ide Éva nem tud eljönni hozzá.</p>
            <p>Amint kinézett az ablakon, egy kis épületet látott.</p>
            <p>- A depandanszunk - mondta a maitre.</p>
            <p>Fák között állott, villámgyorsan felmérte az útat. Félre esik az úttól, fák között
               lehet menni.</p>
            <p>- Nézzük csak meg!</p>
            <p>A maitre óva intette.</p>
            <p>- Primitívek a szobák, úgy tudom különben is, hogy csak a földszinten van szoba,
               éjszakára nem lehet az ablakokat nyitva hagyni.</p>
            <p>- Földszinten? - kapta fel a fejét Geszty Péter. - Az lenne nagyszerű!</p>
            <p>Odavezettette magát.</p>
            <p>Amint beléptek az ajtaján - se hall, se portás, - egy lépés a bejárattól az első
               szobát nyitották.</p>
            <p>- Csak ez üres. Senkinek sem kell, túl közel van a kijárathoz, - mondta a szálloda
               elegáns vezetője.</p>
            <p>De Geszty Péter arca felderült. Ennél jobbat elképzelni sem lehet, hogy Éva
               zavartalanul jöhessen.</p>
            <p>- Itt maradok.</p>
            <p>A maitre nem értette, de természetesen mindig meghajol a fizető vendég akarata
               előtt.</p>
            <p>- Ahogyan parancsolja, signor!</p>
            <p>Aztán visszavonult.</p>
            <p>Áthozták a bőröndjeit. Addig ő a szobát mérte fel, a kijáratot tanulmányozta, s a
               szomszédokat latolgatta. Remélhetőleg egyik sem ismerős és egyik sem budapesti.</p>
            <p>Hát a szoba csakugyan primitív volt. Kicsit rideg benyomás.</p>
            <p>A villanykörte is kicsi volt, nem adott elég világosságot.</p>
            <p>- Hát ezt majd kicseréltetjük! A bejárat a fontos.</p>
            <p>Éhes volt.</p>
            <p>Mosakodott és átöltözött, aztán a kerten át elindult a főépület felé az
               étterembe.</p>
            <p>A hallban szalónzenekar muzsikált, néhányan jöttek, mentek, nők és férfiak. Vezetője
               udvariasan az asztalához kalauzolta. Elégedetten körülnézett. - Egy kisebb
               Excelsior. Luxushely.</p>
            <p>Az asztaloknál estélyi ruhák, ékszerek. Csak egy kicsit sok a gyerek.</p>
            <p>Vele szemben három nő, két öreg dáma, aztán egy fiatalabb. Fekete, szúrósszemű,
               rosszarcú. Az első érzése az volt, hogy spanyolok.</p>
            <p>Az igazgató udvariasan üdvözölte, elébe tette a menűkártyát.</p>
            <p>Consommé, Froid en Tasse, Friture de Poisson du Pay, Volaille Paelée Alsacienne,
               Pommes, Duchesse, Maricots Verts au Beurre, Coupe de Glace Panache, Biscuits,
               Fruits.</p>
            <p>- No, a menü nem rossz!</p>
            <p>Egy üveg Chiantit kért hozzá.</p>
            <p>Símán, hangtalanul hozták a fogásokat. A rosszképű spanyol nő érdeklődve többször
               feléje fordult, általában észrevették.</p>
            <p>A terem hatalmas ablakai a tengerre néztek. Az eget látta. Felhős volt, kicsit
               lehangoló idő, valami őszi volt benne, de nem az őszi mélabú, hanem az őszi eső
               sivársága.</p>
            <p>Megvacsorázott.</p>
            <p>Egyelőre még idegen volt, ezt határozottan érezte.</p>
            <p>Egy szőke nő, hennázott fejjel, mindjárt az ajtó mellett ült, felkapta a fejét.</p>
            <p>Mosolyognia kellett. Milyen hamar kiderül, hogy ki űzi a szerelmet
               hivatásszerűen.</p>
            <p>Ahogyan a fejét felkapta, abban a mozdulatban minden benne volt. Ő ebben a
               pillanatban elkönyveltetett: új anyag, őnagysága holnap megkezdi a manővert. De
               lehet, hogy már ma este. Persze, ha lesz alkalma rá.</p>
            <p>Kisétált a kertbe, onnan a kapuhoz és kilépett az utcára.</p>
            <p>Meglepetten állt meg.</p>
            <p>Fényözönben fürdő üzletek, emberek ezrei. Micsoda karnevál! Szinte mozogni sem
               lehetett, úgy kellett áttörnie magát.</p>
            <p>- Nő, nő, nő és nő!</p>
            <p>Fürdőtrikóban, strandruhában, pizsamában, férfinadrágban, pullóverben és estélyi
               ruhában.</p>
            <p>Köztük férfiak, kevesen, szmókingban és dressing-gownban.</p>
            <p>Színes forgatag, pirosra lakkozott körmök a szandálokban. Illatok, színek, sima és
               selymes bőrök, karok, vállak, hátak a csillagos villanyfényben. És zene. Három
               oldalról is.</p>
            <p>Bárokat, kerteket látott, asztalok körül embereket. Mint a heringek.</p>
            <p>„Amati”, olvasta az egyik feliratot, innen az Aida hangzott.</p>
            <p>Zanarini, olvasta a másikat. Elől csak a kert volt tömött asztalokkal, de a bejáraton
               át sejtelmes fények villantak, táncoló, vonagló tömeg mozgott és hawai gitár pengett
               a jazz ritmusában.</p>
            <p>Határozottan szédült kicsit.</p>
            <p>Hát ezt nem így képzelte. Ő arra gondolt, hogy most, az esti homályban szépen
               körüljárja Éva szállodáját, tájékozódik, hogyan lehet majd a dolgokat úgy intézni,
               hogy könnyű, kellemes és szép legyen ez a két hét.</p>
            <p>Most már félt. Nem akart semmi váratlant. Úgy beszélték meg, hogy előbb levélben
               értesíti és nem akart most találkozni. Majd szerdán, csütörtökön elküldi a levelet,
               addig elég, ha ő látja néha. Gondolkodott, hogy elinduljon-e. De - olyan jó volna
               látni azért! Ha csak egy pillanatra is!</p>
            <p>Elindult.</p>
            <p>Apró kis tér volt a hotel mellett, bódék, hangos vásári zaj. Móka, képeslapok.</p>
            <p>Egy bár ajtaja felett hangszóró bömbölt nápolyi dalokat.</p>
            <p>Meztelen női karok súrolták, egy fiatal lány ment el mellette shortban. Olyan lábai
               voltak, hogy utána kellett fordulni.</p>
            <p>- Ez a levegő! - gondolta, - ez a levegő, határozottan erotizál.</p>
            <p>Aztán meglátta Éva szállodáját. Esplanade. Csakugyan jól nézte meg a térképen, itt
               volt az ő utcájukban, éppen a sarkon, másik oldalával a főutcára, ahol zajlott a
               karnevál.</p>
            <p>Átment az utca túlsó oldalára, egy sarkon megállt.</p>
            <p>Egy percig sem tartott szemlélődése, máris meglátta Évát.</p>
            <p>Nem trikóban, nem pizsamában és nem nagy estélyiben. Elegáns kék ruha volt rajta,
               fent csipkebetét. Ismerte a ruhát Budapestről.</p>
            <p>Karonfogva, lassan sétált egy nagyon szép lánnyal.</p>
            <p>- Ez a húga, gondolta, hasonlít rá.</p>
            <p>A szállodájuk felé sétáltak, ott megálltak és egy idősebb bácsival, nénivel
               beszélgettek.</p>
            <p>- No, gondolta, öt perc sem kellett s az egész családot ismerem. Ez a derék
               szemüveges kispolgár a nagybácsi, a kövér hölgy a nagynéni.</p>
            <p>Felcsillanó tekintettel nézte Éva komoly, szép arcát, aztán a tömegben tovább sétált.
               Kicsit csodálta is magát, hogy ilyen nyugodt és semmi ösztökélés sincs benne, hogy
               utána menjen, megnézze, mit csinál, hova megy majd.</p>
            <p>Lassan tovább sétált és alig húsz lépés, már ott is volt a tengerparton. A strand
               főbejáratánál. Bravó! Tehát itt kell a strandra jönnie.</p>
            <p>A bejárattól jobbra-balra egy-egy bár, ha beszélni akar vele, leül egyik bárba, egy
               espresso mellett megvárja, amíg jön. Nem is lehet eltéveszteni. Derűsen visszaindult
               a szállodába.</p>
            <p>Jazzt hallott. A terraszon tánc volt.</p>
            <p>Bement a szobájába, kinyitotta az ablakot, éppen a terraszra látott. Nem gyújtott
               villanyt, hogy az arca sötétben maradjon. A félhomályos kertbe autók futottak be,
               nőket látott, estélyi ruhában, férfiakat, mentek a terrasz felé. Vágyat érzett, hogy
               ő is elvegyüljön közöttük.</p>
            <p>Ő is felment. Feketét kért és nézte a táncot. De meglehetősen üres volt a terrasz,
               kívülről mozgalmasabbnak látszott.</p>
            <p>Egyik asztalnál nagy sereg gyerek ült, nyolctól tizennégy esztendőkig. Közöttük
               nurse, egy derűs papa és mama. Főképpen a gyerekek táncoltak. Mindig egymással és
               mindig együtt. Kivéve a gigolót, aki ebben a pillanatban rendkívül gálánsan, a
               nyolcéves kislánnyal táncolt tangót.</p>
            <p>- Nohát, aki mulatni akar, ne előkelő hotelekbe menjen, az előkelőség - gondolta -
               kicsit mindig unalmas.</p>
            <p>Még egyszer kisétált a kapu elé és néhány percig nézte a mámoros karnevált. Úgy
               érezte, hogy egyre mámorosabb lesz.</p>
            <p>Ez jó volna! Kicsit belevetni magát ebbe a muzsikás, mámoros forgatagba.</p>
            <p>De nem merte. Nem. Annyi minden történt az utóbbi hetekben, ne rontsuk el.</p>
            <p>Lefeküdt.</p>
            <p>Az ablakon hallotta a tánczenét, a terraszon még játszott a jazz.</p>
            <p>- Hát itt vagyok, - gondolta, itt vagyok. Éva. De jó élni!</p>
            <p>Aztán elaludt.</p>
            <p>Ilyen volt az első estje.</p>
            <p>Másnap reggel korán ébredt, nyolc óra volt.</p>
            <p>Fürdőcipőt, fürdőnadrágot húzott magára vette csakúgy panyókára a fürdőköpenyt és
               felment az étterembe reggelizni.</p>
            <p>Az ég tiszta volt, melegen sütött a nap. Derűs hangulatban ült az asztal mellé.
               Pizsamás, shortos nők ültek körülötte, jammes, vajas zsemlyéket ettek és teát ittak
               hozzá. Hát az olasz zsemlye nem túlságosan ízlett.</p>
            <p>De most nem bánta! Kedvtelve nézegette a vendégeket.</p>
            <p>Most két hétig, gondolta, meg kell szoknunk egymást, barátaim. Ismerkedjünk!</p>
            <p>Odajött hozzá a hoteligazgató, kedvesen jelentette, hogy Budapestről új vendégek
               érkeztek, két hölgy.</p>
            <p>Ismerte őket, két nővér, az egyikkel jó barátságban is volt. Tudta, hogy Évát nem
               ismerik, örült, hogy itt vannak, jó lesz néha elbeszélgetni, hiszen egész nap úgy sem
               lehet Évával.</p>
            <p>Most nagyon jól érezte magát.</p>
            <p>A tegnapi estét látta megvillanni maga előtt, a mámoros forgatagot. Ha kialakul a
               helyzet, nagyszerű lesz ebben a karneválban Évával bolyongani.</p>
            <p>Aztán kiment a tengerpartra. A tenger nagy hullámokat vetett, de ezer és ezer ember
               feküdt a homokban, lubickolt a tengerben.</p>
            <p>Annával és nővérével, Klárival a jelzett pesti ismerősökkel már az első pillanatokban
               találkozott, örömmel üdvözölték egymást, azután egy kis sétára indult a parton.</p>
            <p>Az egész nem tartott öt percig, máris meg kelleti állnia mosolyogva.</p>
            <p>Éppen akkor érkezett meg Éva. Szépen, karonfogva a húgával. És mögöttük szintén
               karonfogva, öntudatos kispolgár, a nagybácsi és a nagynéni. A kotlós. A mater
               familias. A családanya.</p>
            <p>Mosolyognia kellett, olyan mulatságos volt ez a kispolgári családi felvonulás. És
               benne Éva.</p>
            <p>Minden formában el tudta képzelni, csak ebben nem.</p>
            <p>Mosolyogva nézett utánuk, amint felvonultak. Azután nyugodtan visszafordult az ő
               strandrészletük felé.</p>
            <p>Derűsen letelepedett a homokba Annához és nővéréhez, Klárihoz.</p>
            <p>Eszébe sem jutott, hogy valahol Éva közelében helyezkedjék el és figyelje. Miért
               tenné? Hát kell figyelni? Hogy esetleg más férfiakkal beszélget, sétál vagy ül a
               homokban? Hát nincs ő is e pillanatban nőtársaságban? Még pedig csinos nők
               társaságában! És ezzel talán csalja Évát?</p>
            <p>Nevetséges.</p>
            <p>Derűs nyugalommal feküdt a homokban, két karját a feje alá tette, szinte érezte,
               hogyan barnul a szikrázó napfényben a bőre. Nagyon jó érzés volt. Elégedettséget
               érzett.</p>
            <p>Annával és Klárival beszélgetett. Anna asszony volt, Rimini szerelmese, minden nyarát
               itt töltötte, minden ember, fa, ház, személyes ismerőse volt. Klári fiatal
               özvegy.</p>
            <p>Tőlük tudta meg, hogy a sok gyerek a hozzájuk tartozó papával és mamával egy előkelő
               grófi család, hogy a zenekar rosszabb, mint a tavalyi, hogy a tenisztréner télen
               parkettáncos, Nápolyban egy kis lokálban találkoztak vele, hogy minden pénteken bál
               van a szállodában, gran ballo, de most kivételesen előbb lesz benne részük, még pedig
               másnap este. És ez a bál tényleg nagy lesz és fényes, mert a flotta tisztikarának
               tiszteletére rendezik.</p>
            <p>Kint a tengeren ugyanis a büszke olasz flotta néhány ragyogó fehér színben pompázó
               nagyszerű egysége horgonyzott napok óta.</p>
            <p>Néhányszor bementek a vízbe, néhányszor megszáradtak, aztán hallották az ágyúlövést:
               tizenkét óra. Dél van.</p>
            <p>Ilyenkor illik még egyszer a tengerbe menni. Hát bement. Aztán tuss alá állt a
               többiekkel és megindultak a szállodába, fehér inget, fehér nadrágot vett és
               megebédelt. A széles ablakokon a tenger felől ízes, sós, hűs szellő jött, az ebéd
               igazán kitűnő volt, a csehszlovák kokott izgatottan figyelte s a rossz arcú
               délamerikai nő szintén minduntalan az asztala felé fordult.</p>
            <p>A haliból hallotta a kegyetlenül rossz szalónzenét.</p>
            <p>Fantasztikus gondolta, hogy jó hotelek, milyen rossz zenekarokat tudnak
               szerződtetni.</p>
            <p>Barnára sült női lábszárakat, karokat, hátakat látott az asztaloknál. Férfi kevés
               volt.</p>
            <p>Aztán ebéd után kiült a hallba. Karosszékben ülve, pipázgatva nézte a különös,
               pizsamás ebédutáni táncot.</p>
            <p>Egészen csinos nők voltak. Ketten is kértek tüzet tőle. Köszönetet mondva, kedvesen,
               mindent igérően a szemébe mosolyogtak. De nem volt kedve ismerkedni. Csak
               visszamosolygott és meghajolt. Nem kezdett beszélgetést.</p>
            <p>A csehszlovák kokott a szomszéd asztalhoz ült, felvonultatta a csábmozdulatok nehéz
               ütegeit, de ő olyan fölényes derűvel nézte, hogy őnagysága lebiggyesztette megvetően
               a száját, lesimította a szoknyáját és elfordult.</p>
            <p>Délután megint látta Évát.</p>
            <p>Ő feketéjét kavargatva, ült egyik bárban a strandon, amikor a part mellett vezető
               úton megjelent. Most is a húgával volt, bő, hosszú nadrágot és fehér blúzt viselt. A
               móló felé mentek.</p>
            <p>Most már nem tudott ellenállni, lassan utánuk sétált. Kimentek a móló legvégére,
               leültek és lábukat lóbálták a tenger felett.</p>
            <p>Messziről mosolyogva, szeretettel és igen nagy nyugalommal nézte őket.</p>
            <p>- Milyen ostoba az ember, gondolta, ha jó kedve van, elrontja, ha jó dolga van,
               csinál magának problémákat. Angelo Pesotti! Vén szamár vagy, Geszty Péter.</p>
            <p>Aztán Éváék felkeltek és amerről jöttek, mentek vissza az úton.</p>
            <p>- Szervusz kicsi szívem, mondta magában.</p>
            <p>Arra gondolt, hogy Éva biztosan nem érti, miért nem kap levelet a Lidóról. Reggel már
               bizonyosan kérdezte is a portást, hogy nem hozott-e vajjon levelet a posta?</p>
            <p>Hat óra felé Annáékkal együtt uzsonnázott Geszty Péter a parton. Kellemes, nyugalmas
               óra volt. A lemenő nap játszott a tengerrel, vitorlások úsztak a vizen.</p>
            <p>Vacsora után is együtt ültek a terraszon a táncnál. A két asszony nagyon elegáns
               volt, sokan nézték az asztalukat. Éjfél felé Annáék lefeküdtek, ő pedig elment
               kószálni. Holdtölte felé jártak, valószínűtlenül szép volt az ég, gyönyörű az
               éjszaka.</p>
            <p>Kint barangolt a parton, párokat látott összebújva. Két karját kitárta, feszült
               minden benne.</p>
            <p>Még néhány nap, gondolta, aztán én is. Éva meg én. Csak néhány nap türelem.</p>
            <p>Másnap még egyszer látta Évát.</p>
            <p>Anna húgával, Klárival ült a bejárat közelében egy moskónén, amikor egyszerre csak
               alig tíz lépésnyire tőle megjelent.</p>
            <p>Fekete trikóban, sudár termetével, amint végigment a tengerparton, olyan szép volt,
               hogy elállt a lélekzete.</p>
            <p>De meg is ijedt.</p>
            <p>Már nem tűnhetett el, s az az érzése volt, hogy Éva észrevette. Ez a megjelenés itt
               tíz lépésre tőle, annak a jelzése, hogy tud már róla. De nem nézett Péter felé, a
               vízbe dobta magút. Éppen csak hogy két-három tempót tett, aztán már ment is a
               partra.</p>
            <p>Egy férfi kutyázott utána nyilvánvaló ismerkedési szándékkal. Éva nyugodt fölénnyel
               elnézett a feje felett.</p>
            <p>Péter nagyot lélekzett. Egyrészt mert nem reagált az ismerkedési szándékra, másrészt,
               mert észrevette őt és nem volt az arcán ellenkezés. Úgy-e lám, hogy igaza volt. Kár
               lett volna ezt a két hetet elmulasztani.</p>
            <p>*</p>
            <p>Rövidesen kiderült, hogy Éva nem vette észre.</p>
            <p>Ez csak délután következett be és nem is a strandon. Délután hat órakor, mikor néhány
               lépésre Éva hoteljétől, beült az egyik uzsonnázókertbe.</p>
            <p>Nem azért tette, hogy Évával találkozzék, ő ilyenkor még a strandon szokott lenni. De
               neki szándékozott levelet írni.</p>
            <p>Megevett egy cassatet, aztán tintát, papirost kért.</p>
            <p>Nagyon nyugodt, derűs hangos írt. Hogy amint látja, megérkezett. Természetesen ő is
               tudja, hogy nem lehetnek együtt olyan szabadon, mintha egyedül lennének, de most már
               Éva maga is meggyőződhetett róla, hogy nem veszedelmes ez a kirándulás. Telefonáljon
               tehát a Grand Hotelbe, hol, mikor találkozhatnak. Várja a hívását.</p>
            <p>- Ekkor történt - mikor egy pillanatra felemelte a fejét -, hogy megállott a toll a
               kezében.</p>
            <p>Három lépésre tőle két nő ült s az egyiknek a szeme az övébe kapcsolódott.</p>
            <p>Éva.</p>
            <p>A pillantásban volt egy csöppnyi szemrehányás, de hiányzott belőle az ijedtség, a
               rémület és igen, hiányzott az az ellenséges tűz is, amit az utóbbi hetekben látott
               megcsillanni mikor Rimini szóba került.</p>
            <p>Háttal ült neki s éppen akkor kapta el a pillantását, amikor visszanézett.</p>
            <p>Éva természetesen nem ülhetett így állandóan, de azért egy-egy pillanatra még kétszer
               is Geszty Péter felé fordult.</p>
            <p>A férfi jobban szerette volna, ha most még nem találkoznak, ha Éva előbb megkapja a
               levelet. De azért nem volt rossz érzése. Úgy látszik ezúttal elmarad a nagyobb
               ijedség.</p>
            <p>Éva fizetett, elbúcsúzott húgától és lassú lépésekkel kifelé indult. Óvatosan a férfi
               felé nézett, jelezte, hogy menjen utána.</p>
            <p>Geszty is gyorsan a fizetőt hívta, aztán sétálva mintha az előtte járó szép
               asszonyhoz semmi köze sem volna, megindult Éva után.</p>
            <p>Egyik mellékutcában találkoztak össze. Éva nyugodt volt és mosolygott. De kicsit
               savanyú volt ez a mosoly.</p>
            <p>- Megint meglepetést szereztél? - kérdezte. - Jobb lesz most? Itt vagy, együtt
               vagyunk és nem tudunk majd találkozni! Ezt akartad? Mind a ketten csak bosszankodni
               fogunk!</p>
            <p>A beszélgetés egyébként derűsen folyt csak éppen Évának minden érvre volt egy
               ellenérve. És meglehetősen erős ellenérve.</p>
            <p>- Hátha másutt nem, majd találkozunk az én szobámban - mondta Geszty Péter -
               zavartalan kijárata van!</p>
            <p>- Hol szálltál meg?</p>
            <p>- A Grand Hotelben.</p>
            <p>Az asszony nevetni kezdett.</p>
            <p>- Ott szállt meg a fivérem is.</p>
            <p>Geszty meglepetten nézett rá.</p>
            <p>- Kicsoda?</p>
            <p>- A bátyám. Jól hallottad! Tegnap este váratlanul megérkezett Svájcból. Most képzeld
               el, hogyan fogunk találkozni!</p>
            <p>Hát ez nem volt kellemes hír. Nem ismerték ugyan egymást, de mégsem volt
               kellemes.</p>
            <p>- Én a depandanszban lakom! - mondta, mintha nem lett volna mindegy.</p>
            <p>- Még jobb - nevetett idegesen az asszony. - Ő is a depandanszban lakik.</p>
            <p>Erre nem tudott mit válaszolni.</p>
            <p>Hat óra felé járt, kevesen voltak az utcán. A nők fodrászoknál ültek, vagy odahaza
               készülődtek a Grand Hotel esti báljára. Egész Rimini a gran ballora készült.</p>
            <p>- Mi is ott leszünk - mondta Éva, - nemsokára mennem is kell a fodrászhoz.</p>
            <p>Néhány lépést még szótlanul mentek egymás mellett, aztán megállt.</p>
            <p>- A fivérem délután másutt keresett szobát. Nem érzi jól magát a Grand Hotelben. Ha
               talált, akkor holnap esetleg találkozhatunk. Ha vigyázunk, talán nem is lesz baj
               belőle.</p>
            <p>- Persze, hogy nem! - kapott a szón Geszty Péter. - Tudtam én, hogy okos leszel!
               Meglátod milyen szép két hetünk lesz itt Riminiben!</p>
            <p>- De azért mégsem kellett volna így meglepetésszerűen - mondta Éva. Aztán azt
               kérdezte: Te is ott leszel a bálon?</p>
            <p>Geszty nevetett.</p>
            <p>- Majd én leszek az az angol, aki meglát, beléd szeret és folyton táncra kér fel.</p>
            <p>- Csak azt próbáld meg!</p>
            <p>Azután elbúcsúztak.</p>
            <p>*</p>
            <p>Péter az alkonyati ég alatt leült a nagy terraszra, ahol a bál lesz éjjel.</p>
            <p>Egy-két férfi volt ott, még pizsamában, fürdőköpenyben mászkáltak. És két fiú a grófi
               családból, ők viszont már mind a ketten teljes nyári evening-dressben. Mint két
               felnőtt.</p>
            <p>Nőket nem lehetett látni, valamennyien szobájukban készültek a gran ballora.</p>
            <p>Geszty Péter pipára gyújtott és egyik karosszékben üldögélve nézte az
               előkészületeket. Túlságosan izgalmas nem volt a kép.</p>
            <p>A gnómszerű előtáncos létra tetején mászkált, lampionokat akasztott, virágfűzéreket
               erősített a huzalokra, a tenisztréner a villanyokat próbálta ki és pincérekkel az
               asztalokat rendezte el.</p>
            <p>Ez is kellemes foglalkozás - gondolta Geszty - este szmoking, nappal
               háziszolgakötény.</p>
            <p>Lassankint kigyulladt egy-egy villany, a tenger felől hűs szellő jött és mögötte
               kigyulladtak az étterem csillárjai.</p>
            <p>Megnézte az óráját, még mindig nagyon korán volt. Sétált egyet.</p>
            <p>Aztán fél kilenckor öltözni kezdett.</p>
            <p>Egymásután rakta ki a ruhadarabokat, lassan megborotválkozott, nyakkendőt kötött,
               friss selyemzsebkendőt tett a szmokingja zsebébe és odaállt a nagy tükör elé.</p>
            <p>Rendben van.</p>
            <p>Akkor pillantása a fehér ruhájára esett. Hirtelen ledobta a szmokingkabátját és
               helyébe húzta a fehéret.</p>
            <p>A szeme felcsillant. No nézd csak!</p>
            <p>Feketére égett arcával kitűnően festett.</p>
            <p>- Hát kell ennél tökéletesebb fehér szmoking? Igy fogunk ma este megjelenni!</p>
            <p>Becsapta a szekrényt, bezárta a szobáját és megindult az étterem felé.</p>
            <p>Útközben felnézett Annáék ablakára. Még égett a villany, öltözködnek.</p>
            <p>Úgy beszélték meg, hogy a bálon együtt lesznek.</p>
            <p>Besétált az étterembe.</p>
            <p>*</p>
            <p>A tükör nem hazudott. Magas, karcsú alakján nagyszerűen símult a fehér szmoking.
               Érezte, hogyan fordulnak feléje a tekintetek, amint végigment az asztalok között.</p>
            <p>Gyönyörködve legeltette szemét az eléje táruló látványon.</p>
            <p>Divatrevű! Ékszerkiállítás! Dekoltázsparádé! - tolakodott elébe a dagályos három
               szó.</p>
            <p>Káprázatosak voltak a nők. Az urak is valamennyien evening-dresszben ültek már a
               vacsorához megterített asztalok mellett.</p>
            <p>A rosszarcú délamerikai démon nem vette le róla a tekintetét. Olyan leplezetlenül
               nézte, ahogy férfiszemek szoktak asszonyokat levetkeztetni. De most nem vette
               tudomásul.</p>
            <p>Mosolyogva, őszinte örömmel ült asztalánál és az elkövetkezendő játékra gondolt.</p>
            <p>- Gyerek vagyok, taknyos kölyök, - csóválta meg a fejét, - minden gondolatom ez az
               asszony.</p>
            <p>Ekkor Annát és húgát, Klárit látta belépni, mentek az asztaluk felé. Elragadóan
               elegánsak voltak mindaketten.</p>
            <p>Bravó!</p>
            <p>Arra kellett gondolnia, mit érez majd Éva, mikor ezzel a két asszonnyal látja egy
               asztalnál.</p>
            <p>Végzett már a vacsorával, odament az asztalukhoz. A nők nézték és ők is igen
               elégedettek voltak.</p>
            <p>- Most már csak az a kérdés, mondta Anna, hogy melyikünkkel könyvelik el.</p>
            <p>- Mindegy! Mind a ketten vállalhatjuk.</p>
            <p>Végigasszisztálta a vacsorájukat, aztán a bál kezdetéig a kertben sétálgattak.</p>
            <p>A terrasz már teljes fényében ragyogott. A hotel vendégei az asztalok körül
               nyüzsögtek és kivülről is megindult az áradat.</p>
            <p>Egymás után érkeztek az autók, olasz, német, angol, amerikai rendszámokkal,
               vagyontérő toalettek bújtak ki az ajtókon, a főúton pedig a gyalogosan érkezők
               özönlöttek a szomszédos hotelekből.</p>
            <p>- Nézze! - kiáltott egyszer Anna. - Nézze, milyen gyönyörű asszony!</p>
            <p>Éva volt! Oldalán fehérben a húga és mögöttük a fivére.</p>
            <p>- Talán mi is menjünk, - mondta Anna.</p>
            <p>Azzal elindultak.</p>
            <p>*</p>
            <p>Amint kiértek a terraszra, első pillanatban elkapta Éva tekintetét Péter. De úgy
               tett, mintha nem vette volna észre. Éva kitágult szemekkel nézte őket, amint
               összetartozóan megjelentek. Elegánsan, nyugodtan, az otthonosság fölényével.</p>
            <p>Éváék ugyanis nem foglaltattak előre asztalt, s így meglehetősen hátul kaptak helyet.
               Annáék asztala ezzel szemben az első sorban volt.</p>
            <p>Gesztyt, aki a Lidón a Casinóban únottan nézte a játékot, most elkapta a játék
               izgalma.</p>
            <p>Derűs arccal, óvatosan, hogy Éva észre ne vegye, odapillantott. Észrevette, hogy az
               asszony Annáékat nézi és határozottan ellenséges a tekintete.</p>
            <p>- Féltékeny! - újjongott benne valami. - Féltékeny! Nézd csak, milyen ellenségesen
               néz errefelé!</p>
            <p>A jazz rázendített.</p>
            <p>Péter nem tudott uralkodni játékos kedvén, máris ugrott, máris meghajolt Anna
               előtt.</p>
            <p>- Szabad az első táncot?</p>
            <p>- Szabad!</p>
            <p>S egy pillanattal később már táncoltak.</p>
            <p>Éva elfordította a fejét, de Péter újjongó örömmel látta, hogy a szeme sarkából
               állandóan őket nézi.</p>
            <p>És a pillantása ellenséges, most gyűlöli őt is! Annát is! Mert együtt táncolnak.</p>
            <p>Udvarias kedvességgel tette a szépet Annának a tánc alatt, de a gondolatai másutt
               jártak.</p>
            <p>- Fáj? - kérdezte gondolatban Évától. - Fáj? Nem baj, szívem. Legalább te is
               megtudod, hogy mit éreztem én eddig minden nyáron, amikor tudtam, hogy ragyogó
               estélyi színekben pompázol, a csillárok fényében vakít dekoltált meztelen hátad s
               tudtam, hogy férfiak serege rajzik körülötted. Benned pedig ital van, bor, pezsgő és
               buja hawai gitárokból ömlik feléd a hang, miközben perzsel a mesterséges félhomály.
               És én nem mehettem, nyugton kellett maradnom, néznem kellett, vagy nem is nézhettem,
               mert nem lehettem ott. Igen, igen! Most te érzed ezt! De jól van így! Talán megérzed,
               hogy mit kínlódtam!</p>
            <p>Aztán jött a következő tánc Klárival. Ekkor ott táncolt mellettük Éva is a
               fivérével.</p>
            <p>Bizsergető meleg játék volt.</p>
            <p>Néha - nem is minden szándékosság nélkül összeért a karjuk, a kezük súrolta
               egymást.</p>
            <p>Néha a tekintetük is.</p>
            <p>Éva ilyenkor ajkbiggyesztve elfordította a fejét.</p>
            <p>És végül jött a negyedik tánc. Anna és Klári mással táncolt.</p>
            <p>Geszty Péter felkelt az asztalától, odalépett Éváékhoz és meghajolt. A szemében
               mosoly bujkált. Angolul kérdezte:</p>
            <p>- Szabad?</p>
            <p>Az asszony felállt. Aztán eltűntek a táncolók forgatagában.</p>
            <p>A férfi forró karokkal magához szorította. Nevetett a szeme.</p>
            <p>- Szeretsz?</p>
            <p>Éva mosolygott, de elfordította a fejét, nem válaszolt.</p>
            <p>- Nézd, suttogta Péter, ott balra! Látod! A fák között! Az a depandansz, ahol a
               szobám van! Ott lakik még a bátyád?</p>
            <p>- Nem.</p>
            <p>- Amint az ajtón belépsz, egy lépés az egész. Az első szoba, az enyém. Eljössz?</p>
            <p>Éva jól megnézte a terepet. Látszott, hogy most méri fel a lehetőségeket. De nem
               válaszolt.</p>
            <p>A tánc végetért.</p>
            <p>Péter visszakísérte, tisztelettel meghajolt, aztán újra leült Annáékhoz.</p>
            <p>Látta, hogy Éva húga izgatottan kérdezősködik ő utána.</p>
            <p>Most nagyon jól érezte magát.</p>
            <p>A pincér pezsgőt hozott.</p>
            <p>Koccintottak.</p>
            <p>Határozottan magán érezte Éva tekintetét.</p>
            <p>- Figyeli mit csinálok.</p>
            <p>Megint táncok következtek. Látta, hogy egy házaspár ült Éváékhoz.</p>
            <p>Aztán megint ott állt Éva előtt, hogy táncba vigye.</p>
            <p>A forgatagban ott táncolt Éva bátyja is.</p>
            <p>- Vigyázz! - súgta. - Azt mondtam, angol vagy!</p>
            <p>Péter magához szorította.</p>
            <p>- Eltöröd a derekamat!</p>
            <p>- Szeretsz?</p>
            <p>Éva egy kis grimasszal, hogy más azért ne vegye észre, ráöltötte a nyelvét.</p>
            <p>- Reggel a strand bejárata mellett a bárban várlak. De ne téveszd el. A baloldali
               bárban leszek! Gyere arra! Jössz?</p>
            <p>- Nem tudom.</p>
            <p>- Féltékeny vagy?</p>
            <p>- Fütyülök rád!</p>
            <p>Aztán hirtelen:.</p>
            <p>- Ne beszélj magyarul, mondj valamit angolul.</p>
            <p>- I love you!</p>
            <p>Mellettük táncolt el Éva bátyja.</p>
            <p>Vége volt a táncnak. Észrevette, hogy Éváék asztalánál róla, beszélnek. Nézik.</p>
            <p>Mikor harmadszor táncoltak együtt, Éva nevetett.</p>
            <p>- A bátyám azt mondja, biztosan nem is vagy angol! Majd reggel látni foglak a
               strandon, amint tolod a fagylaltos kocsit és kiabálsz, hogy „geleáááti,
               candiiiti!”.</p>
            <p>Aztán minden átmenet nélkül azt mondta:</p>
            <p>- Nem szebb, mint én! Csak elegáns!</p>
            <p>Ez Annáékra vonatkozott.</p>
            <p>Gyönyörű volt az éjszaka, izgató a játék.</p>
            <p>Hát nem lett volna kár?</p>
            <p>Egyik táncnál azt mondta Péter:</p>
            <p>- A húgod sokat ül. Felkérem. Remélem megengeded?</p>
            <p>Éva dühösen megszorította a karját.</p>
            <p>- Nem akarom!</p>
            <p>- Miért?</p>
            <p>- Csak!</p>
            <p>Mind a ketten felnevettek.</p>
            <p>A zenekar mellett fotografus állott. Mint a pergőtűz, úgy dolgozott. A táncoló
               párokat fényképezte. Amikor odaértek, fellobbant a magnézium.</p>
            <p>Péterből hangosan buggyant ki a nevetés. Az asszony ijedten kapta fel a fejét.</p>
            <p>- Még ez hiányzott, hogy együtt le is fotografáljanak!</p>
            <p>- Ne félj, reggel megveszem tőlük a filmet és elégetjük.</p>
            <p>Most Éva húga táncolt mellettük Érdeklődve nézett feléjük.</p>
            <p>- Te! Én mégis felkérem!</p>
            <p>- Nem! Az én angolom maradsz!</p>
            <p>- Candiiiti! - kiáltotta Péter.</p>
            <p>De többször nem táncolhatott Évával. A pincért kérte társaságuk, már ott állott az
               asztaluknál.</p>
            <p>Látta, hogy fizetnek.</p>
            <p>Csak a csillogó szemével tudott Évától búcsúzni.</p>
            <p>Ők még egy félóráig ottmaradtak, aztán Annáék is lefeküdtek.</p>
            <p>Péter pedig lassan megindult a mámoros éjszakában az utca felé.</p>
            <p>*</p>
            <p>Az ég olyan kék volt ezen az éjszakán, mint otthon gyönyörű tavaszi délutánokon. S a
               kék égen teljes ragyogásában a telihold.</p>
            <p>Ment az utcán, vidám párokat látott, estélyi ruhában, szmókingban siettek a Broadway
               felé, mások a szomszédos Riccione dancingjába, a Savioliba suhantak.</p>
            <p>A földön egy eldobott olasz ujság feküdt. „Danzig”, olvasta, aztán gondtalanul
               rátaposott.</p>
            <p>Az Esplanade előtt megállott. Az ablakokat nézte. Vajjon melyik az ő ablaka?</p>
            <p>De minden ablak sötét volt már.</p>
            <p>Alszik. Úgylátszik, már alszik Éva.</p>
            <p>Lassan, sétálva megindult a tengerpart felé. A parton szálloda állt. Ide költözött
               Éva bátyja.</p>
            <p>Lement egészen a tengerpartig, nézte a holdfényben csillámló hullámokat, hallgatta a
               zúgást, ahogyan a parthoz ütődnek.</p>
            <p>Azután visszafordult és megindult hazafelé.</p>
            <p>Az utcán ebben a pillanatban senki sem járt.</p>
            <p>Teljesen egyedül volt az éjszakában.</p>
            <p>Lassan, sétálva ment, már kilépett a strand kapuján.</p>
            <p>Ekkor egyszerre megállott. A lába szinte gyökeret vert.</p>
            <p>Nem messze, talán ötven lépésnyire tőle a szálloda mellől, ahol Éva bátyja lakott,
               két nő siető alakja bukkant ki a félhomályból. Két nagyon szép, karcsú, női alak.</p>
            <p>Az egyiken fekete, a másikon fehér estélyi ruha.</p>
            <p>- Éva és a húga! - dobbant meg a szíve.</p>
            <p>Az arcukat nem látta, de nem volt kétséges előtte. A ruhák, a fekete és fehér,
               pontosan az ő ruhájuk. Amiben a bálban voltak.</p>
            <p>Nem mozdult meg.</p>
            <p>A két nő gyorsan átvágott a téren és egy mellékutcában tűnt el, mely a dancing felé
               vezetett.</p>
            <p>- Lehet ez? - emelte fel a fejét határtalan csodálkozással.</p>
            <p>Neki azt mondta, hogy nem tudnak találkozni, ne jöjjön ide, Riminibe. És ezt lehet?
               Ennek nincs akadálya? Hogy a dancingban idegen férfiakkal táncoljon? Csak vele nem
               lehet?</p>
            <p>Mintha az egész báli estét szivaccsal letörölték volna.</p>
            <p>- Na te szamár! Azt hitted, hogy az az ellenséges nézés féltékenység? - döbbent benne
               a gondolat. - Nem barátom! Útjában vagy!</p>
            <p>Egy pillanatig sem jutott eszébe, hogy utánuk menjen. De amint hazafelé menet a
               mellékutcához ért, akaratlanul is újra látta őket!</p>
            <p>A fekete estélyi ruhás nő, Éva, háttal állt neki. Talán húsz lépésnyire voltak tőle.
               Vitatkoztak.</p>
            <p>Nem állt meg, tovább ment. Már túl is ment az utcán, ahol a hoteljébe kellett
               befordulni, amikor észbekapott. Visszafordult.</p>
            <p>Éva ebben a pillanatban fordult be a szállodája kapuján. Egyedül.</p>
            <p>- Hazament! - villant meg a szeme és a fagyos szorítás engedni kezdett. - Hazament!
               Nem ment el nélküle a dancingba.</p>
            <p>- Nem ám - hallotta a másik gondolatát. - Mert észrevett téged!</p>
            <p>De nem engedte a vádló gondolatot elhatalmasodni magán.</p>
            <p>Bizonyosan arról van szó, gondolta, hogy hazakísérték a hoteljébe Éva bátyját. Azután
               a húga azt mondta, hogy menjenek el még táncolni.</p>
            <p>Éva nem akart, vitatkozott.</p>
            <p>A húga valószínűleg nem hagyta magát.</p>
            <p>Ő elmegy egyedül, mondhatta. És elment.</p>
            <p>De Éva nem tartott vele, hazament. Igen hazament. Maga látta.</p>
            <p>A jeges szorítás felengedett.</p>
            <p>De két érzés határozottan visszamaradt.</p>
            <p>Az egyik biztató volt. Ha vita tárgya lehet, hogy éjszaka, egyedül, garde nélkül
               menjenek-e dancingba; ha lehetséges, hogy a húga, ez a tizenhét-tizennyolc éves
               csitri éjjel kettőkor egyedül mehet a Savioli mulatóba, - akkor annak sem lesz majd
               akadály, hogy Éva vele legyen.</p>
            <p>A másik azonban megfogta a kezét.</p>
            <p>- Megállj! Ő ennek ellenére még ma este is azt mondta neked, hogy a találkozásokra
               lehetőség nincs! Gondolkozz csak! Te ennek az asszonynak itt útjában vagy. Nem
               mondom, hogy nem szeret. Szeret a maga módján. De otthon. És csak addig, amíg a
               legkisebb lemondást sem kéred tőle! Nem néniről, bácsiról, fivérről van itt szó! Csak
               addig kell a szerelmed neki, amíg szabad mozgásában nem zavarja. Csak az élvezetére
               reflektál, a kötelezettségeit nem vállalja! Most például útjában vagy!</p>
            <p>Fáradtan ment hazafelé.</p>
            <p>*</p>
            <p>- Nem lett volna okosabb a bál után lefeküdni? Miért kell nekem mindent látni?</p>
            <p>Aztán megrázkódott.</p>
            <p>- Pfuj! Már aljas is vagyok!</p>
            
         </div>
         <div type="chapter">
            <head>V.</head>
            <p>És reggel tízkor a bejárat mellett leült egy asztal mellé a strand bárjába.</p>
            <p>- Nézd, te vén szamár, beszélt magának, elveszítetted teljesen a józan eszedet? Az
               Isten áldjon meg, ébredj már fel! Nézz körül! Nézd itt veled szemben a tengeren a
               hadihajók állnak! Az olasz flotta! Mit gondolsz miért van ez itt? Azért, hogy te és
               ti mindnyájan, fürdővendégek, magyarok, osztrákok, csehek, franciák és igen, ti
               angolok is, lássátok, tudomásul vegyétek! Ez az olasz flotta!! És készen áll! Érted
               mit jelent ez? Hogy te itt egy puskaporos hordó tetején a holdat ugatod! Te! Miért
               nem veszel a kezedbe egy ujságot! Ezer érdek jár vitustáncot, a lapokban csak egy
               városnév szerepel, Danzig, de csak kis szikra kell és egy világ, a világnak egy egész
               korszaka a levegőbe repül! Nem érted? Neked hivatásod van: egész mellel kiállni a
               katasztrófa elé, segíteni feltartani! Fegyvered van: tollad! Te szerencsétlen. Nem
               látsz mást ebből az egész elkerülhetetlen végzetszerűséggel közeledő, minden órában
               kirobbanható világkatasztrófától, mint a nyavalyás kis szerelmedet? A vak is látja,
               miről van szó! Velencében félrelökted az ujságot, s azt mondtad, mi közöd neked
               Danzighoz. Nem érted, hogy Danzig a tulajdon bőrödet érinti? És holnapra elsüllyed ez
               az egész világ, aminek érzékeket csiklandozó, nehéz illata, flörtös, tengerpartos,
               fürdőtrikós luxushölgyes vetülete vakít! Nem ébredsz fel? Utolsó perceit éli
               körülötted a béke gondtalansága, bősége, élethabzsolása! Holnap már talán a halál
               habzsol! S ezek a csillogó hajók, ragyogó fehér egyenruhás tengerésztisztek halált
               osztanak és maguk is halottak lesznek. Soha többé nem járnak fürdőhelyek
               báljaira.</p>
            <p>Aztán megint másképpen:</p>
            <p>- Hát ha más nem állít meg, állítson meg a hiúságod! Vagy valaki! Nyisd ki akármelyik
               lexikont, ott a neved! Még a francia Larusseban is! Fel vannak sorolva az írásaid!
               Számon tartanak, mint egy értékét a kulturának, ha még oly kicsi értékét is. Számon
               tartanak! Hát nem szégyelled ezt a gyengeségedet? Nem szégyelled ezt a játékot,
               lepkének, szédült pillangónak lenni egy gyertya körül? Hogy gyönyörű gyertya? Nézz
               körül, ilyen gyertya még száz van itt körülötted, csak a kezedet kell kinyújtanod! De
               azokért sem, egyikért sem érdemes elégni! Nem az ember van a fényért, a fény van az
               emberért!</p>
            <p>A bejárat másik oldalán feltűnt Éva. Mellette a húga. Szendén, ártatlanul, papa-mama
               előtt lépegetve, mint jó kis lány. „Szabad mama?”</p>
            <p>Ez a tizenhárompróbás liliom az, akit az éjjel egyedül látott elmenni a mulatóba?</p>
            <p>Fizetett. Ha jön Éva, perceken belül jönni fog, ne kelljen várnia.</p>
            <p>Pillanatok alatt minden meggondolás elenyészett. Felmérhetetlen távolságba ködösödött
               Danzig és az egymás mellett felsorakozott sok hadihajó, az egész flotta.</p>
            <p>Aztán tizenegy óra lett. Néha messziről látta Évát. A fekete fürdőtrikóját viselte.
               Bement a vízbe, később kijött, aztán egy nővel sétált. No, jöhetne már.</p>
            <p>De nem jött.</p>
            <p>Elveszítette a szeme elől.</p>
            <p>Csak félóra mulva látta meg újra.</p>
            <p>Jött a bár irányába. No végre.</p>
            <p>Felállt, hogy eléje menjen.</p>
            <p>De Éva éppen lakkor fordult el a tenger felé.</p>
            <p>A foga összecsikordult. Újra leült.</p>
            <p>Várt.</p>
            <p>Aztán egyszerre eldördült az ágyúlövés. Dél volt.</p>
            <p>De nem jött oda. Nem jött el hozzá.</p>
            <p>Talán most. Amikor kevesebben lesznek.</p>
            <p>Ült a széken, legalább a harmincadik cigarettáját szivta.</p>
            <p>A strand már egészen kiürült, messze ellátott. Évát is látta. Az a házaspár volt
               vele, amelyik a tegnap esti bálon is az asztaluknál ült. Hancurozott velük, nagyokat
               nevetett.</p>
            <p>És látta azt is, amikor elment.</p>
            <p>Egyedül.</p>
            <p>Ott a bár mellett.</p>
            <p>Arra se nézett.</p>
            <p>Nem értem, motyogta, nem értem.</p>
            <p>Nem akart a dologba belemenni.</p>
            <p>Féltékeny! Bizonyosan féltékeny! Hát persze, hogy erről van szó! Annáék miatt!</p>
            <p>Nem kétséges, hogy felhívja ebéd után! Megmondta, hogy kettő és három között a
               hallban lesz a portás közelében, hogy ha telefonál, rögtön megtalálják!</p>
            <p>Idegesen megebédelt, aztán gyorsan odament a portáshoz.</p>
            <p>- Telefonon keresni fognak. Itt vagyok.</p>
            <p>És leült egy karosszékbe. Mellette a grófi gyerekek hangosan kiabáltak, jágóztak.
               Félpercenkint csattant a rugó.</p>
            <p>Talált egy pesti ujságot. Próbálta belefúrni magát. Danzig! Már megint Danzig.
               Ellökte.</p>
            <p>Végre két óra lett. No, most már minden percben hívhatják a telefonhoz!</p>
            <p>Aztán negyed három lett.</p>
            <p>Fél.</p>
            <p>Aztán elmult öt perccel. Aztán tízzel.</p>
            <p>Háromnegyed.</p>
            <p>Hirtelen a felesége jutott az eszébe.</p>
            <p>Az utolsó együtt töltött délutánjuk. Vidámak nem voltak, mégis tizenöt év,
               mindegyikük érzett valami kis fájdalmat, ami talán nem is fájdalom volt, hanem
               hangulat. De megvolt, ült a levegőben. Nem is azért, mert válniok kell. Azért, mert
               arra gondoltak: milyen kár, hogy nem élhettek így, ilyen szépen, békességben,
               megértésben, ahogyan most ültek itt. A legutolsó délután.</p>
            <p>Ekkor már hallgattak percek óta. Aztán a felesége megszólalt. Halk volt a hangja.</p>
            <p>- Mondja, milyen az az asszony? Szép?</p>
            <p>Péter válla felhúzódott.</p>
            <p>- Nem tudom. Biztosan. Nekem legalább.</p>
            <p>- Az alakja? Olyan, mint én?</p>
            <p>- Magasabb. Karcsúbb. Nem tudom szép-e, csúnya-e. Nem tudom. Azt hiszem, nincs rajta
               semmi feltűnő. Nem tudom milyen, csak nem tudom elfelejteni, nem tudom az életemet
               nélküle elképzelni.</p>
            <p>Kétségbeejtő, milyen tapintatlan tud lenni a szerelmes ember más asszonnyal.</p>
            <p>Csend volt.</p>
            <p>Szótlanul ültek egymás mellett.</p>
            <p>Kint villamos csilingelt.</p>
            <p>A felesége felemelte a fejét.</p>
            <p>Tekintete végigsimogatta Péter sápadt homlokát.</p>
            <p>Azután megszólalt:</p>
            <p>- Mióta tart?</p>
            <p>- Régen.</p>
            <p>- Boldog?</p>
            <p>De nem tudott már válaszolni, mert éppen bejött a cseléd.</p>
            <p>- A taxi!</p>
            <p>A felesége felállt, lesímította a ruháját, azt mondta halkan:</p>
            <p>- Indulnunk kell.</p>
            <p>Az előszobában álló bőröndöket a soffőr levitte és egymás után rakta a kocsijára.</p>
            <p>- Jó lesz ez a négy hét, - mondta a felesége, mikor beültek a taxiba. - Ilyenkor jó
               elutazni.</p>
            <p>Kint a pályaudvaron kikeresett egy félfülkét, elhelyezte a feleségét, aztán
               kiszálltak s az ablak mellett beszélgettek.</p>
            <p>Néhány perc még hiányzott a vonat indulásáig. Sétáltak.</p>
            <p>- Igaz is - mondta az asszony, - kérdeztem, hogy boldog-e, de nem válaszolt. Szereti
               magát az az asszony?</p>
            <p>- Hogy szeret-e? - Péter értetlenül bámult az asszonyra.</p>
            <p>- Hogy úgy szereti-e, ahogyan magát szeretni kell! Ahogyan én nem tudtam! Ahogyan
               maga szeret szeretni!</p>
            <p>Kicsit megütötték a szavak. Mit mondott ez az asszony? Hogy úgy szereti-e, ahogyan ő
               tudja magát boldognak érezni a szerelemben?</p>
            <p>Mint egy reflektor a sötétben.</p>
            <p>- Nem fogja magát egy napon minden ellágyulás nélkül otthagyni? - nézett rá őszintén,
               kutatóan a felesége. - Mint egy tárgyat, amire már nincs szüksége?</p>
            <p>- Szeret! - kiáltotta akkor. - Szeret! Amikor ölelem...</p>
            <p>- De azután! - mondta a felesége. - Azután!</p>
            <p>- Mi után?</p>
            <p>- Amikor a mámor, a kábulat már végetért! Azután szereti-e?</p>
            <p>- Akkor is! - kiáltotta, de bizonytalan lett a hangja. - Nem tudom. Lehet, hogy
               félretol majd hidegen, ellágyulás nélkül és lepattan róla minden szó, minden emlék és
               hidegen, értetlenül nézi majd a szememet, hogy miért riadt! Lehet. Lehet, hogy
               bestia, utolsó. Lehet! De akkor is szeretem. Nem tehetek róla.</p>
            <p>Most itt ült a hotel hallban, Riminiben, annyi hónappal később és erre kellett
               gondolnia.</p>
            <p>És hihetetlenül élesen látta maga előtt, szinte újra élte azt az utolsó napot, amikor
               elment tőle a felesége.</p>
            <p>Ezen a napon a lakásban nehéz járású emberek jelentek meg, munkások hevederekkel és
               súlyos bútorokat vittek le a lépcsőn.</p>
            <p>Hideg téli nap volt, a nyitott ajtókon jeges levegő áradt. Makacsul nekifeszítette
               homlokát az ablaküvegnek, nem akart hallani, nem akart látni, de néha messziről mégis
               felhangzott a felesége, a volt felesége szava, amint a bútorokat szállító munkásokat
               dirigálta.</p>
            <p>Háta mögött nehéz lépések döngtek, súlyos férfi lábak tapodtak a parketten.</p>
            <p>- Szabad vagyok, - mondta halkan magának Geszty Péter, - szabad.</p>
            <p>Behúnyta a szemét és próbálta kitalálni az eseményeket, melyek a háta mögött
               zajlottak le.</p>
            <p>- Most viszik - gondolta - az ebédlőszekrényt. Ez a könnyebb lépés jelenti a
               barokkasztalt.</p>
            <p>Azután egy ajtó csapódott és utána csend lett.</p>
            <p>Kint egyre sűrűbb pelyhekben esett a hó. Nem mert visszafordulni, Hátha még
               visszajönnek.</p>
            <p>De senkisem jött, csend volt és az utca sötétedni kezdett. Lassan megfordult. A szoba
               homályos volt, jól összeszorította a szemét, hogy ha kinyitja, jobban lásson.</p>
            <p>- Hát igen - gondolta, - hát igen. Ezentúl így lesz. És így lesz jó mind a
               kettőnknek. Nem csak nekem. Neki is.</p>
            <p>Nézte a lakását. Az egyik sarokban, ahol eddig az ebédlőszekrény állott, pókhálós
               üres falat látott. És a másik sarokból hiányzott a barokkgarnitúra. Egyhelyütt pedig
               a falon nagy darabon egészen új volt a tapéta, egészen friss.</p>
            <p>- Igen - mondta csendesen és leült a fotőjbe. - Itt volt a képe.</p>
            <p>Felgyujtotta a villanyt. Hunyorognia kellett, mert a félhomály után bántotta a
               fényesség. Aztán székre állt, letörölte a pókhálót és tologatni kezdte a
               bútorokat.</p>
            <p>Eltüntetni az ürességet. Mégis tizenöt év. Nem lehet csakúgy letörölni!</p>
            <p>Pár perc mulva megállott és megtörölte a homlokát. Már csak az a friss tapéta maradt,
               ott a fal közepén, ahol a felesége képe függött. Egy pillanatig gondolkozott, a
               homlokát dörzsölte két ujjával, majd kiment az előszobába. Elhúzta a szekrényt és
               mögüle kiráncigált egy olajnyomatot. Csúnya volt, giccses.</p>
            <p>- No mindegy, amíg mást nem találok!</p>
            <p>Aztán felakasztotta. Keresett valami rongyot, amivel letörölje.</p>
            <p>Sehol sem talált.</p>
            <p>Leemelte a fogasról az esőköpenyét, összegyűrte, mintha törlőrongy lenne és
               tisztogatni kezdte vele a képet.</p>
            <p>Aztán becipelte a szobába, felállt egy székre és eltakarta az olajnyomattal azt a
               friss színű tapétadarabot.</p>
            <p>Érdekes.</p>
            <p>És mégsem tűnt el. A felesége.</p>
            <p>Itt van most is.</p>
            <p>Itt Riminiben, ahova azért jött, hogy Évával töltsön két boldog hetet.</p>
            <p>Itt van, igen itt van és a régi szavakra emlékezteti! Hogyan is mondta:</p>
            <p>„Nem fogja magát egy napon minden ellágyulás nélkül otthagyni ez az asszony? Mint egy
               tárgyat, amelyre már nincs szüksége?”</p>
            <p>Ezt kérdi!</p>
            <p>Hát nem különös?</p>
            <p>A szavaknak életük van.</p>
            <p>A szavak járni tudnak.</p>
            <p>A szavak utána jöttek.</p>
            <p>A felesége szavai.</p>
            <p>Ide Riminibe.</p>
            <p>*</p>
            <p>Körülötte viharzott a délutáni élet.</p>
            <p>A terraszon repülőtisztek kockáztak. Hancuroztak, mint iskolásgyerekek a tízperces
               szünetekben.</p>
            <p>Jöttek, mentek.</p>
            <p>Zene.</p>
            <p>Mi van itt?</p>
            <p>Mi ez a nyomás a fejében?</p>
            <p>Csengett a telefon.</p>
            <p>Felugrott.</p>
            <p>Nem őt keresték.</p>
            <p>Háromszor körülsétált a hallon.</p>
            <p>Újra csengett a telefon.</p>
            <p>Megint nem őt.</p>
            <p>Most mintha megbolondult volna a telefon. Folyton csengett.</p>
            <p>Ő folyton ugrott.</p>
            <p>És sohasem őt keresték.</p>
            <p>A fogai megcsikordultak. De uralkodni akart magán.</p>
            <p>Leült és várt.</p>
            <p>Elmult háromnegyed.</p>
            <p>Öt perccel.</p>
            <p>Azután tízzel.</p>
            <p>Felugrott, járkálni kezdett. Egy-kettő-három. Hallotta a tánczenét. Néha felvillantak
               az ebédutáni táncolók is.</p>
            <p>Három óra.</p>
            <p>A homlokát dörzsölte.</p>
            <p>Lehet, hogy rosszul emlékezik? Hogy talán azt mondta, négyig vár a telefonra?</p>
            <p>Amilyen szédült!</p>
            <p>Háromezerhatszázat kell számolni, morgott magában, háromezerhatszázat és számolni
               kezdett. Egy, kettő, három, négy...</p>
            <p>Háromezerhatszázat kell számolni, hogy négy óra legyen.</p>
            <p>- Hát számoljunk! - sápadtan, de igen nyugodtan elhelyezkedett egy karossszékben.
               Egyik kezével ütötte a számoláshoz a taktust. - Huszonhárom, huszonnégy,
               huszonöt.</p>
            <p>Igen nyugodtnak látszott.</p>
            <p>Csak néha kicsit rángatózott az arca.</p>
            <p>Aztán négy óra lett.</p>
            <p>Éva nem hívta fel.</p>
            <p>Nem értette. Mi ez?</p>
            <p>Tegnap este minden rendben volt! Határozottan rendben volt!</p>
            <p>Odament a telefonhoz és felhívta az Esplanade-ot.</p>
            <p>A portás jelentkezett.</p>
            <p>Igen, signora Lóránt odahaza van. Jelenteni fogja, hogy keresik.</p>
            <p>Szemben tükör volt, Geszty Péter látta sápadt arcát, amint ott áll, fülén a
               telefonhallgatóval és vár, vár...</p>
            <p>A csehszlovák kokott ment át a hallon, levelek voltak a kezében.</p>
            <p>A terraszon még mindig kockáztak, kockáztak, hancuroztak a repülőtisztek.</p>
            <p>Sokáig kellett várnia, aztán megint a portás hangját hallotta.</p>
            <p>- Pronto, pronto! A signora jön!</p>
            <p>Végre ott volt.</p>
            <p>- Hálló!</p>
            <p>Kicsit indignált volt Éva hangja. Lehet, hogy aludt? Tudta, hogy ő itt vár a hallban
               és mégis lefeküdt aludni?</p>
            <p>Nyugodt hangot erőltetett.</p>
            <p>- Vártalak. A strandon is, itt is! Mi van? Éva? Miért nem jelentkeztél?</p>
            <p>A válasz idegen hangon érkezett.</p>
            <p>- Mit csináljak? Nem tudtalak felhívni! Nem voltam egyedül.</p>
            <p>Mit válaszoljon erre?</p>
            <p>Egy pillanat szünet következett, azután újra Éva:</p>
            <p>- Most van egy kis időm, átjöhetek. Gyere ki a kapuhoz és ha látod, hogy jövök,
               indulj el a szobád felé. Majd utánad megyek, hogy ne vegyék észre.</p>
            <p>- Várni foglak.</p>
            <p>Letette a kagylót.</p>
            <p>Egy pillanatig csak állt és nézett maga elé.</p>
            <p>- Mi ez, mi történt itt?</p>
            <p>Irtózatosan meleg volt, égetett a nap.</p>
            <p>Kiment a kapu elé, a hőségben az utcán alig jártak.</p>
            <p>Egy darabig várt, azután megindult a kerités mellett lassan Éva elé.</p>
            <p>Végre meglátta.</p>
            <p>Strandruhában, kicsit unottan, sétálva jött az úton.</p>
            <p>Megfordult és elindult a kerten át a szobája felé.</p>
            <p>Messziről hallotta Éva lépéseit.</p>
            <p>Aztán belépett a szobájába. Az ajtót kicsit nyitva hagyta.</p>
            <p>Éva nyugodtan, sétálva jött, betette az ajtót.</p>
            <p>- Szervusz - mondta. És mosolygott.</p>
            <p>A férfi nézte.</p>
            <p>- Mi van, Éva?</p>
            <p>Az asszony leült az ágy végébe.</p>
            <p>- Nem tudtalak felhívni.</p>
            <p>- De miért?</p>
            <p>- Én megmondtam, hogy nem lehet. A nagynéném, a nagybátyám...</p>
            <p>Péter agyát elborította a vér. Az éjszaka jelenetét látta. Évát és a húgát, amint
               vitatkoznak, aztán ismét a húgát, a tizenhétéves lányt, aki éjjel kettőkor mulatóba
               megy egymagában.</p>
            <p>A szája már mozdult, de legyűrte a dühét.</p>
            <p>A strandon is hiába vártalak.</p>
            <p>- Nem tudtam odamenni! A néni, a bá...</p>
            <p>- Éva! Láttalak! Nem is voltál velük, jöhettél volna!</p>
            <p>Az asszony hangja egyszerre érdes lett.</p>
            <p>- Hát nem akartam!</p>
            <p>Maga is megijedt a hangjától. Magyarázni kezdte:.</p>
            <p>- Már tegnap kellemetlenségem volt a bálon. A bátyám észre vett valamit, tudja, hogy
               nem vagy angol, azt mondta, hogy...</p>
            <p>Elhallgatott.</p>
            <p>Valaki elment az ablak alatt, lába alatt ropogott a kavics.</p>
            <p>- Mit mondott?</p>
            <p>- Azt nem is lehet elismételni.</p>
            <p>Péter arca vörös lett.</p>
            <p>- Inkább arra vigyázna - csattant, - hogy ne hagyjon benneteket éjjel kettőkor
               egyedül az utcán! Arra nézne inkább, hogy a tizenhét éves lány ne menjen egyedül
               mulatókba! Mint például tegnap éjjel, a Savioliba!</p>
            <p>Az asszony szeméből a düh lángja csapott elő.</p>
            <p>- Hazudsz! Hazudsz! Nem igaz!</p>
            <p>- Igaz!</p>
            <p>Düh és gyűlölet lángolt feléje az asszony szeméből. Valami olyan elemi indulat, hogy
               Geszty Péter megdöbbent.</p>
            <p>- Mi ez?</p>
            <p>Éva, akinek hangos szavát még nem hallotta, most kiabált. Egészen magánkívül
               volt.</p>
            <p>- Hazudsz, hazudsz! Elég volt ebből! Én utánam ne leskelődj!</p>
            <p>És felugrott.</p>
            <p>- Végeztünk!</p>
            <p>Péter megfogta a kezét, kényszerítette, hogy visszaüljön.</p>
            <p>Most egészen nyugodt volt a hangja.</p>
            <p>- Ha menni akarsz, természetesen elmész, Éva. De nem így.</p>
            <p>Kutatóan a szemébe nézett.</p>
            <p>- Mi van veled?</p>
            <p>Az asszony ült az ágy végében és hallgatott.</p>
            <p>- Mi történt itt? Mi történt tegnap óta?</p>
            <p>- Elmegyek!</p>
            <p>A hangja konok volt, kegyetlen, elszánt.</p>
            <p>A férfi nézte. Csodálkozva. Elhülve. Mint egy ismeretlent.</p>
            <p>Ki ez az asszony? Én ezt az asszonyt nem ismerem!</p>
            <p>Éva ült az ágy végén, nem nézett rá, nem mozdult.</p>
            <p>- Mivel bántottalak meg Éva, mi váltotta ezt ki belőled?</p>
            <p>- Hazudsz! Nem a húgom volt, nem a húgom és nem én voltam!</p>
            <p>Konokul ismételte:</p>
            <p>- Elmegyek!</p>
            <p>Csend volt, a folyosón valaki végigment, a kertben két gyerek beszélgetett.</p>
            <p>*</p>
            <p>Geszty Péter nem tudta a szemét levenni róla. Egyre csak nézte az arcát, konokul,
               keményen összeszorított fogait.</p>
            <p>Most már ő sem beszélt. Ültek két szélén ugyanannak az ágynak és hallgattak.</p>
            <p>Péter előtt az első találkozásuk képei villantak fel.</p>
            <p>Amikor ez az asszony először jött el hozzá és könnyes szemmel azt mondta neki: téged
               nagyon kell szeretni.</p>
            <p>Igen, ezt mondta. Mert Péter annyira más volt hozzá, mint azok, akik őelőtte voltak!
               És most ugyanez az asszony sziszegi konokul, kegyetlenül, gyűlölködve:</p>
            <p>- Elmegyek, felmegyek.</p>
            <p>Az osztrák kisvárost látta. Ahol egymás kezét fogva, mint két gyerek rohantak le a
               hegyoldalról.</p>
            <p>Gumpoldskirchent látta. A Heurigert, ahol kettesben mulattak és ahol úgy csillogott
               ennek az asszonynak a szeme.</p>
            <p>Ez amelyik most olyan konok gyűlöletben ég.</p>
            <p>Lehet ez? Ez ugyanaz az asszony?</p>
            <p>A keze kinyúlt feléje.</p>
            <p>Az asszony arcáról most már elmúlt az előbbi ijesztő kifejezés.</p>
            <p>- Éva! - a férfi hangja lágy volt. - El akarsz menni?</p>
            <p>- Igen. - Nem volt olyan érdes a hangja, csak a konokság volt ugyanaz. Ő nem hagyja
               magát megzavarni a programmjában.</p>
            <p>- Igen. Elmegyek.</p>
            <p>Péter felállt.</p>
            <p>Most nyugodt volt, halálosan nyugodt.</p>
            <p>- Ahogy akarod.</p>
            <p>Éva is felállt. Nem nézett rá.</p>
            <p>- Isten veled!</p>
            <p>Megindult az ajtó felé.</p>
            <p>- Éva! - sikoltott fel a férfiben a megdöbbenés. - Te csakugyan el tudsz menni? Egyik
               percről a másikra el tudsz menni tőlem?</p>
            <p>Az asszony kinyitotta az ajtót.</p>
            <p>- Éva! - hallotta Péter újra a saját hangját. - Éva!</p>
            <p>De Éva nem állt meg és nem is fordult vissza. Folytatta útját.</p>
            <p>És egyetlen szó nélkül betette maga mögött az ajtót.</p>
            <p>Döbbenetes volt a csönd.</p>
            <p>És döbbenetes az üresség.</p>
            <p>Állt az üres szobában, nem mozdult.</p>
            <p>Az ablakon át látta Évát. Ment a kertben, a kijárat felé, nyugodtan, lassan sétálva.
               Aztán kilépett a kapun.</p>
            <p>Péter csak állt, percekig, szótlanul.</p>
            <p>Nem érzett fájdalmat. Csak valami rettenetes, süket csendet és ürességet.</p>
            <p>Gépiesen megmozdult a karja, odahúzta a fürdőköpenyét. Félöt van, neki most a
               strandon van a helye.</p>
            <p>Igen, ez így történt - gondol rá vissza később. - Nem bicsaklott meg a lába, nem
               roggyant be a térde. Minden ugyanolyan volt, mint tegnap, a hotel, az út, a
               tenniszpálya, a kabinok. Sütött a nap, a tengerparton emberek hancuroztak.
               Kacagásokat hallott.</p>
            <p>Senkisem látta, hogy a tekintete üres, kiégett és most már voltaképpen semminek sincs
               értelme.</p>
            <p>Ment a parton a lába a tengerben, ment lehajtott fejjel, egy-kettő, egy-kettő.</p>
            <p>Körülötte zsivalygott a tömeg, nevetéseket hallott valahonnan távolról, hangokat, -
               canditi, cartolini, geláti, nem is tudta, hogy mit csinál. Ment, mert vitte a
               lába.</p>
            <p>Egyszer csak ott volt Éva kabinjánál.</p>
            <p>Az asszony ott ült a kabin előtt, mellette a húga és két fiú, egészen fiatalok,
               nyilván a húga udvarlói.</p>
            <p>Éva ült közöttük, mintha néhány perccel előbb semmisem történt volna, nyugodtan
               beszélgetett. Mosolygott. Derűsen, nyugodtan mosolygott.</p>
            <p>S ő ment tovább. Vitte a lába. Nem kérdezte, hogy hova, meddig, csak ment.</p>
            <p>Aztán elérkezett a mólóig. Ott megállt, mert nem volt tovább.</p>
            <p>Hát vissza.</p>
            <p>Egyszerre csak újra meg kellett állni. Tíz lépésre előtte megint Éva. A tegnapi
               házaspárral és a fivérével. Mentek a parton, közben meg-megálltak, az egyik férfi
               fényképezett.</p>
            <p>Belemosolyogtak a gépbe.</p>
            <p>Végül egyik vitorlással kezdtek alkudozni.</p>
            <p>Ő ment mögöttük, nézte az asszonyt, a járását, a haját, a vállát, amit annyiszor
               csókolt, az arcát, ami annyisokszor pihent az ő mellén. Igen, itt van. Kiáltani sem
               kellene, csak egészen halkan mondani a nevét és meghallaná.</p>
            <p>Itt van, mondom tíz lépés az egész és - igen hát nincs többé.</p>
            <p>Itt megy és neki többé semmi köze hozzá.</p>
            <p>Majd Pesten találkozni fognak az utcán, ő udvariasan megemeli a kalapját, az asszony
               bólint és megy tovább.</p>
            <p>Éva beugrott a vitorlásba, körülötte kapaszkodtak a többiek.</p>
            <p>Elnyújtott kiáltások foszlottak szét a levegőben.</p>
            <p>- Candiiiti, cartoliiini, geláááti.</p>
            <p>A nap már rézsutosan pásztázott a kabinok felett. Délután hat óra volt.</p>
            <p>A vitorlás elindult.</p>
            <p>Ő csak állt és nézte és belül, bent, mélyen bent magában rettenetes ürességet
               érzett.</p>
            <p>A vitorlás már ott bukdácsolt a tengeren, egyre távolabb a fürdözőkkel teli parttól.
               Még el tudta olvasni a nevét.</p>
            <p>- Lucia - mormogta -, Lucia.</p>
            <p>Vitte a bárka, halaványan még sejtette az arcát, de már messze volt, nagyon messze és
               a szél belekapaszkodott a vitorlába, egyre messzebb röpítette a nyílt tenger
               felé.</p>
            <p>Megbicsaklott a lába. Félórája állt már itt, mozdulatlanul nézve a vitorlás után. Nem
               tudott elmozdulni. Kiégett szemét nem tudta levenni az egyre távolodó bárkáról.</p>
            <p>- Hát vége - mondta. - Vége.</p>
            <p>Aztán a körvonalak is elmosódtak.</p>
            <p>Nem érzett fájdalmat. Csak az üresség! Mintha valamit kitéptek volna a bordája alól
               és ott most minden üres és fekete.</p>
            <p>Csendesen leereszkedett egy partrahozott moskónéra.</p>
            <p>Kezdődő flörtök korzóztak előtte.</p>
            <p>Az egyik grófi gyerek a kabinosnő urával labdát játszott.</p>
            <p>A szőke bécsi asszony, aki olyan szép felöltözve, mint egy álom, közvetlenül mellette
               megállott. Combján árulkodóan, mint a fákon, évgyűrűk, amik vallomást tesznek a
               korról, az idők múlásáról, a multról.</p>
            <p>Semmit sem látott.</p>
            <p>Szeme odatapadt a vitorlásra, mely már beleolvadt a többi távoli bárkák tömegébe és
               gondot okozott, hogy igaz-e, az-e, amelyik őt vitte el tőle olyan váratlanul, egyik
               napról, nem, egyik óráról a másikra. Miért?</p>
            <p>Miért?</p>
            <p>Hát miért? Mi történt itt? Mi indította meg ezt a folyamatot?</p>
            <p>Ült a moskónén, mozdulatlanul, szeme a távoli vizeken egy vitorlásra tapadva. Az agya
               nem is tudta, hogy a keze mozog a homokban és négy betűt rajzol, ír le folyton, négy
               betűt, mindig ugyanazt a négy betűt:</p>
            <p>Vége - vége - vége - vége.</p>
            <p>- Volt, nincs. Többé semmi közöd hozzá, Geszty Péter!</p>
            <p>Pontosan tudta, hogy ez a vitorlás egy óra mulva vagy talán annál is hamarább megint
               itt lesz a parton, Éva ki fog szállni belőle, itt megy majd el előtte a homokban és
               mégis!</p>
            <p>Az ő számára már nem jön vissza.</p>
            <p>Szeme kimerülten lecsukódott. Vitorlák táncoltak előtte és nem tudta egyiket a
               másiktól elválasztani.</p>
            <p>Halk, üdítő szellő suhant a tenger felől, már a nap is a feje fölött lövelte el
               sugarait. Hűvös volt a homok.</p>
            <p>Egyre kevesebben jártak körülötte. A fürdőtrikókra pizsama került.</p>
            <p>Este van, gondolta és kinyitotta a szemét.</p>
            <p>Nézte a távoli vitorlásokat a flotta körül. Vajjon, melyik az övé? Lucia!</p>
            <p>Megrándult a válla. Melyik az övé? És ha tudná? Nem mindegy már?</p>
            <p>Felállt. Itt-ott még volt egy-egy ember a kabinok körül. A trikót akasztották ki,
               hogy reggelre megszáradjon.</p>
            <p>Nem fájt semmi. És nem is változott semmi. Csak ez az üresség ne volna!</p>
            <p>A szoba a hotelben, a szoba ugyanolyan volt, a szekrény, az ágy, a mosdó és minden.
               Csak éppen üres volt minden és nem volt értelme semminek.</p>
            <p>Délután még itt járt, ebben a szobában és most, - hát most nincs többé.</p>
            <p>Nem fájt semmi. Nem is érzett semmit.</p>
            <p>Mint a gép, mozgott a teste, odaállt a tükör elé, szappanozott, fogta a borotvát.
               Mint a gép. Végezte a dolgát.</p>
            <p>Az órájára nézett.</p>
            <p>Félötöt mutatott, állt.</p>
            <p>Igen, pontosan félöt volt, amikor kilépett Éva az ajtón.</p>
            <p>Mi az? Az óra megállott abban a pillanatban? Őrültség!</p>
            <p>Mert egyébként minden ment tovább. Épp úgy ment fel a vacsorához, ugyanúgy köszönt a
               szálloda igazgató, ugyanúgy hozták a pincérek a fogásokat, ugyanolyan rossz volt a
               zenekar és a szomszéd asztalnál a három délamerikai nő is pontosan úgy ült, evett,
               ivott, mint tegnap, tegnapelőtt és igen, még ma délben is.</p>
            <p>És ő is evett. Éppen úgy. Határozottan volt étvágya. Ugyanúgy ült ki vacsora után a
               terraszra is. Semmisem változott.</p>
            <p>Csak éppen gép volt.</p>
            <p>Eleven reflexmozgás.</p>
            <p>Egy orvos szavai jutottak az eszébe.</p>
            <p>- Élni a legkönnyebb, - mondta egyszer. - Csak lélekzetet kell venni.</p>
            <p>És lélekzetet nem venni nem lehet.</p>
            <p>Tehát él. Lehet ez?</p>
            <p>Hogyne!</p>
            <p>A negyedik asztaltól Annáék feléje mosolyogtak és integettek.</p>
            <p>Felállt, odament, meghajolt, mosolygott.</p>
            <p>- Szabad?</p>
            <p>És táncolt.</p>
            <p>Vacsora után tánc van, akkor táncolni kell. Ez szabály Riminiben.</p>
            <p>Hát táncolt. És mosoly volt az arcán. Néha még szólt is valamit. Hihetőleg
               kedveset.</p>
            <p>- Érdekes, gondolta, senkisem látja rajtam, érdekesek az emberek, mind vak, egyse
               látja, hogy itt egy gép táncol, ez a valami, ami ezt a nőt átkarolja és ez a másik
               valami, ami a tánclépéseket teszi, nem kar és nem láb, csak emeltyűk. Egy gép
               táncol itt, kitűnően megkonstruált gép, ember formájú, társadalmi használatra.</p>
            <p>Eszik, iszik, táncol, szépeket mond és természetesen mosolyog.</p>
            <p>Igen. Kitűnő gép, társadalmi használatra.</p>
            <p>Az agyban a kerekek lassan de határozottan mozogni kezdettek.</p>
            <p>Arra kellett gondolnia, hogy jó lenne, ha valami fájna.</p>
            <p>De nem fájt semmi.</p>
            <p>Hirtelen az elmúlt nyár jutott az eszébe, a tavalyi. Mikor is volt? Igen, pontosan
               egy éve. Vagy kettő? Meg kellene nézni az útlevélben az osztrák bélyegzőt, lehet,
               hogy éppen ezen a napon volt, hogy utána utazott. Akkor volt ilyen érzése a
               visszautazásnál. Nem bírt magával, az emlékeivel, csak történne valami, gondolta,
               mindegy, hogy mi, csak fejbevágjon. Akkor - nevetni kell ezen - a boldogságot nem
               tudta elviselni.</p>
            <p>Gondolattalanul felállt. A lába mozgott, vitte, egyszerre lent volt a kertben, aztán
               az utcán, körülötte ezer és ezer ember, csupa nő, nem is egy jól megnézte,
               rámosolygott. Csak ki kellene nyujtania a kezét. Már nem is lenne egyedül.</p>
            <p>Nem lenne egyedül?</p>
            <p>Elfordult a part felé, elment az asszony szállodája mellett. Neki már semmi köze
               ehhez a szállodához. Ment tovább, a part felé, már majdnem a parti hotelnél volt.
               Gondolattalanul, kiégetten ment, aztán egyszerre nem vitte tovább a lába.</p>
            <p>Ebben a pillanatban a mellékutcából egy nő fordult elébe.</p>
            <p>Éva!</p>
            <p>Egyedül volt, még a délutáni strandruhát viselte. Most jön a vitorlásról.</p>
            <p>Egy pillanatra megkövült a lába, de csak egy pillanatig tartott, már fordult az utca
               másik oldala felé.</p>
            <p>Ebben a pillanatban az asszony keze rebbent. Nem nézett oda, de megérezte.</p>
            <p>- Péter!</p>
            <p>Megállt, ránézett.</p>
            <p>Szólni nem tudott.</p>
            <p>Álltak ott az esti utcán, egy lépés, egymással szemben szótlanul.</p>
            <p>Éva mosolyogni próbált.</p>
            <p>Péter csak nézte. Belül zakatolt minden, zúgott a feje tőle.</p>
            <p>Miért kell ez most már? Miért kellett ez a találkozás?</p>
            <p>Nézte szótlanul az asszony arcát. Most hiányzott róla a délutáni düh, gyűlölet, csak
               a szemét látta, amint az övébe kapcsolódik és beszélni akar, de nem tudja, mit
               mondjon, hogyan mondja, mit lehet mondani most.</p>
            <p>Egyszerre benne mozdult meg a szó. Maga sem tudta hogyan.</p>
            <p>- Éva! - hallotta a hangját. - Éva, mondd! Nem követtünk mi el valamit, amit nagyon
               meg fogunk bánni?</p>
            <p>Igen, úgylátszik, ez kellett, erre volt szükség. Évából most kitört a szó.</p>
            <p>- Miért bántasz, miért gyanusítasz? Miért nem hiszel nekem? Fantáziálsz, látsz két
               nőt és ebből felépítesz egy vádat ellenem! - kiáltotta Geszty Péter felé. - Miért
               bántasz?</p>
            <p>Fantáziált? Csak fantázia volt?</p>
            <p>Most olyan közel álltak egymáshoz, hogy érezte a meleg lehelletét. Minden remegett
               benne. Persze, hogy tévedett!</p>
            <p>Az asszony keze után nyúlt.</p>
            <p>De Éva arca hirtelen vörös lett, égővörös. Riadtan ránézett, egy pillanatig szólni
               sem tudott. Azután hirtelen azt mondta:</p>
            <p>- Délelőtt tízkor légy a strandbejáratnál. Odajövök.</p>
            <p>*</p>
            <p>Másnap reggel, tiszta kék volt az ég, a levegő nagyon meleg, annyian rohanták meg a
               homokot, hogy mozogni sem lehetett a tengerparton.</p>
            <p>Kusza érzésekkel ment a strand felé. Hiába, ez nem lesz kellemes. Boldog volt, hogy
               Éva újra megvan, de most védekezni kell majd és egyben támadni is. Feltenni
               kérdéseket, melyekre kérdés nélkül kellene válaszolni.</p>
            <p>Érezte mint lesznek a mondanivalói egyre bonyolultabbakká, egyre nehezebben
               kifejezhetőkké. Mert hiszen ez a dolog azzal az éjszakai két nővel, akár ők voltak,
               akár nem, ez persze, csak epizód, nem ez a lényeg. Nem ez a lényeg!</p>
            <p>A bejáratnál autók rohangásztak, két oldalon a kis bárokban elégedetten férfiak, nők
               reggeliztek. Nehezebb ezekről a kérdésekről ilyenkor beszélni. Az éjszaka, az más,
               de amikor süt a nap és minden olyan kézzelfogható.</p>
            <p>Legszívesebben nem kérdezett volna, az arcáról szerette volna leolvasni a titkát, a
               titkait, ezt az egész komplexumot. Egyik pillanatban úgy látta, hogy minden gyanúja
               megokolt, alapos, a másikban kételkednie kellett, annyira természetellenesnek
               találta. Ki csinál itt rendet?</p>
            <p>Valami bőszítő szerelmes pár ült mellette. Olyan kék volt a szemük alja, mintha
               színpadra festették volna.</p>
            <p>De még mindig nem tudták abbahagyni az éjszakát. Minden mozdulatukban az elmúlt éj
               szerelme vibrált. Kapkodtak egymás felé. Hol a lány gyömöszölte a fiú kezét, hol az
               rántotta magához a leány vállát.</p>
            <p>Szinte halálra kínozta Geszty Pétert ez a szerelmi kettős.</p>
            <p>A saját éjszakájára gondolt, amint hánykolódott az öröm és a kétségek körött. Amilyen
               féltő gonddal kerüli a szerelem eleinte azokat a vonatkozásokat, amelyek zavarhatják,
               melyek kellemetlenül hatnak a kialakítandó harmóniára, éppen olyan görcsösen
               ragaszkodik azokhoz, amikor az egyensúly meginog és hamis hang csúszik a szimfóniába.
               Egész éjjel ezzel kínlódott s amikor elaludt felkeltette az ébredő hotel lármája.</p>
            <p>Végre Éva és húga tűntek fel mosolyogva a bejáratnál.</p>
            <p>Az asszony trikóban volt, még magasabbnak látszott fekete, mezítelen hátú trikójában.
               Nagyszerű, fínom vonalú felsőteste álmatagon ringott lendülő csípője, sudár, hosszú
               lábszárai felett.</p>
            <p>Olyan szép volt, hogy szinte fájt.</p>
            <p>Ilyen szép, éppen most ilyen irtózatosan szép, most őrjíti meg ez a szépség, amikor
               lehet, hogy holnap már nem az övé.</p>
            <p>Éppen most, amikor józannak kellene lenni.</p>
            <p>Egyetlen dühtömbbé forrott most benne az utóbbi hetek minden apró összefutó vonala.
               Most már nem is az forralta dühhé mindezt, hogy talán hűtlen hozzá, megcsalja, vagy
               megcsalta, hiszen erre végeredményben bizonyíték semmi sem volt, hanem, hogy ilyen
               megalázó érzéseket kell miatta elviselnie.</p>
            <p>Látta, amint elválik a húgától és feléje indul.</p>
            <p>- Most nem tudok beszélni - mondta -, mennem kell. Délután háromkor várj meg a
               szobádban, eljövök hozzád!</p>
            <p>No még öt óra kínlódás, Geszty Péter nyelt egyet.</p>
            <p>*</p>
            <p>Délután háromkor Éva pontosan megérkezett a szobájába. Az ajtóban megállt, az arcán
               zavart mosoly volt.</p>
            <p>Egy pillanatig állottak így, egymás szemébe nézve, Éva valamit mondani akart, de az
               elkészített, elgondolt szavak úgy látszik, nem jöttek a szájára. Csak a karja
               lendült.</p>
            <p>Azután fuldokló ölelésben találkoztak.</p>
            <p>Nem volt szó, se szemrehányás, se a szerelem szavai, félmondatai, csak ölelés,
               szorítás rettenetes erővel.</p>
            <p>A megtalálás, elengedni nem akarás ölelése volt ez, mardosó gyönyörűség.</p>
            <p>Azután már jöttek a szavak, melyekkel Péter gyötrő éjszakáinak vádjait akarta
               felidézni választ várva. De most kevésbbé volt éles a fájdalom, a szavak is
               elvesztették élüket. Igen, úgy látszott, hogy rendbejöttek. Csak egy valami
               emlékeztetett még arra, hogy valami történt közöttük, amikor - már a búcsúzás
               perceiben - Éva felkönyökölt.</p>
            <p>- Péter! - mondta - Mi holnapután elutazunk.</p>
            <p>A férfi szeme megrebbent. Tessék? De nem szólt semmit.</p>
            <p>- A nénim, bácsim únják Riminit, nekem velük kell mennem.</p>
            <p>- Hová?</p>
            <p>- Csak akkor mondom meg, ha megígéred, hogy nem jössz utánam. Ha szavadat adod, hogy
               itt maradsz, vagy haza mész, de nem utazol utánam.</p>
            <p>Ez volt az egyetlen, ami emlékeztetett.</p>
            <p>Másnap délután Éva újra eljött. Ez volt az utolsó délutánjuk, mert a következő reggel
               utazott az asszony Lauranába.</p>
            <p>Éva azzal búcsúzott, hogy reggel, mielőtt a pályaudvarra megy, egy percre még
               beszalad hozzá.</p>
            <p>Ezért nagyon hálás volt. Ezekben a napokban kevéssel beérte.</p>
            <p>De azért az utolsó éjjel érzett egy kis keserűséget.</p>
            <p>Éjfélután félkettő tájban benézett egy dancingba, a Floridába.</p>
            <p>Az első, akit meglátott. Éva húga volt. Éppen táncolt.</p>
            <p>Akkor ő is itt van - csillant meg a szeme. - Látom még egyszer.</p>
            <p>De Éva nem volt ott. A húga egyedül jött. Egy fiúval.</p>
            <p>Mégse lehet az a felügyelet olyan tökéletes.</p>
            <p>No, ezt reggel megmondom, gondolta. Mert, hogy a bál után tévedtem, az lehet. De,
               hogy most aztán nem tévedek, az holtbizonyos. Felesleges volt annyira
               megsértődni.</p>
            <p>De persze nem szólt reggel. Még ágyban feküdt, amikor reggel Éva beszaladt hozzá. Egy
               perc volt az egész, kicsit fájt is, hogy most elutazik. Olyan értelmetlen lett
               egyszerre, hogy itt van, értelmetlen és terhes.</p>
            <p>De nem mutatta. Mosolygott, amikor elbúcsúztak.</p>
            <p>- Amint megérkeztem, rögtön írok - mondta Éva - meglátod, milyen rendes leszek.</p>
            <p>- Jól van, szívem.</p>
            
         </div>
         <div type="chapter">
            <head>VI.</head>
            <p>Azután Éva elutazott.</p>
            <p>Mikor reggel elment tőle, Geszty Péternek még volt egy kísértése. Hogy felugrik,
               felöltözik és mégegyszer a pályaudvaron utánanéz, meglengeti a zsebkendőjét. De
               szépen visszanyomta az érzéseit.</p>
            <p>- Ez őrület - mondta -, így nem megy tovább. Itthon maradsz. Az ostobaságból,
               gyengeségből elég most már!</p>
            <p>Volt ebben egy adag józanság, de volt egy adag félelem is. Még azt gondolná, hogy
               utána les, azt nézi, csakugyan elutazik-e, hozzátartozóival utazik-e. Ebből elég
               volt.</p>
            <p>Mikor három nappal később Éva levele megérkezett, már volt ereje, hogy válaszát,
               melyben túl sok szó esett szerelemről, kettétépje.</p>
            <p>Nyugodt, tárgyilagos sorokat írt helyette.</p>
            <p>- Sajnos, elrontottunk valamit, ami szép lehetett volna. Ki a hibás? Mind a ketten.
               De te sem így akartad és én sem így akartam. Ezentúl majd jobban fogunk vigyázni
               egymásra.</p>
            <p>És igyekezett Éva személyét életéből a normális fokig kikapcsolni.</p>
            <p>Eddig minden gondolata körülötte forgott. Szinte nevetséges volt: egy hete élt már
               itt a szállodában és egyetlen emberrel sem ismerkedett meg. Annáékon kívül no meg
               persze Éván kívül nem volt nő, akivel táncolt volna.</p>
            <p>Most igyekezett elhelyezkedni a közösségben, abban az exterritoriális levegőben, ami
               a nyaralóhelyek sajátsága.</p>
            <p>Nem kereste a kalandokat, de ha egy nő ránézett, ha érdeklődő pillantásokat látott,
               nem fordította el érdektelenül a tekintetét.</p>
            <p>Amint elhatározta Geszty Péter, hogy elhelyezkedik, beleolvad a közösségbe, derűs,
               nyugodt szemmel tekintett szét a vacsoránál, az asztalokon. Elégtétellel állapította
               meg, hogy személye határozott érdeklődést vált ki.</p>
            <p>Rögtön az első este úgy adódott, - még pedig minden szándékosság nélkül - hogy egy
               nagyon szép olasz lánnyal ismerkedett meg.</p>
            <p>A terraszon ült, éppen kezdődött a tánc. A lány barátnőivel a szomszéd asztalnál
               foglalt helyet.</p>
            <p>A húszas évek közepén járhatott. Gyönyörű volt a szeme.</p>
            <p>Cigarettára akartak gyújtani, de nem volt gyufájuk. Geszty Péter felállt, odalépett
               és gyufát gyujtott.</p>
            <p>A lány ránézett és köszönő mosollyal halkan azt mondta:</p>
            <p>- Merci...</p>
            <p>Nem volt semmi szándéka ezzel, egyszerű udvariasság. Persze, amíg éjjel-nappal csak
               Éva járt az eszében, észre sem vette, hogy a szomszéd asztalnál mi történik.</p>
            <p>Pipázgatva nézte a táncot, az embereket, aztán egyszerre észrevette, hogy a szép
               olasz lány feléje néz. A kezében megint cigaretta volt s a mosolyában kérés.</p>
            <p>Szóval megint tűz kellene.</p>
            <p>Geszty Péter készséges mosollyal azonnal újra felállt, s odalépett az asztalhoz és
               tüzet adott.</p>
            <p>- Parancsoljon.</p>
            <p>A lány csillogó fekete szemével felnézett rá.</p>
            <p>- Nem haragszik, hogy zavartam?</p>
            <p>- Örülök, hogy szolgálatára lehettem!</p>
            <p>Jelentéktelen szavak, kedves, udvarias mosolygással.</p>
            <p>A terraszon sokan ültek, de kevés volt a férfi.</p>
            <p>Szebbnél szebb nők táncos nélkül.</p>
            <p>Rövidesen Annáék is megérkeztek, a terrasz másik oldalán ültek le és Péter felállt,
               készült, hogy átüljön hozzájuk.</p>
            <p>Néhány lépés után eszébe jutott a szép olasz lány. Most nem tud majd kitől tüzet
               kérni. Nincs gyufája.</p>
            <p>Megfordult, visszament és asztalára tette a gyufát.</p>
            <p>- Hogy a hölgyek - mondta mosolyogva - zavarba ne jöjjenek!</p>
            <p>- Merci! - az olasz lány a zene ritmusára mozgott a széken.</p>
            <p>Nagyon kedves volt, ahogyan nem tudva magát türtőztetni, a széken táncolt.</p>
            <p>- Táncolni szeretne? - nevetett rá Geszty Péter.</p>
            <p>- Nagyon!</p>
            <p>- Szabad magamat felajánlanom?</p>
            <p>A lány szeme villant egyet.</p>
            <p>- Szabad!</p>
            <p>Aztán elindultak a parkett felé.</p>
            <p>A zenekar tangót játszott, a terraszon színes körték égtek.</p>
            <p>A lány kutatva, érdeklődéssel nézte, Geszty Péter mosolyogva állta.</p>
            <p>- Kicsoda maga - kérdezte a lány.</p>
            <p>- Magyar író.</p>
            <p>- Maga író?</p>
            <p>- Igen.</p>
            <p>- Tudja, hogy nagyon tetszik itt a nőknek?</p>
            <p>Nevetett.</p>
            <p>- Megtisztelő!</p>
            <p>- Ne legyen beképzelt!</p>
            <p>- Láthatta, ha figyelt, hogy távol áll tőlem. És maga kicsoda?</p>
            <p>A lány szeme most csukva volt, úszott a tangó zenében.</p>
            <p>- Maria - mondta. Muzsikált, ahogyan a nevét mondta.</p>
            <p>- Tehát Maria!</p>
            <p>Geszty Péter is szorosabban fűzte magához.</p>
            <p>A lány teste megremegett. A szeme tágranyílt, vágyó és mégis ijedt tekintete remegve
               fúródott Péter tekintetébe.</p>
            <p>A hangja elfult.</p>
            <p>- Mit akar tőlem?</p>
            <p>- Semmit, Maria!</p>
            <p>A zene véget ért. Visszakísérte az asztalához, kedvesen rámosolygott és meghajolt. A
               lány szép szemében még mindig az előbbi riadt őzike tekintetet látta.</p>
            <p>Péter átment Annáék asztalához.</p>
            <p>Megivott velük egy feketét, vidáman gondtalanul beszélgettek.</p>
            <p>A terraszon egyre ritkultak az emberek. Az idősebbek felmentek szobáikba, a fiatalabb
               nemzedék a dancingok irányában tünt el.</p>
            <p>- Nincs kedvük maguknak is, hegy átmenjünk egy félórára? - kérdezte Annáékat.</p>
            <p>De Annáék fáradtak voltak, azt mondták inkább lefekszenek.</p>
            <p>Igy Geszty Péter egyedül indult el a Florida dancing felé.</p>
            <p>Amikor átment a kerten, egyik padról két fekete szem csillogott feléje. Meglepetten
               állt meg. A szép olasz lány.</p>
            <p>- Maria!</p>
            <p>A lány hallgatott. Nem nézett rá.</p>
            <p>- Mit csinál itt egyedül?</p>
            <p>- Szép az éjszaka.</p>
            <p>Igaza volt. Igazi olasz ég borult föléjük mélykék égbolt, ragyogó csillagok, amilyent
               csak giccses képeslapokon lehet látni.</p>
            <p>Az utcáról behallatszott a karneválos tömeg zsivajgása.</p>
            <p>- Megengedi, hogy egy pillanatra leüljek maga mellé?</p>
            <p>A lány szó nélkül odébb húzódott.</p>
            <p>Az úton nagy estélyi ruhában sietve ment a kapu felé a csehszlovák démon.</p>
            <p>Péter szmókingban volt, fehér kabátja élesen vált el a sötét háttértől, barnára sült
               arcától. Leült a leány mellé.</p>
            <p>- Hová készült? - kérdezte.</p>
            <p>- A Floridában akartam egy koktélt inni.</p>
            <p>A lány hallgatott.</p>
            <p>Aztán hirtelen felnézett. Két nagy fekete szeme világított az éjszakában.</p>
            <p>- Másodszor miért nem vitt táncolni?</p>
            <p>- Mert láttam, hogy fél tőlem!</p>
            <p>A lány feje lehajlott.</p>
            <p>Geszty Péter a keze után nyúlt.</p>
            <p>- Miért fél tőlem?</p>
            <p>- Nem félek.</p>
            <p>Felállt a lány.</p>
            <p>- Lefekszem - mondta s a hangja mintha remegett volna. - Jó éjszakát.</p>
            <p>Geszty Péter ülve maradt a padon. A lány után nézett.</p>
            <p>Magas, karcsú, mégis telt alakja volt. És nagyon szép hosszú lába.</p>
            <p>- Vajjon Éva, gondolta, mit csinál?</p>
            <p>De már fel is ugrott.</p>
            <p>- Stop. Nem érdekel!</p>
            <p>Nem kezdjük előlről.</p>
            <p>És elindult a Floridába.</p>
            <p>*</p>
            <p>Reggel nagyon kedves figurával ismerkedett meg. Nagyszerűen felépített testű fiú
               volt, harminc év körüli. Anna ismertette meg vele. Annának rengeteg volt az
               ismerőse.</p>
            <p>- Ez az úr - mondta - Giovanni. A vezetéknevét én sem tudom. Szállodatulajdonos
               Riccioneben. De reggeltől estig itt udvarol és csak éjjelre megy haza.</p>
            <p>Giovanni melegen rázta a kezét, kedvesen mosolygott és valami német-olasz keverék
               nyelven örömének adott kifejezést.</p>
            <p>- Arizona! - mondta lelkesen. - Ik war Arizona. Budapest! Winter! Molto bene!</p>
            <p>A derék Giovannin nem látszott, hogy milyen csalódás érte ezen a reggelen. De Anna
               kérésére elmesélte.</p>
            <p>Három nap óta riccionei villájában tartózkodott Mussolini. Giovanninak régebben
               szállítási vállalata is volt, de valaminek útközben nyoma veszett s az engedélyét
               visszavonták.</p>
            <p>Giovanni elhatározta, hogy az engedélyt újra megszerezi.</p>
            <p>Bizonyára hosszú töprengés után eszelte ki tervét, mely a következő volt: A Duce
               minden reggel kimegy motorosával a tengerre, ott átül egy moskonéra és napozik. Ő
               bele fogja magát vetni a tengerbe és kiúszik a Ducéhoz. A Duce messziről látja a
               merész vállalkozást, érdeklődve figyelni fogja, ő pedig egyenesen eléje úszik és
               akkor azt mondja:</p>
            <p>- Láthatja eccelensa, hogy tetterős, vállalkozó szellemű, egész férfi vagyok, akinek
               hasznát veheti a fasiszta Olaszország! Arra kérem, bocsássa, meg a hibámat és adassa
               vissza az engedélyemet.</p>
            <p>A tervet, melynek eredménye a derék Giovanni szerint nem lehetett kétséges, ezen a
               reggelen hajtotta végre.</p>
            <p>A motoros pontosan ott volt a nyilt tengeren. Mint minden nap.</p>
            <p>Gondolkozás nélkül a tengerbe vetette magát és úszni kezdett. De csakhamar
               észrevette, hogy a távolság legalább háromszorosa annak, amit a partról képzelt. Nem
               hagyta magát. Minden erejét összeszedte. Igaz, nem is volt más választása, mert
               legalább annyit kellett volna visszaúsznia, hogy talajt érjen, mint amennyi előtte
               volt.</p>
            <p>Kegyetlen munka, megerőltető úszás után végre ott volt a motorosnál.</p>
            <p>A moskonét ugyan nem találta, de gondolta, biztosan a motorosban ül a Duce. Utolsó
               erejével átvetette magát a peremén és már kezdte is a mondókáját:</p>
            <p>- Eccelensa!</p>
            <p>De a motoroson mindössze egy matróz vigyorgott.</p>
            <p>A Duce hajnalban hidroplánján kirándult Velencébe...</p>
            <p>Giovanni rendkívül sajnálkozva csóválta a fejét elbeszélése után, de szerencsére
               feltűnt a csehszlovák kokott s ez szomorú gondolatait eloszlatta.</p>
            <p>Igen melegen elbúcsúzott, kétszer-háromszor megkerülte a házmesterszőke démont, aztán
               máris beható diskurzusba merültek.</p>
            <p>Anna némi aggodalommal gondolt a kaland végére és csalódástól féltette Brünn
               csillagát. Ismerte ugyanis Giovannit és a helyzetet. Az úriasszonyok, akik ingyen,
               bőkezűen és hosszas előkészítések mellőzésével mérték a nyaralás négy hete alatt
               kegyeiket, leszoktatták Giovannit arról, hogy bájakért anyagi ellenértéket adjon.</p>
            <p>Geszty Péter később látta Mariát. Egy nyugágyon pihent és amikor köszöntötte, igen
               hidegen bólintott.</p>
            <p>Délfelé a bárban újra találkozott Giovannival.</p>
            <p>Tele volt lelkesedéssel.</p>
            <p>- Á! - mondta. - Rendkívül előkelő hölgy! Egy gyáros felesége! Óanstendig! - mondta
               mert a hochanstandiget az olasz nem tudja kiejteni.</p>
            <p>A tisztességnek ettől a mértékétől egészen önkivületbe esett. Hiába, érik az embert
               meglepetések, ha mindig csak „úriasszonyok” között forog és róluk ítél. Mert
               Giovanni róluk ítélt s ítéletét rövidesen úgy fogalmazta meg, hogy a tengerpart olasz
               ifjúságának szerelmi szükségletét bőségesen fedezik a nyaraló külföldi nők.</p>
            <p>Gesztynek kissé arcába szaladt a vér és hirtelen egy név jutott az eszébe. Angelo
               Pesotti. De ismét azt mondta, stop, nem kezdjük előlről.</p>
            <p>*</p>
            <p>Péter vacsora után Annáékkal átment Riccionéba.</p>
            <p>A Savioli vonzotta őket, Riccione híres dancingja amiről csodákat meséltek Riminiben.
               Megnézték tehát.</p>
            <p>A Savioli megjelenési formájában tökéletes téli dancing, a dancingok tipikus
               formáival. Csak éppen a természet alkotta, nem építész. Az összes kulisszákat, az
               egész ornamentikát a természet szállította. Délszaki fák köre húzza meg a kordont
               asztalok és táncplage között és a kerítő olasz ég borul föléje minden
               csillagával.</p>
            <p>Ezen az estén még a tele hold is ott volt.</p>
            <p>Ezenkívül két-három kék és piros fényhatás az egyetlen világítás.</p>
            <p>A szerelem, a vágy és a mámor kézzelfogható valóságként remegett a levegőben.</p>
            <p>Magasan a táncolók fölött színpadszerűen elhelyezve, fényözönben a jazz és alatta kék
               és piros fények sejtelmében a vágytól remegő, borzongó nők a férfi karokban.</p>
            <p>Reszkető ajkak, megvonagló meztelen vállak és a vágy gyönyörében csillogó nedves
               szemek.</p>
            <p>Péter is ott táncolt a vonagló, szótlanul remegő emberek tömegében. Elhomályosult
               szemek mélyébe kellett tekintenie, női vállak súrolták a vállát, aztán behunyt
               szemekkel kellett találkoznia, melyek szétnyílt, nedves ajkak fölött vallottak
               mámorról, vágyról.</p>
            <p>Ott táncolt ő is Annával a kirobbanásig feszült gyönyör összetapadt tömegében. Lába
               alatt egyszer megzizzent valami, lenézett. Egy eldobott ujság. „Danzig”, villant meg
               egy szó az elgyűrött, szakadozott papirosról. Egy másik láb aztán eltaposta.</p>
            <p>Suttogó, forró hangot hallott:</p>
            <p>- Szeretsz?</p>
            <p>- Nagyon!</p>
            <p>Tomboló keserűséget érzett.</p>
            <p>Évával neki ez nem juthatott ki. Micsoda gyönyörűség lett volna egyszer együtt! Itt!
               Így! Itt, ahol izzik a vágy! És nem tette meg! Nem akarta! Bácsi, néni, testvér!
               Holott nem igaz, nem igaz, és százszor is nem igaz, nem volt akadály! Ha a húga
               elmehetett, az a tizenhét éves kölyök, ha az megtudta csinálni, aki együtt, egy
               szobában aludt velük, akinek nem nénje és bátyja volt az a két kispolgár, hanem az
               apja, az anyja, hát nem tudta volna ő is megcsinálni? Ha akarta volna?</p>
            <p>Düh tombolt benne, keserűség! Úgy magához szorította, hogy Anna feljajdult.</p>
            <p>- Megőrült? összemorzsolja a kezemet, széttöri a derekamat!</p>
            <p>Igen. Megcsikordult a foga, hangosan, hogy ránéztek. Szikrázott a szeme, hogy
               elhúzódtak.</p>
            <p>Anna megdöbbenve nézett rá. Mi van ezzel az emberrel? Mint az őrült!</p>
            <p>- Jöjjön! Üljünk le!</p>
            <p>Az asztalnál Péter kicsit magához tért.</p>
            <p>- Mi baja van?</p>
            <p>Anna hajlott feléje aggodalommal, barátsággal.</p>
            <p>Ekkor megpróbált mosolyogni.</p>
            <p>- Semmi, Anna - mondta rekedten. - De pincért gyorsan és inni, inni, inni, inni! Ma
               nagyon sokat akarok inni!</p>
            <p>Döntötte az italt magába. Pezsgőt, bort, cognacot. Ahogyan jött.</p>
            <p>Anna arcán félelem ült.</p>
            <p>- Menjünk haza, Péter!</p>
            <p>Fizettek és elindultak.</p>
            <p>Kint a levegőn kicsit magához is tért a férfi. Könyörögve fordult Annáék felé.</p>
            <p>- Ne haragudjanak rám! Nem tudok most hazamenni! Beültetem magukat egy autóba, és
               hagyjanak engem!</p>
            <p>Aztán az autó elrobogott velük, ő pedig ott állt az éjszakában zúgó fejjel
               egyedül.</p>
            <p>Elindult a tengerparton gyalogosan.</p>
            <p>Itt is minduntalan kiolvasott elszórt ujságokat rebbentett meg a lába.</p>
            <p>- Danzig, Danzig, Danzig... - kiabálta feléje valahány.</p>
            <p>De ő egyre Éva hangját hallotta, amint egyre azt mondta:</p>
            <p>Elmegyek, elmegyek!</p>
            <p>Hűvös szellő fújt a tenger felől, játszott a hajával, simogatta verejtéket gyöngyöző
               homlokát. Egymás mellett gyerektelepek sorakoztak, a mély csendben szinte ütemesen
               hallatszott ezer és ezer gyerek nyugodt, békés lélekzete. Aztán lassan ezek is
               elmaradtak.</p>
            <p>A gyerekek.</p>
            <p>De a gyerekekről egyszerre a felesége jutott az eszébe.</p>
            <p>Hirtelen két asszonyt látott.</p>
            <p>Az egyik fátyolos szemekkel tangóban vonaglott. Hol? Istenem ki tudja hol? Ki tudja?
               Valamelyik lauranai Savioliban.</p>
            <p>A másik nyugodtan, talán kicsit hidegen lobbant feléje, de tiszta szemmel, őszinte és
               nagyon egyenes tekintettel.</p>
            <p>A felesége.</p>
            <p>Az úton Rimini felé, az éjszakában reszketett minden porcikája. Éva után vágyódott.
               És mégis a feleségét látta. A volt feleségét.</p>
            <p>Akit otthagyott, mert...</p>
            <p>Mit mert?</p>
            <p>Éváért! Ez volt a lényeg.</p>
            <p>Vagy nem?</p>
            <p>Inkább az, hogy a vágyban, szerelemben nem tudott a feleségével találkozni?</p>
            <p>Hirtelen megállt.</p>
            <p>Voltaképpen mi az a szerelem? Az, ami a feleségéből hiányzott s olyan nagyszerűen
               megvan Évában? A testi találkozások harmóniája? Hiszen, ha ez a szerelem, akkor neki
               most boldognak kellene lenni! Boldognak, elégedettnek!</p>
            <p>Vagy talán mégis más a szerelem?</p>
            <p>És akkor talán a felesége sokkal inkább szerette, mint Éva?</p>
            <p>Itt megint meg kellett állnia döbbenten.</p>
            <p>Valami az eszébe jutott. Amikor elváltak a felesége néhány hétre elutazott. Azt
               mondta, így könnyebben tudja elviselni. Hát ez nehéz volt neki? Érdekes! Lehet, hogy
               szerette őt az asszony annak ellenére, hogy a testiekben távolabb volt tőle?</p>
            <p>Most egymás után szakadtak fel az emlékek.</p>
            <p>Amikor az utazásból visszaérkezett Pestre, felhívta őt telefonon.</p>
            <p>Ha van kedve, látogassa meg, egy feketére, kicsit elbeszélgetni.</p>
            <p>Persze nem ment el, hiszen minden gondolata Éva volt.</p>
            <p>Később egy régi barátjukkal találkozott Geszty és az azt újságolta, hogy sápadt
               mostanában az asszony, nagyon csendes. Akkor lelkiismeretfurdalása volt és felhívta.
               Amikor jelentkezett, határozottan visszaemlékezik, az első szavaknál sötét volt a
               hangja. Fáradt. S amikor megtudta, hogy ő, Péter van a telefonnál, ez a hang
               egyszerre vidám lett és túl sokat hangoztatta, hogy milyen jól érzi magát. Túl sokat,
               ő persze szívesen belenyugodott. Pedig az a vidámság akkor és az a sok szó, hogy
               ilyen nyugodtan érzi magát, olyan jól, - nem takart ez valamit? Hiszen ő sohase volt
               valami érzelgős ember, nem szerette mutatni, ha valami fáj!</p>
            <p>Úristen! Ez az asszony szerette őt.</p>
            <p>Most egyszerre mélységes szégyenkezést érzett.</p>
            <p>Talán két hónappal a válásuk után, névnapja volt a feleségének. Ő érezte, hogy illene
               felmenni hozzá, minden jót kívánni. Fel is hívta, megkérdezte, szívesen látja-e, ha
               elmegy hozzá. Az asszony hangjában öröm csengett.</p>
            <p>De délután Éva megint késve érkezett és nyolc órakor, mikorra a feleségéhez
               ígérkezett, még nála volt. Fél tízre ért csak oda.</p>
            <p>Az asszony szeme kisírt volt. Péter meg is ijedt, kérdezte, mi baj, de a felesége már
               mosolygott és azt mondta, hogy valami a szemébe repült.</p>
            <p>Úristen! Ez az asszony szenvedett! Szenved, mert ő elhagyta! Szenved, mert
               szereti.</p>
            <p>És mosolyog hozzá! De miért mosolyog? Mert szereti és nem akarja elrontani az ő
               örömét, az ő boldogságát.</p>
            <p>De hiszen ez akkor sokkal nagyobb szeretet, mint amit Éva adhat!</p>
            <p>Megint új mozzanat jutott az eszébe. Most egyik jött a másik után. Igen, egyik a
               másik után.</p>
            <p>Minden elsején pénzt küldött a volt feleségének. Ez természetesen kötelessége.</p>
            <p>Egyik elsején kirakat előtt mentek el Évával. Az asszonynak megtetszett valami.</p>
            <p>Délutánra megvette neki. De kevés volt a pénze, abból tett hozzá, amit a feleségének
               kellett volna küldenie. Valamit dadogott a telefonba, hogy ez jött össze, az jött
               össze, ebben a hónapban nem tud többet küldeni. A felesége gondolkozás nélkül azt
               mondta, nem baj.</p>
            <p>Aztán egy hét mulva meséli egy barátja:</p>
            <p>- Te! Úgy látszik, mégis csak te vezetted a háztartástokat, a feleséged nem született
               háziasszonynak, nem ért hozzá.</p>
            <p>Elképedve nézett rá.</p>
            <p>Hogy az ő felesége nem ért hozzá? Hogy ő nem ért a háztartáshoz?</p>
            <p>- Ezt az őrültséget honnan veszed.</p>
            <p>- Kérlek, úgy látszik, nem ismeri a pénz értékét! Kiszórja a pénzt, nem tudja
               beosztani. A feleségem fenn volt nála, képzeld, a hónap közepén már ennivalóra is
               alig van pénze!</p>
            <p>Hirtelen úgy érezte, mintha arculcsapták volna. Rohant a feleségéhez.</p>
            <p>- Az isten szerelmére, miért nem kért, miért nem szólt, ha szüksége van pénzre?</p>
            <p>Az asszony mosolygott.</p>
            <p>- Gondoltam, magának jobban kellett.</p>
            <p>Úristen! Hát ki szereti? Ez az asszony, vagy Éva?</p>
            <p>A lába alatt megint az ujság. Danzig. A fene ette volna meg. Intézkedni kellene, hogy
               ne dobálják el az ujságokat. Elkoszolják az egész autóstrádát.</p>
            <p>Autók robogtak el mellette. Magasba röpítették az elszórt ujságlapokat.</p>
            <p>Az autóban összeborult párok.</p>
            <p>Az országút végtelenjébe vesző csókok.</p>
            <p>Minden kavargott benne.</p>
            <p>Nehéz volt megnyugodni.</p>
            <p>Verejtékező homlokkal bukdácsolt az úton.</p>
            <p>Nem tudta meddig tartott.</p>
            <p>Egyszerre csak otthon volt, ott állt a hotel kapujában.</p>
            <p>Talán a fáradtság tette: valamennyire megnyugodott.</p>
            <p>Csendesen, fásultan ment át a kerten. Míg két foszforeszkáló szem meg nem állította.
               Döbbenten megállott.</p>
            <p>- Maria!</p>
            <p>Az olasz lány ült a padon.</p>
            <p>Fekete szeme kedvesen csillogott a túlfűtött, forraló éjszakában.</p>
            <p>- Nem tudtam szobában maradni! - súgta rekedten, szinte nyögve. - Nem tudtam a szobát
               elviselni.</p>
            <p>Mint azok a nők ott, azok a Savioliban. Remegő hangon, vágyban úszó szemekkel.</p>
            <p>Geszty Pétert valami nagy-nagy sajnálat öntötte el. Valami végtelen részvét.
               Kinyújtotta a kezét a leány keze után.</p>
            <p>Forró volt az a kéz és minden ujja külön vibrált.</p>
            <p>Péter melléje ült.</p>
            <p>- Maria! Mi van magával?</p>
            <p>A válasz riadtan hangzott:</p>
            <p>- Nem tudom!</p>
            <p>Csak nézett a szemébe, tüzelt az arca, s az egész teste.</p>
            <p>- Hány éves?</p>
            <p>- Huszonhat.</p>
            <p>- És -?</p>
            <p>A könnyű nyári ruha légies anyagán kirajzolódott fínom alakja. Látnia kellett a
               fiatal nő símogatásra vágyó remegését, éreznie kellett az ujjakban vibráló izgalmat,
               látnia kellett félig kinyílt, nedves ajkát.</p>
            <p>Kinyúlt a feje után, odahúzta a mellére.</p>
            <p>- Kislány! - a hangja tele volt szeretettel. - Ez az éjszaka támadott meg! Szépen
               ide, hajtsd ide a forró fejedet. Igy! És most gondolj arra, hogy egyszer majd jön
               valaki, bizonyosan el fog jönni, akinek szeretnél mindent odaadni! Jól értsed meg!
               Mindent!</p>
            <p>A lány megremegett.</p>
            <p>Fel akarta emelni a fejét. De Péter nem engedte.</p>
            <p>- Csitt, Maria!</p>
            <p>Érezte mellén, az ingén át a lány kibuggyanó könnyét. Sütötte a bőrét.</p>
            <p>Istenem, ha ez most Éva lenne!</p>
            <p>Érezte a pihegését, lélekzetét, amint egyre halkabb, amint lassan elcsitul a vágy
               kinzó görcse.</p>
            <p>- Csitt, Maria! - a hangja olyan volt, mint az apáé, aki a gyereke könnyét csókolja
               le. - És most szépen haza megy, lefekszik és aludni fog.</p>
            <p>A lány térde megcsuklott, de felállt és ment engedelmesen.</p>
            <p>- Jó éjszakát, Maria!</p>
            <p>A lány szeme megtelt könnyel.</p>
            <p>- Grazia! - susogta. - Köszönöm.</p>
            <p>Geszty Péter szeretettel nézte. Csendesen azt mondta:</p>
            <p>- Kívánjon maga is nekem - jó éjszakát.</p>
            <p>De nem volt jó az éjszakája.</p>
            <p>Álmában újra a Savioliban volt, talán egy lauranai Savioliban, ott volt Éva is és
               táncolt, ugyanúgy, ahogyan az este itt látta, megvonagló ajakkal, nedvesen csillogó
               szemmel. Férfiakhoz símult, férfiak suttogtak a fülébe, férfiak és mindig mások,
               sohasem ő. Ez az álom rettenetesen meggyötörte.</p>
            <p>Aztán Giovannival volt együtt álmában és Giovanni legyintve magyarázta:</p>
            <p>- Ugyan, kérem! Miért csinál ilyen nagy dolgot a nőkből! Nézze például azt, aki ott
               táncol, ma éjszaka azt viszem fel. Holnap viheti az ura, vagy a szeretője! Kis
               nőcskékből ne csináljunk kedves barátom, istennőket!</p>
            <p>És Évára mutatott, ma éjszaka őt viszi fel a szobájába.</p>
            <p>Rettenetes álom volt.</p>
            <p>Reggel Anna kutatva nézett Gesztyre.</p>
            <p>- Mondja Péter, tulajdonképpen mi baja volt magának tegnap este?</p>
            <p>- Azt hiszem, kicsit sokat ittam. És a nap is sok volt. Holnap, azt hiszem,
               elutazom.</p>
            <p>Ennek az éjszakának eredménye volt, ez az elhatározás.</p>
            <p>Elég, elég, elég! Ennél jobb otthon a munka, a régi környezet. Belefeküdni a munkába,
               kifárasztani, elnyűni az agyat, hogy ne legyen idő gondolkozni. El, el, csak el ebből
               a környezetből, ahol minden bujtogat, lázít, szerelmet lehel!</p>
            <p>A kék eget váltsa fel a szürke, a napfény, a felhő, nem kell ez a szoba itt, ahol az
               ajtó arra emlékeztet, hogy ott lépett be, az ágy, hogy ott ült, a párna, hogy rajta
               nyugtatta a fejét, a strand, hogy itt találkoztak, az Esplanade, hogy ott lakott s az
               utcasarok arra, hogy onnan látta azt a két nőt éjjel kettőkor a bál után a mulató
               felé befordulni.</p>
            <p>Hogy nem ők voltak? Lehet, mindegy, hagyjuk, hagyjuk!</p>
            <p>Csak el innen, el, ahol a más mámoros szeme arra emlékeztet, hogy az övé józan
               maradt, ahol asszonyok szerelmes símulása az éjszakai karneválban azt mondja, hogy
               hozzá nem akart símulni. Évának nem hiányzott, Évában nem élt a vágy, hogy vele
               remegjen át egy ilyen éjszakát.</p>
            <p>Csak el innen, el!</p>
            <p>Mert itt minduntalan feltör benne minden emlék, minden mozdulat, hang, ami azon a
               délutánon hangzott el, amikor kiderült, hogy semmivé válhat egyetlen szón, gesztuson
               egy nagy érzés minden szépsége, közelsége és látszólag letörölhetetlen, elmoshatatlan
               emléke.</p>
            <p>Vissza Budapestre, ott talán sikerül letörölni ennek a három hétnek kínlódását, el
               lehet felejteni azt a hangot, amire még éjszaka is felriad, azt a konok tekintetet,
               ahogyan ült az ágy végében összeszorított szájjal, megátalkodottan ismételve:</p>
            <p>- Elmegyek, elmegyek!</p>
            <p>És talán el lehet felejteni, - hiszen akarja, akarja, - azt az érzést is, amit ki
               sohasem mondott, de ami ott rág benne, - hogy ezt a hirtelen elutazást Lauranába ő
               maga akarta, ő, Éva, nem pedig a néni meg a bácsi, ő maga menekült, mert itt a
               közelben, - igen, ez így van - nem tudta azt tenni, amit akart. Útjában volt.</p>
            <p>Hogy ez nincs így? Hogy akármelyik nap szakíthatott volna Péterrel, ha terhére
               van?</p>
            <p>Erre a gondolatra csak legyintett.</p>
            <p>- Ó igen.</p>
            <p>Amint terhére vált, meg is tette.</p>
            <p>Hogy ez nincs így, mert még aznap este visszajött?</p>
            <p>Igen, igaz. Mert véletlenül találkoztak, mert nem lehetett kitérni és mert - ez
               különösen nyomta - csak a sajnálkozás vezette. Amint érezte, hogy legyűrte a férfit,
               már ment is tovább Lauranába, ahol az övé az éjszaka, a kaland, ahol nem kell félnie,
               hogy vele találkozik. Megeskette, hogy nem megy utána.</p>
            <p>- Engem ne sajnáljon! - csikorgott a foga. - És a hangja sem kell, az a hang, amit
               kibékülésük után szokott használni. Téved, én nem fogom be a számat, téved, én nem
               húnyom be a szememet, ott még nem tartunk, hogy gyáva meghunyászkodással mindent
               eltűrjek, csakhogy mellettem maradjon. Szerelmet még nem koldulunk! Csak körül kell
               nézni, itt a példa, akad még, nem is egy, lám tegnap is akadt, akinek én kellek, aki
               megremeg, ha a keze után nyúlok.</p>
            <p>Ez elől akart menekülni Geszty Péter. A gyötrő, néma harc elől.</p>
            <p>Mert ahogyan tomboltak benne ezek az érzések, ugyanúgy ostromolták másikak, melyek
               Éva felé szálltak és azt harsogták:</p>
            <p>- Szeret ez az asszony! És te is szereted.</p>
            <p>Éjjel-nappal folyt a belső ütközet, akarata ellenére, s agya, ez az elgyötört,
               gránátoktól, srapnelektől felszaggatott, elkínzott csatatér már nem tudta ezer sebből
               vérző kérgén elviselni a harcolókat.</p>
            <p>Most már, reggel, amikorra megérett az elhatározása, megnyugodott. Győzött a
               meggondolás, hogy fantazmagóriákról van szó, voltaképpen nem történt semmi. Két
               szerelmes összeveszett, kibékült, minden rendben van, az egésznek nincs
               jelentősége.</p>
            <p>De érezte, tudta: a kételykomplexum nem semmisült meg, csak visszavonult. Az első
               kedvező pillanatban új pergőtüzet indít, újra támadásra indul.</p>
            <p>Hát gyerünk gyorsan új terepre, talán ott nem talál rá.</p>
            <p>Most van egy kis nyugalom. Vigyázat! Megőrizni! Ha kell, hazugsággal, csalással,
               mindegy, milyen fegyverrel, csak megőrizni!</p>
            <p>Nem érdekel, hogy mit csinál Éva. Az érdekel, hogy itt van ez a lány!</p>
            <p>Végeztünk a szentimentális ostobaságokkal! Szó sincs róla, hogy holnap haza utazz!
               Ellenkezőleg! Itt maradsz, amíg itt van ez a lány! Itt fogsz maradni! Utóvégre nem
               vagy gimnazista, hanem férfi, negyven éves! Aki valaki, akit számontartanak, aki
               tetszik a nőknek!</p>
            <p>És aki - igen, igen - utóvégre is egy ismert megbecsült ember!</p>
            <p>Most egyszerre mellét dagasztó érzések öntötték el.</p>
            <p>Asszonyokat látott, híreseket, szépeket, akik az övé voltak, képek villantak meg
               előtte, amelyek mintha acélozták volna az izmait, egyenesítették volna begörbült
               hátgerincét.</p>
            <p>Aztán premieresték izgalmas emlékei szökkentek elébe, estéké, melyeken megelevenedett
               egy sereg gondolat, érzés, ember. Lehúzott ablakredőnyöket látott, melyek mögött
               fehér asszonyi vállak villannak, gömbölyű karok.</p>
            <p>Tükör előtt urak öltenek szmokingot, asszonyok, lányok öltöznek és lehajolva
               megfeszítik karcsú lábukon a selyemharisnyát.</p>
            <p>- Ezek te miattad símítják végig puderrel a karjukat. Ezek te miattad emelik ajkukhoz
               a rúzsrudacskát, te miattad öltik fel estélyi ruháikat. Ébredj, Geszty Péter, ez
               vagy te! Nem kótyagos trobadur.</p>
            <p>És aztán látta magát a rivalda előtt, kicsit sápadtan, frakkban, amint áll a nézőtér
               felett, ahol száz és száz ember, asszonyok, lányok, férfiak szája az ő nevét
               harsogja, száz és száz estélyi ruhába öltözött ember keze ő érette csapódik tapsra
               össze.</p>
            <p>- Hát van ennek értelme? Ennek a nyavalygásnak egy asszonyért? Hát ki az az
               asszony?</p>
            <p>No igen, nagyon szép, nagyon szép, nagyon kedves, szereti is, hogyne szeretné! De ez
               az őrület? Oltárt emelni neki? Nem, nem, oltárt majd csak márványból és főként
               szellemibb isteneknek!</p>
            <p>Bizony Isten, - mondta döbbenten - mintha csak elvarázsolták volna!</p>
            <p>Nem volt más gondolata, mint ez az asszony! Éva, Éva, Éva... Ez volt a központi
               problémája! Egy darabot sem írt, mióta együtt vannak.</p>
            <p>Csak egy regényt, amelyben a szerelmüket jajongta el.</p>
            <p>Nem, elég volt a sirámokból!</p>
            <p>Mindent a maga helyére kell állítani!</p>
            <p>Most például itt van Maria,! Nézzük csak, hol van!</p>
            <p>És elindult Maria keresésére a tengerpartra.</p>
            <p>*</p>
            <p>De csak ebéd után találkozott vele a hotel hallban.</p>
            <p>A szalonzenekar már jazz-é alakult, egyik asztalnál levelet írt a brünni kokott, a
               sarokasztalnál együtt kotlott a grófi család s a parketten pizsamában, shortban
               táncoltak már. Egyik karosszékben ott ült Mária is.</p>
            <p>Péter egyenesen feléje indult, de közben Annával találkozott, vele kellett néhány
               szót beszélnie. S amikor újra az olasz lány felé fordult, a karosszék üres volt már.
               Maria eltűnt. No, nem sürgős, - gondolta - van még idő.</p>
            <p>- Majd olvasgatunk kicsit, napok óta nem volt újság a kezemben.</p>
            <p>Aztán újra kiment a tengerpartra, ahol Giovannival találkozott, aki igen elégedettnek
               látszott. Az egész éjszakát a tengerparton kabinba töltötte egy Riccionében nyaraló
               úriasszonnyal. Péter mosolyogva hallgatta. Nem, női bájakból nem építünk oltárt.</p>
            <p>Ott volt Anna is. Megbeszélték, hogy este együtt lesznek.</p>
            <p>Közben arra sétált maga a hölgy is, aki éjszaka a kabinját osztotta meg Giovannival.
               De Giovanni nem volt hajlandó csatlakozni.</p>
            <p>- Nem kell - mondotta - a nőknek túlzott jelentőséget tulajdonítani, vagy férfi az
               ember, vagy lírai költő.</p>
            <p>Az utóbbiakról határozott, kialakult, kézlegyintéssel kifejezhető véleménye volt.</p>
            <p>Egyébként Giovanni megígérte, hogy a télen ismét ellátogat Budapestre. Reményének
               adott kifejezést, hogy addigra a Nagymező-utcai mulatókban csökkennek a
               pezsgőárak.</p>
            <p>Maria nem volt a strandon.</p>
            <p>Vacsora után egyik dancingba mentek, sokat táncoltak. Egyik tangónál Anna nevetve azt
               mondta, milyen kár, hogy ők ketten Péterrel nem szerelmesek egymásba.</p>
            <p>Sietett kijelenteni, hogy ez még mindkettőjük életében bekövetkezhetik.</p>
            <p>Ez nagyon derűs este volt. Giovanni ugyan felöltözve korántsem mutatott olyan jót,
               mint fürdődresszben, de megbocsátották rosszul szabott, vidéki szabóról tanuskodó
               fehér vászonruháját a vídám hangulatban.</p>
            <p>Már jóval elmúlt éjfél, amikor hazafelé elindultak.</p>
            <p>Olyan kellemes volt az éjszaka, hogy nem akaródzott lefeküdni.</p>
            <p>- Van egy üveg kecskeméti barackpálinkám - invitálta őket Péter. - Legyen
               szerencsém!</p>
            <p>És hangos jókedvben az egész társaság elindult szobája felé.</p>
            <p>Péter vezetett.</p>
            <p>Az ajtóban, sose zárta be, mikor a kilincsre tette kezét, hátramosolygott.</p>
            <p>- Egy pillanat! Csak világosságot csinálok. Villanyt gyújtok.</p>
            <p>Aztán egyszerre megállt. Meglepetten nagyra tágult a szeme. Gyorsan újra eloltotta a
               villanyt.</p>
            <p>Visszahúzta az ajtót.</p>
            <p>Kicsit zavartan nézett a társaságra.</p>
            <p>- Most nem tudom, hogy mit mondjak maguknak!</p>
            <p>- Mi történt?</p>
            <p>- Azt kell kérnem, hogy az üveg felbontását halasszuk holnapra!</p>
            <p>Giovanni gyorsan és megértően egy bárt javasolt.</p>
            <p>Geszty még hallotta, amint nevetésük távolodik a parkban, aztán óvatosan halkan újra
               megnyitotta az ajtót.</p>
            <p>És belépett a szobába.</p>
            <p>Villanyt nem gyújtott, bevilágítottak a part fényei.</p>
            <p>Két foszforeszkáló, vágyban égő, nagy fekete szemet látott.</p>
            <p>Maria!</p>
            <p>A következő pillanatban két kar villant meg és Maria símult hozzá. Fekete haja
               hátrahullott.</p>
            <p>- Szeretlek! - súgta rekedten, kiszáradt torokkal, elomolva. - Szeretlek! Azt hittem,
               sohase jössz, hogy egymagamban kell elégnem ebben az emésztő forróságban.</p>
            <p>Az ablakon benézett a hold.</p>
            <p>Vad, forró, vágyakat sugárzó, szinte trópusi éjszaka volt. A levegő erős, átható,
               bódító, illatokkal terhes. A hold egészen alacsonyra ereszkedett. Szinte ráfeküdt a
               Grand Hotel tetejére.</p>
            <p>A sejtelmes, lázító éjszakában valami ütemes moraj, sohase szűnő harangozás döngött
               végeszakadatlanul.</p>
            <p>A tenger. Csapdosta a partokat.</p>
            <p>A lány lázas szeme csillogott az éjszakában. És ő rémülettel nézte.</p>
            <p>Hangtalanul mozgott a szája.</p>
            <p>- Éva... Éva...</p>
            <p>Egyszerre düh lobbant fel a szemében.</p>
            <p>- Barom! - ordított valami benne. - Az az asszony ott Lauranában fütyül terád? Talán
               ebben a pillanatban is csal! Mit habozol?</p>
            <p>És azután - mikor a lány kisímult vonásait nézte, a pihenésbe enyhült arc fölé
               hajolva, feje fáradtan leesett.</p>
            <p>Hangtalanul mozgott a szája:</p>
            <p>- Éva... Éva...</p>
            <p>Hát igen. Most bosszút állt.</p>
            <p>De most könnyebb?! Most jobb?</p>
            <p>Mi változott?</p>
            <p>Igen, mert ez volna a lényeg: mi változott?</p>
            
         </div>
         <div type="chapter">
            <head>VII.</head>
            <p>Geszty Péter reggel az első vonattal elutazott Riminiből.</p>
            <p>Velencében még egyszer végigment mindenen, ahol együtt jártak, azután tovább Budapest
               felé. De bosszúság érte, Triesztben lekésett a csatlakozásról. A rekkenő hőségben nem
               tehetett mást, beült egy kávéházba. Reggel volt és este nyolcig kellett maradnia.</p>
            <p>Itt a várakozás első óráiban igen erős kísértést érzett, hogy átmenjen Lauranába.
               Hiszen kényelmesen megtehetné. De a kísértés csak egy pillanatig tartott. Nem.
               Megígérte.</p>
            <p>Annak azonban nem tudott ellenállni, hogy felhívja telefonon. Percek alatt kapcsolták
               s már ott is volt Éva a telefonnál. A hangjában öröm.</p>
            <p>- De jó, hogy hallom a hangodat Péter! Utazol haza?</p>
            <p>- Igen. Te mikor jössz?</p>
            <p>- Legkésőbb egy hét mulva otthon leszek. - Egy pillanat szünet után őszinte kitörés.
               - Olyan rémes ez Péter, hogy nem mondhatom azt, amit szeretnék!</p>
            <p>- Nem baj, szívem! - ez a kitörés jól esett. - Nem baj, édes. Jól érzed magad?</p>
            <p>- Istenem! - hallotta Éva hangját. - Rengeteget táncolok. Mire hazaérsz Pestre, az
               asztalodon ott lesz már a levelem is. Hát akkor szervusz, szívem, tudod, ebédtől
               hívtak a telefonhoz.</p>
            <p>- Csak eredj vissza, eredj, szívem, ne zavartasd magad! Szervusz Éva.</p>
            <p>- Ugye nem haragszol Péter? Szervusz, édes!</p>
            <p>Aztán visszaakasztotta a kagylót.</p>
            <p>Ez nagyon jó volt, ez a kis beszélgetés, ez a mondat:</p>
            <p>- Olyan rossz ez! Nem mondhatom azt, amit szeretnék.</p>
            <p>De azért egy kis irónikus vonás is volt Geszty Péter arcán, inkább mosoly. „Tudod,
               ebédtől hívtak el”.</p>
            <p>Három perc egy ilyen interurbán beszélgetés. Ezt sem várta ki.</p>
            <p>Ment az utcán a rekkenő hőségben, egy másik kávéház felé. „Istenien érzem magam,
               sokat táncolok,” hallotta Éva szavait. Bűn? Dehogy. Csak hát, - hát igen, jó lenne,
               ha ő is tudna ilyen lenni, így fütyülni arra, hogy a másik ezalatt... - Na, mindegy.
               Neki van igaza.</p>
            <p>És különben is! Vonuljon Lauranában kolostorba? Ostobaság.</p>
            <p>Este Geszty Péter felült a budapesti gyorsra és reggel megérkezett.</p>
            <p>*</p>
            <p>Budapesten teljes erejével tombolt a kánikula. Az ujságok lengyel-német konfliktus
               lehetőségéről tárgyaltak, egyre Danzigot emlegették, de a Dunakorzó nem
               változott.</p>
            <p>- Hohó! - üdvözölték az ismerősök. - Milyen barna vagy, milyen kisímult az arcod!
               Milyen nyugodt! Nagyszerűen festesz!</p>
            <p>Ilyenkor mosolyogni kellett és azt mondani:</p>
            <p>- Hát ugye, pihentem, kérlek!</p>
            <p>- Látod, ez látszik rajtad! - mondták. - A pihenés, a kikapcsolódás, hogy néhány
               hétre minden problémát félretettél! Én is arra gondolok, a jövő évben elmegyek néhány
               hétre a francia Riviérára.</p>
            <p>Aztán jöttek mások.</p>
            <p>- Hehe! - nevettek hamiskásan és az oldalát bökdösték. - Voltak kis kalandjaid, mi?
               Nagy selyma vagy!</p>
            <p>Ilyenkor pedig velük kellett nevetni.</p>
            <p>- Hehe, hát kérlek, úgye így tengerparton, hát Istenem, én se vagyok szent!</p>
            <p>Megint mások a kezét rázták.</p>
            <p>- Most aztán fel a munkára! Valami szép regényt, darabot! Így kipihenten megy csak
               igazán a munka.</p>
            <p>Ezeknek komolyon bólintani kellett.</p>
            <p>- Hogyne kérlek, magam is úgy gondolom. Van is egy témám, nagyszerű téma.</p>
            <p>Témája van?</p>
            <p>Kipihent?</p>
            <p>Soha az életben nem volt ilyen fáradt.</p>
            <p>De nem hagyta magát. Nem szabad, hogy hagyja magát.</p>
            <p>Egyetlen ember volt, akit nem csalt meg barnára sült arca s a reáerőszakolt
               nyugalom.</p>
            <p>Volt felesége azonnal észrevette.</p>
            <p>- Mi baja van, Péter?</p>
            <p>Szomorú, őszies délután volt. Ült a volt felesége szobájában, kint kopogni kezdett az
               eső. Egyenletesen, lassan, kip-kop, kip-kop. Hideg ősziesőszag áradt be az
               ablakon.</p>
            <p>Csöndesen cigarettára gyújtott, szótlanul elrévedő szemmel nézte kezében a kis
               formás, ügyes, ezüst tűzszerszámot.</p>
            <p>A felesége halk szavát hallotta.</p>
            <p>- Tőle kapta?</p>
            <p>- Igen - bólintott.</p>
            <p>Odaállt az ablakhoz, hűvös szél fújt. Szokott ez jönni néha így a nyár közepén.</p>
            <p>Felesége kezét érezte a vállán.</p>
            <p>- Rossz volt magához? Megcsalta?</p>
            <p>- Nem tudom!</p>
            <p>Vad szél rázta a fákat, ősz, igazi ősz, mintha nem is tegnap lett volna, hogy bent
               ült a nyárban.</p>
            <p>- Nem tudom.</p>
            <p>Riadt szemmel nézett a volt feleségére.</p>
            <p>- Magánál sohasem voltak ilyen érzéseim! Magánál sohasem éreztem bizonytalanságot!
               Soha!</p>
            <p>A felesége szeme megrebbent.</p>
            <p>A hangja egy lehelletnyit megremegett, aztán a keze megindult és hűvös ujjaival
               végigsímogatta a volt ura forró homlokát.</p>
            <p>- Szenved?</p>
            <p>- Nagyon!</p>
            <p>Valami melegség öntötte el Geszty Pétert.</p>
            <p>Hevesen a felesége felé fordult.</p>
            <p>- Edith, maga olyan jó!</p>
            <p>Az asszony szeretettel mosolygott rá. Csak kicsit szomorúan.</p>
            <p>- És maga olyan szerelmes Péter, mint egy kis diák!</p>
            <p>Mosolyogni kellett. Kicsit könnyes volt ez a mosoly mindkettőjüknél.</p>
            <p>Péter megcsókolta az asszony kezét. S az asszony a haját simogatta.</p>
            <p>Nehéz napokat élt át Geszty Péter.</p>
            <p>Amikor szülővárosából küldöttség kereste fel és meghívta haza, egyik darabja
               előadására, két kézzel kapott utána. Igen, ez jó lesz. Ünneplés, más környezet,
               elfeledkezés. És talán eszmélés is, hogy ő utóvégre ismert író, nem pedig nyavalygó
               kis szerelmes kölyök.</p>
            <p>De amikor elérkezett nap, kellemetlen érzésekkel készült az útra. Este kelletlenül
               állott a nyitott bőrönd mellett. Hát mit vigyen magával? Frakk, vagy szmóking?</p>
            <p>Feltétlenül komoly érvek szóltak amellett, hogy frakkot vigyen. Mindenekelőtt ez így
               szokás. Szerző, ha a darabja premierjére megy, húzzon magára frakkot.</p>
            <p>Nem mondja, ha Pesten lenne ez az előadás, hát akkor igen! De valahogy egy vidéki
               városban?</p>
            <p>Kényelmetlen érzésekkel járt fel-alá.</p>
            <p>Isten tudja, milyen lesz az előadás és különben is! Még ha Éva ott lenne.</p>
            <p>Aztán megint másképpen:</p>
            <p>Ez mégsem megy így. Először is szülőváros. Fel is jöttek érte! Meg is hívták!
               Ünnepélyes keretek lesznek, a polgármester áll a dolog élén.</p>
            <p>Belevágta a bőröndbe a frakkját.</p>
            <p>Aztán megint csak megállt. Vagy mégis szmoking?</p>
            <p>Legutóbb egészen szomorú híreket hallott onnan! Tönkrementek Fodorék, megállt a
               nagymalom. Ki hitte volna! Azután a Szilágyiék is! Azt mondják, egyetlen fillérje se
               maradt! No, ezért nem kár, gondolta, ezért a Szilágyiért! Azt hitte ott a
               kisvárosban, hogy ő a világ közepe! Kellemetlen, gőgös ember volt!</p>
            <p>De azért persze nem mindegy, mert ha ezek is tönkrementek, mi lehet a többiekkel!</p>
            <p>A Korona-kávéház megbukott, az ottani lapok mást se írnak, mint itt is csőd, ott is
               csőd, kényszeregyezség.</p>
            <p>A végén majd ott lesz ő frakkban és a nézőtéren húszan ülnek.</p>
            <p>Még jó, hogy Éva nem jöhetett.</p>
            <p>Ez még külön izgalmat jelentene.</p>
            <p>De azért fájt is kicsit. Bizony Isten, kár ezért a darabért, gondolta, milyen jó
               ötlet! És van benne egy jelenet, a második felvonásban, milyen jól csinálták akkor a
               rádióban. Hiába, nagyszerű színésznő ez a Mária. Például ő játszhatná a színpadon is.
               A rádió szereposztás általában remek lenne. No, mindegy. Majd csak meglesz
               valahogyan.</p>
            <p>Állt a bőrönd előtt és gondolkozott.</p>
            <p>Aztán jött a cseléd és vetni kezdte az ágyat.</p>
            <p>Nézzük csak! A szmóking nem áll olyan jól, derékban bő. A frakk viszont...</p>
            <p>Milyen furcsa, gyerekes lesz az ember, ha szerelmes! Most nem az jutott az eszébe,
               hogy milyen jó lenne, ha Éva frakkban látná?</p>
            <p>- Lóránt Éva - forgatta magában a nevét. - Nagyon szeretlek! Úgy szeretnék neked
               felöltözni! S a frakk olyan jól áll nekem!</p>
            <p>A cseléd elkészült.</p>
            <p>- Kész van már az ágy? Akkor hozhatja kérem a kávémat.</p>
            <p>És kezdte bontogatni a nyakkendőjét. Hát, majd meglátjuk, hogy mi lesz.</p>
            <p>Aztán elnyujtózkodva birtokába vette az ágyat.</p>
            <p>A falon szanaszét színlapok, képek. Egy, kettő, három, tíz. Tiz színrekerült darab.
               Babérkoszorúk, szalagok, jelenetek a darabokból. Szemben a pamlaggal, ahol az ágyát
               vetették, ott függött a falon a legutolsó. Mikor is volt.</p>
            <p>Igen, persze! Aznap vették le műsorról, amikor Évával találkozott. Nem játszák már.
               Legyintett. Százszor kellett volna mennie, a sajtója is milyen jó volt. Mellette a
               falon keskeny aranyrámában kép, gyönyörű asszony, színésznő. „Geszty Péternek az
               „Utolsó farsang” rádióelőadásának emlékére”.</p>
            <p>No persze, ha most legalább ő játszana ott a szülővárosban!</p>
            <p>Itt egy pillanatig megállt.</p>
            <p>- Mi az, hogy szülőváros?</p>
            <p>Valami kellemetlen érzés öntötte el. A hivatalos emberek persze ott lesznek, de kínos
               lenne egy üres nézőtér! Van szüksége erre? Nyavalyát! Az egész bemutató nem éri meg
               az izgalmakat. Le fogja mondani! De mivel?</p>
            <p>Dobolt a paplanon.</p>
            <p>- Hopp! Megvan! Azt kellene mondani, hogy az amerikai menedzser, aki meg akarja venni
               egyik darabját, Budapestre érkezett, fontos tárgyalása van, nem utazhat.</p>
            <p>Ez jó, jól hangzik. Ebben maradunk.</p>
            <p>A cseléd a kávét hozta. Nagy fehér ibrik.</p>
            <p>- Ez az ibrik még onnan jött velem, - gondolta Geszty Péter, - a szülővárosból.</p>
            <p>Hirtelen őszintén elérzékenyült.</p>
            <p>Lumpolások után, mielőtt lefeküdt, elment a posta-utcai kis sárga emeletes ház elé, a
               kapukulcsot a keztyűjébe dugta és hozzávágta az első emeleti ablakhoz.</p>
            <p>Az ablak zörrent, a kulcs visszaesett az utcára, ahol ilyenkor már senki sem járt és
               odafönt az ablak mögött világos lett.</p>
            <p>Aztán fehér hálóingben egy drága ősz fej: a nagymama.</p>
            <p>A nagymama! Istenem, hogyan szeretné Évát! Szeretné, mert őt szereti.</p>
            <p>Megjelent az ablaknál a drága ősz fej, az ablak nyilt és hosszú spárgán az utcára
               ereszkedett a fehér ibrik barna kávé.</p>
            <p>És ő ott állott az utcán a kisvárosi éjszakában, háttal nekitámaszkodott a szemben
               lévő háznak és csöndesen kortyolta a kávét.</p>
            <p>És fönt az ablakban két fáradt szem nézte bársonyos melegséggel. A nagymama!</p>
            <p>- Piszok disznó vagy - gondolta -, piszok disznó vagy Geszty Péter, kitűnő író,
               városunk kiváló szülötte! Mikor küldtél utoljára egy szál virágot a sírjára? Persze
               ebben a szobában nem jut eszedbe, ebben a szobában, ahol oltárt emeltél önmagadnak!
               Pfuj, oltárt ilyen pocsék istennek, mint te vagy itt kezedben a kávésibrikkel!</p>
            <p>Geszty Péter eloltotta a villanyt.</p>
            <p>- Aludjunk, reggel korán kell kelni, sok még az elintézni való.</p>
            <p>Aztán másnap elutazott.</p>
            <p>*</p>
            <p>A vonat egy óra tizenkét perckor indult. Geszty Péter frissen végigment a szerelvény
               előtt, magas karcsú alakján jól szabott ruha. A kocsi egyik oldalán: Wien. A másik
               végén: Berlin. Aztán még egy kocsi: Páris.</p>
            <p>- Szóval Győrben át kell szállni - szólt a kalauzhoz.</p>
            <p>- Igenis, kérem.</p>
            <p>Felszállt a kocsira. Az első osztályú része egy teljes és egy fél fülke volt. Először
               a félfülkében akart elhelyezkedni, de az ülések a menetiránynak háttal voltak s így
               az egész fülke mellett döntött.</p>
            <p>Szemben öreg kocsikból összeállított kopott személyvonat állott. Sovány, elnyűtt lány
               ült az ablakánál, almát evett. Révetegen kinézett az ablakon és szemük
               találkozott.</p>
            <p>Mire gondol most ez a lány.</p>
            <p>Páris, gondolja, elegáns fiatal férfi, az élet felé megy. Páris.</p>
            <p>Trombita, fütty s a gyorsvonat nekilendült. Dübörögve gördült a váltókon, hatalmas
               tűzfalak, könyökön kopogtató cipőkrém és sörjelmondatok vágódtak a szemébe. Eldobta a
               cigarettát, bement a fülkébe és két lábát egymásra rakva odaült az ablak sarokba.</p>
            <p>Gúnyorosan félrehúzta a száját. A kitűnő író Geszty Péter szülővárosába utazik. A
               kitűnő író...</p>
            <p>Az otthoni hetilapot nézegette. „Geszty Péter - írta a hetilap - sohasem felejtette
               el szülővárosát és nem egyszer mutatta ki szeretetét városunk közönsége iránt.”</p>
            <p>A vonat túl volt Kelenföldön.</p>
            <p>„Városunk közönsége”, hömpölygette szájában a szót, „városunk közönsége”.</p>
            <p>Milyen kifejező, mennyire benne van minden, a kisvonalúság, a szük látókör, az
               alacsony horizont! Pedig három betű az egész, az a birtokos rag, hogy város-unk
               közönsége! Ha csak úgy írnák, hogy a „város közönsége”, egyszerre más távlatot kapna
               az egész, mondjuk Szeged lenne, vagy Frankfurt, vagy Lyon, mit tudom én!</p>
            <p>De így, hogy „városunk közönsége”, ebben benne van Stróbl telekkönyvvezető és
               Klobucsák tanár úr a polgáriból, akik kultúregyesületet alapítanak, hogy Stróbl
               Katinka énekművészete pódiumot kapjon, a tanító elvetélt baritonján, borízű hangjával
               Saljapinnak képzelhesse magát és a tanár úr március tizenötödikén elszavalhassa a
               Talpra magyar esküvését.</p>
            <p>Benne van az egész szomorú, sívár kisváros.</p>
            <p>Városunk közönsége, városunk büszkesége, városunk kiváló szülötte. Hopp!</p>
            <p>Ez volna ő? Mint Stróbl Katinka k. a. vagy a tajtékpipagyár?</p>
            <p>A kerekek ritmikus egyhangúsággal kopogtak, kattogtak a kocsi alatt. Geszty Péter
               behunyta? szemét. A rohanó telefonpóznák, sivár dombok elmaradtak s a szeme előtt kis
               szikrázó tüzes csillagok özönéből lassankint régi képek bontakoztak elő, tisztán,
               élesen, máskor csak megvillanva, mint ahogyan a lejátszott, elhasznált filmen
               bukkannak elő a jelenetek az erőteljes eső alól.</p>
            <p>Kint sötét volt már.</p>
            <p>A vonat sebesen zúgott előre. Sötétedett.</p>
            <p>Egymásután szaladtak el a rosszul világított állomások mellett, a füst egyre nehezebb
               lett, a levegő egyre savanyúbb. Egyszer-kétszer megálltak, újabb utasok szálltak
               be.</p>
            <p>A szomszéd másodosztályú fülkéből hallotta a a beszélgetést. Egy gyógyszerutazó
               szakmavicceket mondott, anekdotákat, egy ügyvéd teleszájjal harsogta, hogy a Lobi
               kontra Cuvak ügyben nem ismer kegyelmet.</p>
            <p>És egyszerre hat óra lett. Még huszonöt perc.</p>
            <p>Arcát az ablakhoz szorította.</p>
            <p>- A szülőváros, - gondolta. - Geszty Péter, a kitűnő író darabjának előadására
               szülővárosába utazik.</p>
            <p>A távoli fények gyorsan közeledtek.</p>
            <p>- Itthon vagyok, - gondolta, - itthon vagyok.</p>
            <p>*</p>
            <p>Aztán ez is elmult, ezen is túl volt: az egyetlen rokonnál Ede bácsinál tett
               látogatáson. Határozottan valami kínos, nyomott érzése volt.</p>
            <p>- Mi ez, gondolta, mi ez? Én nem azért jöttem, hogy dadogjak, hogy zavarban legyek,
               én Geszty Péter vagyok, városunk kiváló szülötte és most hét óra húsz perc! Negyven
               perc mulva ünnepelni fognak! Hát mi ez az érzés?</p>
            <p>Ekkor már lent állt az utcán, a posta-utcai sárga ház előtt, túl volt a látogatáson.
               Mi ez az érzés?</p>
            <p>Próbálta elemezni. Gyermekkori emlékek talán? Hogy a nagyszobából nem nyujtotta már
               feléje karját a nagymama? Hogy itt, ebből a házból, a hátsó kis szobából indult el
               utolsó hajnali útjára, kezében vadászfegyverrel az öccse?</p>
            <p>- Persze, persze, - gondolta, - az érzések sok tényezőből tevődnek össze, nem olyan
               egyszerűek, ahogyan az ember elképzeli! A szeretet se egyszerű. Ejnye, hol is
               olvasta: csak a mérlege száz nagyobb és millió apróbb érzésnek.</p>
            <p>Úgy e itt van ő, városunk kiváló szülötte.</p>
            <p>Előadják a darabját, megelevenedik egy sereg gondolat, érzés, ember, amit ő álmodott
               meg. Jó, érzés. Ünnepelni fogják.</p>
            <p>- Jó érzés, öregem, ne tagadd, hiú kis emberke vagy, hájjal kenegetnek! Aztán bankett
               lesz, csodálni fognak és te hízni fogsz. Rádfér különben. Zörög a csontod. Ez a
               mérleg egyik oldala, ennek kellene dominálni, mert a másik oldalon ugyan mi van.
               Néhány emlék. Nem mondom, rossz, fájdalmas az is. De csak hangulat, emlékezés,
               lehetetlen, hogy domináljon. Tehát akkor?</p>
            <p>Igen, Éva! Megint és megint Lóránt Éva! Hogy Éva nincs itt. Nem tud örülni semminek,
               nem érdekli semmi, csak ez az asszony!</p>
            <p>Indult a színház felé. Egyedül.</p>
            <p>- Milyen furcsa volt, - gondolta, - milyen furcsa. A Kati is, az öreg cseléd! Nini,
               az ifiúr, kiáltotta. Neki már csak ifiúr marad. És az Ede bácsi! Hetvenhat évvel,
               harminckét foggal, szikáran, változatlanul, akár húsz évvel azelőtt, ült a
               karosszékben, szájában hosszú pipa. Egyedül ült a nagy szobában, a felesége. Bözsi
               néni moziban volt. Ült, a fején simlis sipka, testén hosszú öreg télikabát, amit az
               utcára már nem viselhet.</p>
            <p>- Szervusz gyerek - mondta és egy arcvonása se mozdult meg.</p>
            <p>Mintha tegnap látta volna utoljára.</p>
            <p>- Szervusz gyerek, - mondta, - na meggyüttél?</p>
            <p>Egy arcizma sem rándult, az örömnek egy villanása sem volt, pedig nincs még egy
               ember, aki úgy szeretné, mint ez a hetvenhat éves ember télikabátban, sapkában,
               hosszú pipával a harminckét foga között.</p>
            <p>De Ede bácsi nem mutatja az érzelmeit. Sohasem is mutatta.</p>
            <p>Ezerkilencszáztizenhatban is, amikor hírül hozták, hogy a fia, a Lajos meghalt, az
               egyetlen fia elesett a hazáért, hősi halált halt hősi küzdelemben, akkor is: egy
               arcizma sem rándult. Egy szót sem szólt, csak elment hazulról. Aztán visszajött és
               fenyőfát hozott. A fiáról egy szót sem beszélt, karácsony van, mondta, vettem egy
               fát, felállítom.</p>
            <p>Egyetlen csepp könnye nem volt. Cudar erős ember. Csak bezárkózott a szobájába. Kint
               a konyhában zokogott a felesége s ő, Péter, akkor hetedik gimnazista, féltette az Ede
               bácsit. A gangon létrát támasztott a falnak, felmászott és benézett az ablakon a
               szobába.</p>
            <p>Az asztalon fenyő állott. Kopáran, feldíszítetlenül. Csak egy arcképet tett rá,
               rossz, vidéki fotográfiát. Mint ahogyan betörőt fotografálnak le bűnügyi
               nyilvántartásra, olyan volt a hősi halott. Egy rossz fénykép a kopár fenyőn. A fia,
               aki meghalt. És egy szál gyertya.</p>
            <p>Ő pedig ott ült vele szemben a karosszékben, ugyanebben a karosszékben, ugyanebben a
               sapkában, kabátban. A szájában ugyanez a pipa lógott, csak nem füstölgött. Mert
               háború volt és nem lehetett dohányt kapni.</p>
            <p>Bezárt ajtó mellett ült karácsony este, ült, amikor a havas éjszakában a harangok
               éjféli misére zengtek, ült karácsonykor, másodnapján, szájában az üres pipával.</p>
            <p>Harmadnapra kinyitotta az ajtót és ezentúl hosszú sétákra ment. Délben megjött.</p>
            <p>- No, asszony, kész az ebéd?</p>
            <p>Aztán megint sétált. És egy arcizma sem rándult. Az egyetlen fia volt.</p>
            <p>És öt esztendővel később beállított egy vállas, magas ember a szobájába. Ede bácsi
               ránézett, a pipát se vette ki a szájából, csak azt mondta:</p>
            <p>- Szervusz, gyerek!</p>
            <p>A fia volt, Lajos, aki mégsem halt meg, csak fogságba esett. Megint nem kérdezett,
               csak elment sétálni s akik a város végén jártak, látták, hogy borzasztó hosszú
               lépésekkel fel s alá járt. Délben megjött.</p>
            <p>- Na, asszony, - mondta, - kész az ebéd?</p>
            <p>Ede bácsi nagyon szerette Dinit is, Péter egyetlen öccsét.</p>
            <p>Az öccsét, aki vadászpuskával, lábujjhegyen lopózott ki egy hajnalon, hogy senkinek
               álmát meg ne zavarja. Akkor sem szólt, egy arcizma sem rándult meg, amikor hírül
               hozták, hogy kint a patak partján megtalálták és a fejében golyóval, holtan fekszik.
               De mikor ő megérkezett Pestről és ki akart menni a patak partra, nem lehetett.</p>
            <p>Ott volt az Ede bácsi.</p>
            <p>Sápadtan, az arcán eszelős nyugalommal vágtatott fel s alá, öt lépés előre, öt lépés
               hátra, ahol a Dini puskája utolszor szólt.</p>
            <p>Délben hazament és azt mondta, no, asszony, kész az ebéd?</p>
            <p>És neki éjszaka kellett kimenni a patak partjára, ahol főbelőtte magát a
               testvéröccse, mert nappal bármikor ment, ott vágtatott az Ede bácsi. Aki neki is csak
               azt mondta most, amikor annyi év után mint kitűnő író megérkezett és ünneplésére egy
               egész város készült, csak azt mondta:</p>
            <p>- Szervusz gyerek, na megérkeztél?</p>
            <p>És a szájából nem vette ki a pipát.</p>
            <p>Egyszer, ez a háború utáni esztendőkben történt, a korona már úgy elromlott, hogy Ede
               bácsi apró nyugdíja egymillió lett. Egy héten egyszer ha tellett húsra belőle. Akkor
               egyszer történt, hogy Ede bácsin valami változást lehetett észrevenni. Ünnepélyes
               volt az arca, megállt az ajtóban, kivette a zsebéből a milliót és az asztalra
               tette.</p>
            <p>- No, asszony, mondta, azt akarom, hogy ezentúl mindennap rántott csirke és vörösbor
               legyen az asztalon!</p>
            <p>Bement a szobájába, a szekrény sarkából kivette a hegedűjét és bezárt ajtó mögött
               eljátszott egy régi nótát...</p>
            <p>Geszty Péter ment a színház felé.</p>
            <p>Ede bácsi nem nézi meg az előadást. Megszokta ezernyolszáznyolcvanegynehányban, hogy
               a teátrista direktor cilinderben, sárga keztyűben és galambszürke nadrágba öltözötten
               személyesen hívja meg mint nagyérdemű közönséget. Mióta a direktorok ezt
               elmulasztották, nem járt teátrumba.</p>
            <p>- Tehát a mérleg, - gondolta Péter, - egyik serpenyőben vannak a jó érzések, másikban
               a zavaróak. Isten tudja.</p>
            <p>A színházterem ajtajában várta az igazgató. Megdobbant a szíve, szorongást érzett,
               mint Budapesten a főpróbáján, amikor kritikusai ültek a széksorokban.</p>
            <p>- Szamár vagy Péter, korholta magát, ez az este semmit sem számít, nincs jelentősége!
               Se előre, se hátra. Nincsen semmi kihatása.</p>
            <p>De a szorongása nem múlott el.</p>
            <p>Felmentek a színpadra. Korán volt még, a nézőtéren senkisem ült. Rossz érzés nyomta.
               Az igazgató hosszú, keskeny szobába vitte.</p>
            <p>- A szerzőnk! - mondta.</p>
            <p>A durván ácsolt hosszú asztal mellett férfiak ültek, a színészek készülődtek. Az
               egyiknek féloldalán hosszú szakálla volt, a másiknak nyitott ingén kilátszott a
               szőrös melle.</p>
            <p>- A szerzőnk, - mondta az igazgató és üdvözölték egymást.</p>
            <p>- S a művésznő?</p>
            <p>- Öltözik már. Nagyon jó lesz.</p>
            <p>Bólintott Geszty Péter. A művésznő öltözik már, nagyon jó lesz. Émelygést érzett.
               Felment a színpadra. Alacsony asszony sietett feléje, Isten hozta, mi már ismerjük
               egymást.</p>
            <p>- Hogyne, hogyne, hogyan méltóztatik?</p>
            <p>Ki ez a nő?</p>
            <p>A színpad tropikus szigetet ábrázolt, pálmák, holdfény. A magasból fehér körte fénye
               izzott. Csak úgy mellesleg mondta:</p>
            <p>- S a holdfény, kérem? Fehér lámpával nem lehet holdat csinálni.</p>
            <p>Készséges ijedtség, no, hogy erről így megfeledkeztünk. Szabó kérem, szerezzen
               gyorsan sötétlila selyempapírt. Mostan kérem? Rögtön nyolc lesz, minden üzlet
               zárva.</p>
            <p>Geszty Péter a függönyön át hangokat hallott. Azután zsivajt, a zsivajból lassan
               zúgást.</p>
            <p>- Aha, már a publikum jön.</p>
            <p>Lassan a figyelőlyukhoz ment és kinézett a nézőtérre.</p>
            <p>Nyolc óra volt. Talán százan a székeken, a székek között. Kongott a terem.</p>
            <p>- Nyolc óra van. Volt erre szükséged, morogta, nyolc óra van, most kellene kezdeni az
               előadást és üres a ház. Kellett neked szülőváros?</p>
            <p>A kis alacsony készséges nő fel-alá viharzott a köpőcsészényi színpadon.</p>
            <p>Aztán fehér selyem estélyi ruhában fiatal nő. Meztelen hát.</p>
            <p>- Szerzőnk? - kérdezte. - Én fogom játszani a női főszerepet, örülök, hogy lejött
               hozzánk.</p>
            <p>A lyukhoz hajolt és kinézett a nézőtérre.</p>
            <p>- Szép lány, - gondolta Geszty Péter. Szép háta van. Jó figura. Kár, hogy elől a
               felső fogsorán, éppen középen, két foga között kis hézag van. Érdekes lány.</p>
            <p>- Micsoda tömeg - sivította örömmel a színésznő.</p>
            <p>Geszty Péter szája savanyúan elhúzódott.</p>
            <p>- Szép kis tömeg. Százan vannak.</p>
            <p>- Nézzen csak ki!</p>
            <p>Odahajolt a függönynyíláshoz.</p>
            <p>Mint a méhkas, úgy zsongott a nézőtér. Tele a ház és hátul a bejáratnál mégegyszer
               annyian álltak. No lám, nézd csak.</p>
            <p>Izgalom.</p>
            <p>Színészek jönnek a színpadra.</p>
            <p>A rendező lázasan utasításokat ad.</p>
            <p>Az igazgató a kezét dörzsöli.</p>
            <p>A főhős izgatottan körben topog. Zsong a nézőtér.</p>
            <p>Premierláz.</p>
            <p>A kis alacsony kellékes színpadra rohan.</p>
            <p>- Megvan, megvan!</p>
            <p>- Mi van meg?</p>
            <p>A kezében valami lila lobog. Fürge lábakkal létrán valahova a magasba mászik, a lila
               lebben.</p>
            <p>- Mi a fenét akar azzal a lila kombinéval?</p>
            <p>Egyszerre sejtelmes lila fény. A villanykörtén, mint egy erotikus zászló, lila női
               ing lobog.</p>
            <p>- Rendben vagyunk?</p>
            <p>A tropikus sziget holdfényben úszik. Mehet a gong.</p>
            <p>A szinészek elhelyezkednek, a kis alacsony készségesen int. Gongütés.</p>
            <p>Egy civilruhás, feketébe öltözött ember a színpadra rohan. Az irodalmi társaság
               elnöke.</p>
            <p>- Eredj innen, kezdenek már! - kiáltja Geszty Péter.</p>
            <p>De az irodalmi elnök elrohan mellette, a függönyön át a közönség elé bujik, a zsongás
               elhal. Mi a fene?</p>
            <p>Az irodalmi elnök hangja hallatszik:</p>
            <p>- Mélyen tisztelt közönség! Mielőtt a függöny felgördülne, amely Geszty Péter világát
               elfödi előlünk, pár meleg szóval köszöntsük őt a hazai ősi földön.</p>
            <p>Péter a mellében valami meleget érzett. A szeme körül valami kotorászott.</p>
            <p>- Ejnye no lám! Odakünn taps!</p>
            <p>- Mondjuk meg neki, hogy örömmel várta szülővárosának közönsége.</p>
            <p>- Éva - súgta -, Éva édes, miért nem vagy itt?</p>
            <p>Ez volt az utolsó józan gondolata.</p>
            <p>*</p>
            <p>Aztán már csak akkor eszmélt, amikor ott a sivár albérleti szobában egyszer csak
               felmagasodott a paraván fölé két meztelen kar és inget vetett át a peremén.</p>
            <p>Az ing selyem volt s rózsaszínű. Hallotta, hogy egy cipő koppant, a félhomályban
               világoskék női nadrág villant egy pillanatra, aztán halk csobogás indult. Valaki
               mosdik.</p>
            <p>Hűvös volt az augusztusi éjszaka.</p>
            <p>Péter fázósan zsebredugott kézzel járt a szobában. Egy-kettő-három, csak vigyázva
               hogy a padló ne reccsenjen. Balra lakik a háziasszony, özvegy Schwarzné, szabó
               özvegye és jobbra a százados, aki vacsorát ajánlott a művésznőnek és még húsz mignont
               is a tetejébe.</p>
            <p>Hogyan kerül ő ide? - gondolta Péter.</p>
            <p>Fázékonyan és zsebredugott kézzel fel s alá járva hajnali félötkor, míg egy nő
               vetkezett a paraván mögött.</p>
            <p>- Hogyan kerülök én ide, gondolta.</p>
            <p>Halk suttogást hallott.</p>
            <p>A leány beszélt.</p>
            <p>Szép a hangja.</p>
            <p>- Rögtön kész vagyok - mondta halkan. - Légy türelmes!</p>
            <p>Miért tegez ez engem? - szaladt ráncba Geszty Péter homloka, de udvariasan
               válaszolt:</p>
            <p>- Kérlek! - mondta készségesen. - Kérlek alássan. Csak ne inkomodáld magad! Szépen,
               nyugodtan, lassan. Van időnk!</p>
            <p>Leült egy karosszékbe, a kezét nem vette ki a zsebéből és a két lábát úgy
               összecsavarta egymás fölött, mintha a csont hiányozna.</p>
            <p>- Hát igen, gondolta, megvolt, megtörtént, lezajlott, szép volt. Sokat tapsoltak, ő
               fürdött a tapsban és a harmadik felvonásban, a legszebb jelenetnél, lejárt a
               gramofon, elkezdett böfögni, nyekeregni. Na, hiába, jó ez a darab! Hasonló esetben a
               közönség gúnyosan nevetni kezd. Itt nem vették észre, úgy fogta a feszültsége őket.
               Jó darab, na!</p>
            <p>A spanyolfal mögül kilépett a lány.</p>
            <p>A fehér selyemruhás, akinek a fogsorában fönt, középen két fog között egy kis hézag
               van. De különben remek a figurája s a lába is jó. Most pongyola volt rajta s elől
               összehúzta. Meztelen lábán magassarkú félcipő. Kilépett a spanyolfal mögül.</p>
            <p>Péter rövid habozás után felállt, kihúzta a kezét a zsebéből és megölelte. Úgy
               érezte, hogy ez kötelessége, a legelemibb udvariasság, ha nem tenné, neveletlen
               fráter lenne.</p>
            <p>Különben is határozottan hideg volt, határozottan fázott, gondolta melegít.</p>
            <p>- Még egy pillanat! - súgta a lány nagyon halkan, mert balra alszik özvegy Shcwarzné
               és jobbra a százados.</p>
            <p>És újra eltűnt a paraván mögött.</p>
            <p>Péter leült. No várjunk csak, hogyan is van ez, hogy én itt ülök most? Persze! Úgy
               kezdődött, hogy az előadás végetért, ő beszólt a hosszú szobába, ahol a színészek
               vetköződtek, hogy „köszönöm uraim, ezt a szép előadást.” És átkiáltott a falon, hogy
               „művésznő, ez magának is szól!”</p>
            <p>Külön kijárat nem volt, csak a nézőtéren át, hát kilépett a nézőtérre.</p>
            <p>A közönség hátul a kijáratnál tolongott. Néhányan, ezek voltak a bölcsek, nyugodtan a
               helyükön maradtak és várták, hogy tolakodás nélkül jussanak a ruhatárba. Ott volt
               Tápai, az elektromosoktól, meg mások, hozzásiettek és a kezét szorongatták.</p>
            <p>Nagyszerű volt, szerkesztő úr, szervusz öregem, gratulálok.</p>
            <p>Egy öreg orvos, akinek a fia valamikor osztálytársa volt, hosszú előadásba kezdett,
               hogy ő már húsz évvel ezelőtt megjósolta.</p>
            <p>Egy szürkülő hajú magas pap mindenki előtt megölelte és megcsókolta, noha a püspöki
               udvar nem volt hajlandó tudomásul venni, hogy Péter is lett valaki.</p>
            <p>- Ez sem lesz kanonok, gondolta az ölelés után.</p>
            <p>Jobbra hajlongott, balra hajlongott, végre eljutott az irodalmi elnök kíséretében a
               terem sarkáig.</p>
            <p>- No végre! - mondta, de már újabb ismerősök érkeztek, két úriasszony viharosan
               üdvözölte, egy harmadik sürgősen bemutatta a lányát.</p>
            <p>- Nézze, Péter, ez a kis lány még elemista sem volt, amikor maga elment innen, most
               már asszony, kis fia is van.</p>
            <p>És azután jött a bankett.</p>
            <p>Hosszú asztal, ünnepélyes arcú emberek, a polgármester.</p>
            <p>Egymásután kezelés, gratulálok, nagyszerű volt. Ült a főhelyen Péter, „hogyan únom
               nélküled Éva, hogyan únom és hogyan örülnék, milyen boldog lennék, ha itt
               lehetnél!”</p>
            <p>Ünnepélyesség volt, kis feszengés, mosoly jobbra, mosoly balra, á csókolom a kezét
               méltsás asszonyom, mint a viruló rózsa, szervusz Tibor, van szerencsém, tanár úr!</p>
            <p>Aztán hozták a vacsorát. Előétel fogas, utána sült, karcos borok s a pecsenye után
               mint egy harmadik fogás, a felköszöntő.</p>
            <p>Ő illedelmes módon lehajtotta a fejét, mintha szörnyű módon restellné, hogy
               ilyesminek az előidézője, hogy muszáj csendben lenni s az urak nem böföghetnek
               szabadon, mert meghallatszik.</p>
            <p>Aztán éljen, éljen, éljen, koccintás, halljuk, halljuk és következett a második
               szónok, a harmadik, a negyedik. S mindig éljen, mindig koccintás. Végül neki is
               válaszolni kellett.</p>
            <p>Hát válaszolt. Ecsetelte a boldogságot, hogy ismét itthon lehet a szülővárosában,
               ahova egyre visszavágyik. Közölte, hogy legfőbb óhaja, hogy majdan halóporai itt
               pihenjenek hazai rögben, általában ki lehetett venni a szavaiból, hogy mindenhol jó,
               de legjobb otthon, ki mint veti ágyát, úgy alussza álmát, végül pedig ki korán kel,
               aranyat lel. Ürítem poharamat szülővárosom nagyságára, fejlődésére, éljen a
               szülőváros.</p>
            <p>Még többen készültek, hogy aranyszájukat megcsillogtassák, de szerencsére rázendített
               a cigány s a pincérek a sajtot hozták.</p>
            <p>Az ünnepélyes csend beleolvadt a nótázásba, feloldódott, eltűnt és végre emberek
               ültek az asztal mellett.</p>
            <p>Péter észrevette, hogy a színészek kint vacsoráznak az étteremben.</p>
            <p>- Ezeket ide kell hozni, - mondta - s miután mindenki helyeselt, személyen kiment
               értük.</p>
            <p>Bevezette a primadonnát, mögöttük megjelentek a férfiak is.</p>
            <p>A leányt melléje ültették, a szinészek elhelyezkedtek az alsó végén, a polgármester
               feleségével együtt titokban megszökött és a hangulat viharosan emelkedni
               kezdett.</p>
            <p>A poharak mind sűrűbben koccantak össze. A cigány már mulató nótákat játszott.</p>
            <p>Egy tanár ült melléje, kéziratcsomót nyomott a markába.</p>
            <p>- A verseim! - mondta, - a feleségem el van ragadtatva tőlük, pedig ez nagy szó, mert
               Adyt olvassa az asszony és ismerte Benedek Eleket, egyszer egy vacsorán beszélt
               vele.</p>
            <p>- Ó, ha a nagyságos asszonynak tetszik, bizonyos, hogy kitűnőek, tessék csak itt
               hagyni, feltétlenül elolvasom.</p>
            <p>Egy ügyvéd arra kérte, hogy a fiát protezsálja katonaiskolában, az orvos megkérdezte,
               vannak-e összeköttetései a társadalombiztosítónál s egy ujságíró azt fejtegette, hogy
               neki már régen Pesten volna a helye.</p>
            <p>A lárma mind nagyobb lett, a cigány átcsapott kicsit a jazz-ba, a lány rumbára
               kezdett mozogni a széken s ő már arra gondolt, hogy táncol vele, de szerencsére
               eszébe jutott, hogy ő Geszty Péter, a kitűnő író, városunk kiváló szülötte s egy
               városunk kiváló szülöttje nem rumbázik.</p>
            <p>Ki van zárva.</p>
            <p>Legfeljebb csárdást jár, azt is csak a polgármester feleségével, amiért aztán
               megtapsolják.</p>
            <p>Igy a rumba baj nélkül végetért, felhangzott, hogy „Szeressük egymást gyerekek, a
               szív a legfőbb kincs”, s ezt már az egész társaság együtt bőgte, ő is. És arra
               gondolt, milyen értelmetlen ez az egész Éva nélkül.</p>
            <p>Milyen rettentően értelmetlen.</p>
            <p>Hajnali négykor már nem igen bírta. A színésznő észrevette.</p>
            <p>- Mondja azt, hogy fáradt és azzal hogy hazakísér, el tud lógni.</p>
            <p>Igy történt. Kiléptek az utcára. Messze végigláttak, senkisem járt. Csendesen
               elindultak. Mentek az egyenes úton és keveset beszéltek. Az egyik ház előtt megállt a
               színésznő.</p>
            <p>- Itt lakom, - mondta, - már nem érdemes hazamenni, reggel megy a vonat, jöjjön fel
               hozzám!</p>
            <p>Sötét, nyirkos, vidéki kapualjban voltak, a színésznő a kezén fogva vezette.</p>
            <p>- Lábujjhegyen jöjjön - mondta és nyikorgó falépcsőn vitte fel az emeletre.</p>
            <p>Aztán beléptek a szobába.</p>
            <p>Igen, így történt ez. Ő most levetkezett és kilép a paraván mögül.</p>
            <p>A színésznő az ágyhoz sietett, gyorsan lerúgta a cipőjét és a paplan alá bujt.</p>
            <p>- Hát te mit fogsz csinálni - kérdezte.</p>
            <p>- Majd a szoba másik végén a bőrdiványra fekszem.</p>
            <p>Már belenyugodott a tegezésbe.</p>
            <p>Azzal lefeküdt, magára borította a télikabátját.</p>
            <p>Odakünn harangoztak.</p>
            <p>- Hat óra van, reggeli hat, gondolta, reggel a szülővárosban.</p>
            <p>A lány feléje fordult.</p>
            <p>- Volt már színésznő szeretőd?</p>
            <p>- Volt.</p>
            <p>- Sok?</p>
            <p>- Istenem!</p>
            <p>Egy pillanat szünet.</p>
            <p>- Nekem még író nem volt.</p>
            <p>Úgy érezte, illik, hogy legalább megcsókolja. Mikor megtörtént, betakarta, mert a
               paplan lecsúszott róla.</p>
            <p>A színésznő meghatottan nézte.</p>
            <p>- Milyen kedves vagy!</p>
            <p>Mit lehet erre válaszolni? Kedves?</p>
            <p>Lassan a cigarettatárcája után nyúlt, fellobbant a gyujtó, kialudt s aztán két izzó
               cigaretta fénye parázslott a sötétben.</p>
            <p>Kint valami motozott. Felébredt a cseléd.</p>
            <p>A konyhán a csapból vastagon zuhogott a víz.</p>
            <p>Mosakszik.</p>
            <p>Az ablakon lassan világosság szűrődött be.</p>
            <p>- Menni kell.</p>
            <p>Félhét volt, ébredt a város.</p>
            <p>Falusi szekerek kocogtak a piactér felé.</p>
            <p>Reggel van - gondolta.</p>
            <p>Két fátyolos szem villant meg előtte, egy karcsú, fehér asszony szőke feje.</p>
            <p>Éva.</p>
            <p>- Vajjon - kérdezte magától, - a tiéd-e még?</p>
            <p>*</p>
            <p>Harmadnap megérkezett Éva levele.</p>
            <p>- Úgy tele vagyok a leveleiddel - olvasta, - valami egészen új érzésem van állandóan.
               Most, hogy a leveleidet olvasom és távlatból nézem a dolgokat, egy kicsit nagyon
               szeretnék tőled bocsánatot kérni.</p>
            <p>Igen, ez, nagyon jól esett.</p>
            <p>Aztán az életéről írt, hogy reggel későn kel, strand, ebéd, újra strand, majd ötórai
               teák. Itt befejezte a napot.</p>
            <p>Összehajtotta a levelet.</p>
            <p>- Gondolja, azt úgyis tudom, hogy az estéit zsoltárénekléssel tölti. Attól van, hogy
               későn ébred reggel. - Az arca ironikus volt. - Ennél okosabb lehetne.</p>
            <p>De nem ment bele. Határozott mozdulattal máris nyúlt a tolla után.</p>
            <p>Dolgozni!</p>
            <p>*</p>
            <p>Igen. Menekült a munkába, szereplésbe, feledésbe. Egyik reggel levelet hozott a
               posta. A levél borítékján ékes cím, ilyen és ilyen kulturális egyesület elnöksége, a
               levélben pedig dörgedelmes sorok a kulturális elmaradottságról, melynek
               megszüntetése nemzeti érdek. A vége: felkérték, utazzék le a városba s vegyen részt
               egy előadással azon az ünnepségen, melyre „a magyar kultúra legkiválóbb tényezőit
               hívták meg, hogy művészi tehetségükkel segítsék eloszlatni a felhőket, melyek a
               kultúra melegítő napsugarait elfedik még napjainkban is oly sokak elől.”</p>
            <p>Aláírás: X. Y. a kultúregyesület díszelnöke.</p>
            <p>Végignézte a névsort, kik a művészek, akik még vele szerepelnek. Csakugyan volt
               néhány országos név, kitűnő színművész, színművésznő.</p>
            <p>Szombat délben felült a vonatra. Az összes szereplők együtt voltak, kedélyesen
               utaztak s úgy délután hat óra tájt vidám hangulatban érkeztek meg az alföldi
               városba.</p>
            <p>Az első meglepetés a pályaudvaron érte. Ugyanis állt ott egy autóbusz, mely elé két
               ló volt fogva.</p>
            <p>- Mi ez, kérem?</p>
            <p>- Hát hogy az uraknak ne kelljen gyalog a városba...</p>
            <p>- Ezt értjük. De a lovak az autóbusz előtt! Nincsen benzin?</p>
            <p>- Benzin még csak volna kérem. De közönség nincs. Nem érdemes a benzint
               pazarolni.</p>
            <p>Geszty Péter csendesen bólintott.</p>
            <p>Na rendben van. Elfoglalták helyüket a különös fogatban, gyi te paci, előre.</p>
            <p>A pacik szépen ügettek, a vendégek szorgalmasan nézegettek és megállapították:</p>
            <p>- Az elnök úrnak igaza lehet! Itt a kultúra napsugara előtt, mi tagadás, némi kis
               felhőcskék, amolyan foszlánykák, akadnak még.</p>
            <p>Aztán megérkeztek. Az elnök úr tágas, barátságos háza elé.</p>
            <p>Itt ugyanis a város előkelőbb körei ozsonnára gyűltek össze, hogy azt a neves
               fővárosi írók és művészek társaságában „fogyasszák el”. Ezt így is mondták. Ez is
               rendben van.</p>
            <p>Geszty Péter mindent vállalt. Csak a gondolataival ne maradjon egyedül, négyszem
               között.</p>
            <p>Az ozsonna egyébként kitünő volt. Volt benne tea, hideghús, remek mártások, saláták,
               s aztán borok - jött természetesen a köszöntő is.</p>
            <p>Az elnök úr emelkedett szólásra. Mindenekelőtt méltatta a perc nagyszerűségét, mely
               szorítva hat le keblére, mikor szerény házában a magyar kultúrának ennyi nemes
               zászlóhordozóját látja! Azután elkomorodott és megrendült hangon, megrendítő
               szavakkal arról beszélt, hogy mennyi még a tennivaló, hogy e városban az igazi
               kultúra fája kiterebélyedhessen, a műveltség napfénye aranyozó sugaraival
               átmelegíthesse a szebbre, jobbra, nemesebbre vágyakozó kultúrszomjas szíveket.</p>
            <p>- Mi ezért küzdünk! Szeretnénk magunkhoz felemelni az elmaradottakat - kiáltotta a
               meggyőződés hevével - s higyjék el a hölgyek és az urak, akik vállalták a fáradságos
               utat és anyagi ellenértéket nem kívánva jöttek ide, mi nem hiába hívtuk önöket!</p>
            <p>Ezzel leült.</p>
            <p>Percekig zúzott az éljen.</p>
            <p>- Aranyszája van! - súgta elérzékenyülten Geszty Péter szomszédja, a helyi
               postamesternő. - Aranyszája!</p>
            <p>Azután az elnök úr a hírneves előadóművészhez fordult:</p>
            <p>- Mit fog este szavalni, művész úr?</p>
            <p>- Az első részben ezt meg ezt - mondta a szavaló - a második részben
               Petőfi-verseket.</p>
            <p>Az elnök úr vakarni kezdte a fejét.</p>
            <p>- Valami baj? - kérdezte az előadóművész.</p>
            <p>- De nem, szó sincs róla - mondta az elnök - csak...</p>
            <p>- Csak?</p>
            <p>- Nem lehetne Petőfi helyett valami - nivósabbat?</p>
            <p>Éppen szalámis kenyeret evett Geszty Péter. Megakadt a torkán. A postáskisasszony
               alig győzte két öklével a hátát verni, míg rendbejött.</p>
            <p>De aztán határozottan belátta, hogy az elnök úrnak igaza volt.</p>
            <p>Itt bizonyos felhőcskék csakugyan akadtak a kultúra napja előtt...</p>
            <p>*</p>
            <p>Másnap újra Budapesten volt. A forró nyári estéken kint ült dunaparti kávéház
               terraszokon s rendszerint egész sereg ember volt körülötte. Mindegy hogy ki, csak
               egyedül ne. Mert akkor a tengerparti napok térnek vissza és Éva útjai az
               éjszakában.</p>
            <p>Egyik estéjén - akkor feküdt a városon a legelviselhetetlenebb súlyával a kánikula -
               kint ült a Dunapart-kávéház terraszán. Kisebb baráti társaság ült az asztal mellett,
               később mások is odaszállingóztak, ismerősök és számára ismeretlenek. Természetesen
               háborús hírekről folyt a vita. Kérdések merültek fel ezzel kapcsolatban. Földrajziak,
               történelmiek, nyersanyag problémák.</p>
            <p>Az asztal végén ült egy úr, előbb morogták el egymásnak a nevüket, egyik sem értette
               meg a másikét. Ez az úr minden kérdésre pontos választ adott. A nyersanyag
               lelőhelyeket éppen úgy tudta, mint a történelmi előzményeket. Valaki Kenyát említette
               s azt, hogy a németek oda akarják telepíteni a zsidóságot. Az ismeretlen úr azonnal
               pontos képet adott Kenyáról.</p>
            <p>Geszty Péter csodálkozva nézett rá.</p>
            <p>- Talán ki akar vándorolni Kenyába, hogy ennyire tud mindent?</p>
            <p>- Nem, nem - nevetett, - csak én sokat olvasok, hát emlékszem rá.</p>
            <p>A háború lehetőségével kapcsolatban magyar történelmi analógiát említett valaki.</p>
            <p>- Hát ez kérem nem egészen úgy volt - hangzott fel ismét az ismeretlen úr szava. - Ha
               elolvassák az urak a Thuróczy krónikát, mely 1488-ban jelent meg Brünnben...</p>
            <p>És néhány perccel ismét később:</p>
            <p>- Ez a kérdés kérem már II. Rákóczi Ferenc idejében is napirenden volt. Ha megnézzük
               Rákóczi fejedelem manifesztumát, amelyet... úgy mindjárt a hetedik sorban...</p>
            <p>Geszty Péter egyre nagyobb érdeklődéssel figyelte.</p>
            <p>- Honnan ismeri ön ennyire ezeket a dolgokat?</p>
            <p>- Mondom kérem, szeretek olvasgatni.</p>
            <p>- Ön szabad idejét a Nemzeti Múzeum könyvtárában tölti?</p>
            <p>- No nem, arra időm sincs, hanem otthon... Van egy kis könyvtáram.</p>
            <p>- Mondja kérem! Nagy szerénytelenség volna, ha arra kérném, hogy egyszer mutassa meg
               a könyveit?</p>
            <p>- Dehogy kérem, nagyon szívesen.</p>
            <p>- Mikor lenne a legalkalmasabb?</p>
            <p>Elővette az óráját.</p>
            <p>- Most háromnegyed tizenkettő, még nem is éjfél. Ilyen korán úgyse tudok aludni. Ha
               van kedve most feljönni.</p>
            <p>- Ha nem zavarok!</p>
            <p>- Hát gyerünk, kérem!</p>
            <p>Geszty Péter félt az éjszakától. A mai ennyivel is rövidebb lesz.</p>
            <p>Lesötétített, szőnyegeitől megfosztott, nyárra lemeztelenített polgári lakásba
               vezette el. Minden szobában könyvespolcok. De amint körülnézett, kicsit savanyúan
               mondotta:</p>
            <p>- Igen, tényleg sok könyve van...</p>
            <p>Savanyú volt a hang, volt benne némi csalódás.</p>
            <p>Mert könyv csakugyan volt rengeteg, de - semmi különös. Pirosfedelű regények,
               kölcsönkönyvtárak és könyvesboltok napi aktualitásaiból ezer és ezer. Vicky Baumok
               és társai. Aztán a megszokott különböző lexikonok. No ezért a könyvtárért nem volt
               érdemes a kánikulában négy fal közé zárkózni. Mert most aztán illik itt maradni és
               csodálni mindazt, amiben nincs semmi érdemes.</p>
            <p>A savanyú hangra elmosolyodott vendéglátója.</p>
            <p>- Itt van például egy könyv - mondta és kiemelt egy pirosfedelű kétpengős
               regényt.</p>
            <p>- Ismerem - vágott Geszty közbe. - Hell meg a nők.</p>
            <p>- Nem, kérem - mondta derűsen és benyúlt a kihúzott könyv háta mögé. - Az igazi
               könyvek itt hátul vannak.</p>
            <p>És símogató mozdulattal Geszty Péter kezébe tett egy könyvet.</p>
            <p>- Mi ez kérem?</p>
            <p>A hang szerény volt.</p>
            <p>- A Thuróczy krónika.</p>
            <p>A könyvön a nyomtatás évszáma: 1488, Brünn.</p>
            <p>- De hiszen ez ősnyomtatvány! A legrégibb magyar illusztrált nyomtatott krónika!</p>
            <p>- Igen, kérem.</p>
            <p>- Ez - eredeti?</p>
            <p>- Igen. - S egy másik regény mögül már húzott is elő egy második könyvet.</p>
            <p>- Ez pedig a Székely krónika, 1559-ből. Az első magyarnyelvű világtörténelem. Még
               Krakkóban nyomták. Természetesen ez is eredeti. Gyűjtöm a régi magyar könyvek első
               kiadásait.</p>
            <p>Ott állott Geszty Péter, a kicsit naftalinos szobában, egyik kezében egy könyv,
               amelyet négyszázötven évvel ezelőtt nyomtak, másikban egy másik, melynek betűit
               háromszázhetvenkilenc esztendővel ezelőtt rakosgatták egymás mellé. S előtte az
               asztalon ott volt már a harmadik könyv:</p>
            <p>Nyomtattot Colosuaratt Heltai</p>
            <p> Gasparne Mühellyébe 1575</p>
            <p>A Heltai krónika! Az első magyarnyelvű magyar történelem!</p>
            <p>Ez az ember, akiről nem tudta, hogy kicsoda, micsoda, a pirosfedelű regények mögül
               egymás után húzta ki az ősnyomtatványok, a magyar könyvnyomtatás őskorának
               szebbnél-szebb értékesebbnél értékesebb példányait. Gyönyörű albumnagyságú könyvet
               tett elébe.</p>
            <p>- Egykorú bécsi hivatalos kiadvány - a Nádasdy-féle összeesküvésről. Német nyelven
               közli az egész processzust. Képekben is beszámol az összeesküvők kivégzéséről.</p>
            <p>Itt, ebben a naftalinos polgári lakásban, a kánikulás éjszakában egymásután kerültek
               elő a könyvek és volt egy-egy pillanat, amikor szinte elállt a lélegzet és a
               megilletődés csendje ült a szobán.</p>
            <p>Amikor például elébe tett egy könyvet:</p>
            <p>„Adriai tengernek sirenája”...</p>
            <p>Eredeti Zrinyiász!</p>
            <p>S a következő pillanatban röpiratok egész serege fekszik előtte. Halotti beszédek,
               búcsúztatók, melyek alig egynéhány példányban nyomtattak, melyekből egy-egy példány
               van még. Rényes István prédikátor halotti beszéde Holló Sigmund felett. Ezen a
               példányon kívül még egyetlen egy van, a nagyenyedi minorita zárda könyvtárában.</p>
            <p>De már tolta elébe a következő röpiratot, melyben az erdélyi urak közlik a fejdelemmé
               választott Apaffyval, hogy mik a követeléseik: vallásszabadság, vallásszabadság. És
               egyben az erdélyi rendek úgy megkötik „őnagysága” kezét, hogy mozdulni se tud,
               diktátorkodni Erdélyben nem lehet!</p>
            <p>Aztán egy notesznagyságú apró kis könyv. Huszonnégy oldal az egész. A Szépség
               ereje...</p>
            <p>Az egész kis könyvből néhány példányt nyomtak. Ez a könyv, ami most a kezében volt
               Csokonai Vitéz Mihály saját példánya. A sajtóhibáit Csokonai Vitéz Mihály saját keze
               írásával javította...</p>
            <p>Az ismeretlen férfi becéző kézzel egy plakátot fektetett az asztalra.</p>
            <p>- Ez II. Rákóczi Ferencnek a szlovákokhoz intézett manifesztuma, melyben a
               szabadságharchoz való csatlakozásra szólítja fel őket!</p>
            <p>Geszty Péter döbbenten nézett rá.</p>
            <p>- Micsoda maga, kérem. Egyetemi tanár?</p>
            <p>- Nem.</p>
            <p>- Történész?</p>
            <p>- Nem.</p>
            <p>- Irodalomtanár?</p>
            <p>- Nem.</p>
            <p>- Hát micsoda, kérem?</p>
            <p>- Női szabó vagyok...</p>
            <p>Geszty Péter érezte, hogy arcába fut a vére.</p>
            <p>Határtalanul szégyellette magát, egész ostoba nyavalygását egy asszony miatt,
               aki...</p>
            <p>Piruló arccal lépett ki a hajnalszürkületbe.</p>
            <p>Az utcasarkokon az ujságárusok éppen kirakták állványukra lapjaikat.</p>
            <p>„A német-lengyel ellentét kirobbanás előtt.”</p>
            <p>„Világháború előszele Danzig felől.”</p>
            <p>Nem, rázta meg magát Geszty Péter, ez így tovább nem mehet. Ezzel végezni kell.</p>
            <p>*</p>
            <p>Az utolsó roham akkor kapta el, amikor Éva megérkezett. Egyszerre elfelejtett
               mindent, csak látni, látni megszorítani a kezét. Hogy ami Riminiben történt? Persze,
               hogy ő volt a hibás. Komisz volt, ártatlanul gyanúsította, kínozta. Hogy Éva rossz
               volt hozzá? ő volt rossz, ő! Hogy a levelei? Istenem, hát rossz levelező!</p>
            <p>Este, maga sem tudta hogyan, kint volt a Déli pályaudvaron. Mikor magára eszmélt, már
               egy vasúti fülkében ült és robogott a határ felé.</p>
            <p>Éva elé.</p>
            <p>A szomszédos kupéban egy öblös vidéki hang magyarázott, én megmondtam magának,
               Hodászi ur, minden azon múlik, hogy túl nagy az adó, nem lehet megfizetni.</p>
            <p>- Túl nagy az adó, - mondta utána halkan, behúnyt szemmel Péter, - nem lehet
               megfizetni. Erről van szó. Mindenért fizetni kell, kegyetlenül fizetni kell, minden
               kicsi boldogságért.</p>
            <p>Az óráját nézte. Igen, most száll be a vonatba Éva.</p>
            <p>Még tíz perc és lent délen is elindul egy vonat, robog szembe.</p>
            <p>Robognak egymás felé.</p>
            <p>Egymás felé?</p>
            <p>Éjféltájban érkezett meg Nagykanizsára. Hűvös, esős idő volt.</p>
            <p>Az ellenvonat csak hajnalban érkezik meg. Hova menjen?</p>
            <p>Az utcán kevesen jártak, kopogott a lépésük. Sivár kisvárosi éjszaka.</p>
            <p>Besétált a kávéházba. Üres volt már, mindössze három vagy négy asztal mellett
               ültek.</p>
            <p>A középső nagy asztalt zajos társaság foglalta el, az asztalon pezsgő.</p>
            <p>Amikor belépett, egy halszemű, hatalmastermetű ember felcsillanó szemekkel ugrott
               fel. Majdnem feldöntötte az asztalt.</p>
            <p>- Péter!</p>
            <p>Idegenül nézte. Ki ez az ember?</p>
            <p>- Nem ismersz meg? - ordította a halszemű. - Együtt jártunk Felsőlövön hetedikbe! Én
               vagyok a Dorogi Gergő.</p>
            <p>Úristen! A Dorogi Gergő! Az a karcsú, sápadt gyerek a padszéléről!</p>
            <p>Már ott is volt, ölelgette.</p>
            <p>- Péter, pajtás! - ordított, aztán az asztal felé fordult. - Hapták, gyerekek! Ez
               Geszty Péter, a híres író! Pesti író!</p>
            <p>A nők izegni-mozogni kezdtek.</p>
            <p>- Engedd meg kérlek, a hölgyek művésznők, átutaznak Kanizsán, mi pedig egypáran
               városi urak.</p>
            <p>Nagy kézfogások voltak, bokacsapkodások.</p>
            <p>Egy kis nő negédesen mondta:</p>
            <p>- Én vagyok a primadonna!</p>
            <p>Szánalmas kis kallódó daltársulat tagja lehetett, ha csakugyan színésznő volt, de
               minden jel arra mutatott, hogy nem az.</p>
            <p>- Pezsgőt, - ordított a nagydarab ember. - Nem minden este ül ebben a kávéházban egy
               Geszty Péter!</p>
            <p>A pezsgőt hozták, őt beültették a primadonna mellé.</p>
            <p>- Éljen Péter! - üvöltötte Dorogi Gergő s a társaság is ordítani kezdett. A
               primadonna a poharát nyújtotta.</p>
            <p>- Ex! - mondta és Péter látta, amint egyik férfi lassan a szomszédnője alá csúsztatta
               a kezét.</p>
            <p>A lány mintha észre sem vette volna, nyugodtan ült a kézben és Péter felé
               fordult.</p>
            <p>- Már játszottam egyik darabjában!</p>
            <p>A szomszédasztalnál is társaság ült.</p>
            <p>Egy alacsony szőke fiatalember részegen felüvöltött, hogy éljen az irodalom,
               szervusz, kérlek alássan és átnyúlt a poharával.</p>
            <p>- Engedd meg, kérlek, dr. Sztrakker, urulógus! Szervusz, kérlek alássan!</p>
            <p>A lány fészkelődni kezdett a szomszédja tenyerében. Elkomorult, mintha most vette
               volna észre.</p>
            <p>- Mi ez kérem? - vonta fel szemöldökét, mint Stuart Mária a második felvonásban.</p>
            <p>- A tenyerem - válaszolta egyszerűen a szomszédja és nem vette el.</p>
            <p>A részeg urulógus odaült az asztalukhoz és üvöltött.</p>
            <p>- Ti zseniális emberek - ordította különböző vonatkozásokban és nem lehetett
               megérteni.</p>
            <p>A túlsó szomszéd már kihúzta volna tenyerét a lány alól, de nem lehetett. Nem lehet,
               gondolta, nyilván, nem illik, ez illetlenség, a művésznő megsértődnék, azt hihetné,
               hogy már nem érdeklődik a személye iránt.</p>
            <p>Az urulógus ordított, hogy ő mindig bérletet vált a színházba, mert pártolja a
               színészetet, de egyszer sem ment el, azt már nem, neki ilyen szamárságra nincs
               ideje.</p>
            <p>Péter odafordult az egykori iskolatárshoz.</p>
            <p>- Öregem, ebből elég volt már! Ha van valami más hely, gyerünk tovább! Józanul
               részegek közt komisz érzés.</p>
            <p>Kászolódtak.</p>
            <p>- Te úgyis vonatot vársz! - mondta a halszemű. - Menjünk a restibe.</p>
            <p>Intett a lánynak is.</p>
            <p>Péter gyorsan kezelt a részeg urulógussal, nehogy velük jöjjön s az ordított, hogy ti
               zseniális emberek s összecsapkodta a bokáját, mint egy sárosi áldzsentri.</p>
            <p>- Háború lesz barátom! Danzig! Éljen a háború!</p>
            <p>- Gyerünk gyorsan! - súgta Geszty. - Ezt a részeg frátert nem lehet elviselni!</p>
            <p>- Igazis! - fordult feléje az egykori iskolatársa. - Ti mindent tudtok. Lesz vagy nem
               lesz háború?</p>
            <p>- Ugyan kérlek! És különben is? Mi közünk hozzá?</p>
            <p>A halszemű döbbenten nézett rá.</p>
            <p>- Csak nem gondolod, hogy mi kimaradhatunk?</p>
            <p>Félkettő volt.</p>
            <p>Az ajtó előtt hatalmas rozoga autó állott. Gyorsan begyömöszölődtek, a primadonna az
               ő ölében fészkelődött, a soffőr már rákapcsolt, de ekkor egy ismerős üvöltés és
               keresztbe feküdt rajtuk dr. Sztrakker urulógus. Dorogi Gergő halkan káromkodott.</p>
            <p>- Fene a pofáját.</p>
            <p>Péter a fejét csóválta. Látta, hogy az előbbi szomszéd megfogja a színésznő
               térdét.</p>
            <p>- De miért kell ennek, gondolta, pont az én ölemben megtörténni?</p>
            <p>A restiben is részeg társaság ült.</p>
            <p>- Péter! - ordított fel egy ügyvéd és ölelgetni kezdte. - Édes egy komám! -
               lelkendezett részegen és kedvesen ölelgette, borostás képével cuppogva
               csókolgatta.</p>
            <p>Nagy asztal körül helyezkedtek el. Az ügyvéd végnélküli történetbe kezdett abból az
               időből, amikor Péter elemibe járt és ő, mármint az ügyvéd, riporter volt az öreg
               Geszty ujságjánál. A történetben szerepelt a nagymama, szerepeltek előlegek, amiket ő
               folyósított titokban és előadásokkal fűszerezve, hogy egy szolíd fiatalember nem vesz
               fel előlegeket.</p>
            <p>A történet rendkívül bonyolult és hosszú volt, az ügyvéd rendkívül részeg. De kedves
               is volt, nem lehetett rá haragudni.</p>
            <p>A másik asztalnál két nő ült és három férfi.</p>
            <p>- Facér kaszirnők - mondták és vedelték a bort.</p>
            <p>Kint az ablak alatt egy vonat indult a hajnalba hajló éjszakában.</p>
            <p>Péter óvatosan kiszökött a perronra.</p>
            <p>A szemét lehúnyta.</p>
            <p>- Még tíz perc - súgta, - tíz perc mulva belépek a fülkéjébe és akkor vége lesz
               mindennek, megint újra minden jó lesz.</p>
            <p>Azután a vonat megérkezett.</p>
            <p>És Péter nem ment be Éva fülkéjébe.</p>
            <p>Ez az utolsó pillanatok eredménye volt, a legutolsó pillanatoké, amikor már
               hallatszott az érkező vonat dübörgése.</p>
            <p>Egyedül ült be a vonat végén, messze az olasz kocsiktól:</p>
            <p>- Nem szabad gyengének lenni! Negyven esztendős vagy, nem tizennyolc.</p>
            <p>*</p>
            <p>És másnap délután, annyi idő, annyi vívódás után újra ott állott a kis szobában.
               Szemében újra az elmúlt év képei lebegtek. Évát látta, Éva szemét, a régit, ahogyan
               fátyolosan rátekintett. Milyen ostobaság! Hát szabad volt engedni, hogy megbontsák
               békéjüket az ostoba rémlátások? Hiszen ez több, mindíg is több volt, mint két
               vágyakozó test találkozása, itt a lelkek is ölelkeznek s ezt az ölelést nem bonthatja
               meg, hogy Éva néha másutt van mások között, ahol ő nem lehet ott! Ez a helyzetből
               adódik, abból, hogy nyiltan nem tartozhatik hozzá!</p>
            <p>Ez nyilvánvaló, logikus, hát honnan ezek a fantáziák? Honnan, honnan?</p>
            <p>És egyszerre, most, negyedórával azelőtt, hogy Éva belép újra ebbe a szobába,
               kísérteties tisztasággal, mintha egy reflektort gyujtottak volna meg, hangokat
               hallott, képeket látott. Megvan! Megvan! Az ősforrás, az ős ok.</p>
            <p>Ennek az egész gyötrelmes, kínzó nyavalyának - úgy érezte - meg van az ősforrása.</p>
            <p>Behúnyta a szemét és amint a vásznon peregni kezd a film, úgy pergett le behúnyt
               szeme előtt ez az elfelejtett s most tudata alól felmerült izgalmas film is.</p>
            <p>Először egy női hang. Tisztán, élesen, mintha tegnap lett volna!</p>
            <p>- Ugyan kérlek, az egész gyerek öt esztendős és különben is alszik, amint látod! Esze
               ágában sincs, hogy az öltözködő anyukáját nézze!</p>
            <p>A kicsike pedig, az öt esztendős, sápadt arcú, vékony fiúcska, ő, ő, Geszty Péter,
               harmincöt évvel ezelőtt. Elégedetten húnyta le a szemét és nagyot ásítva helyezkedett
               alvásra a kis anyu széles, fehér ágyában, mint négy hét óta, mióta Lipiken voltak
               mindennap. Elégedetten gondolt a fehér ágyra és az egész programmal elégedett
               volt.</p>
            <p>Igaz, hogy csak tejbegriz volt vacsorára, amit nem szeret, de a doktor bácsi ezt
               rendelte és megígérte, hogy mielőtt hazautazik, három szép kis galambot kap, ha
               megissza a kútnál a meleg vizet és este a tejbegrízt.</p>
            <p>A három galambnak fontos szerepe volt további terveiben, így a doktor bácsi
               feltételeit zúgolódás nélkül teljesítette.</p>
            <p>Anyu most szép ruhát vesz, mert vacsorázni megy, ő sohasem tejbegrizt vacsorázik és
               sohasem otthon és éjjel majd arra fog ébredni, hogy kis anyu mellette fekszik. Ő
               pedig félálombon át fogja ölelni, simogatni fogja és tovább alszik. De sokkal
               szebbeket álmodik, mint addig, amíg anyu nincs mellette.</p>
            <p>Boldog elégedettséggel befúrta magát a kis anyu párnái közé, a Fräulein mesélt.</p>
            <p>Ő úszott a mese hullámain, messziről szivárványhídat látott, már éppen rá akart
               lépni, hogy átmenjen rajta és beszédüljön az álom palotájának kapuján, amikor édes
               illatot érzett.</p>
            <p>A kis anyu volt. Két szeme megcsillant, a karja kitárult és a hangja melegen, álmosan
               duruzsolta, anyu, kis anyu.</p>
            <p>De a kis anyu most nem dugta oda karcsú nyakát az ölelni akaró kis karok közé, mintha
               kicsit ideges is lett volna.</p>
            <p>- Kérem, Fräulein, a gyerek ma a maga szobájában alszik.</p>
            <p>Péterke szeme kitágult, ahogyan felült az ágyon.</p>
            <p>- Kis anyu, én itt akarok aludni! Veled akarok aludni!</p>
            <p>- Péterke, ne légy neveletlen, mondta anyu, tessék szépen szót fogadni! Kis anyunak a
               feje fáj és egyedül kell aludnia.</p>
            <p>Aztán ott ült az ágyban, a Fräulein szobájában, forró fejjel és értetlenül, hogy mi
               történt.</p>
            <p>Lehet az, hogy ő éjjel ki fogja nyújtani a karját és nem éri el anyut és nem fogja
               érezni a jó szagot, amitől mindig szebbeket álmodik?</p>
            <p>Feküdt a sötét szobában, csak a hold világított be az ablakon, távolról, a
               Kursalonból hallotta a lágy keringő zenét s tágra nyitott szemekkel a dolgokat
               igyekezett magában elrendezni.</p>
            <p>Ő nagyon szereti a kis anyut, azért szeret vele aludni. Most ez az éjszaka rossz
               lesz, korántsem lesznek olyan szép álmai, de a kis anyunak a feje fáj és ő szereti a
               kis anyut. Hát áldozatot kell hozni.</p>
            <p>Szemét elöntötte a könny, halkan egyet felhüppögött, de megint eszébe jutott, hogy ő
               nem akarhatja, hogy anyunak a feje fájjon. Hát behunyta a szemét és próbált másra
               gondolni.</p>
            <p>A három galambra, amit a doktor bácsi ígért.</p>
            <p>Ez jó, gondolta, ezt vonaton haza fogják vinni és odahaza apuka majd csináltat egy
               galambházat és ő egész nap a galambokkal fog játszani.</p>
            <p>Ezzel aludt el.</p>
            <p>Most harmincöt év távlatából, még az álomra is emlékezett.</p>
            <p>Először is azt álmodta, hogy otthon van, megint a jólismert szobákban és nagyon
               dühös, mert az Öcsikéje a kis anyu ölében ül. S a kis anyu játszik vele és
               csókolgatja. Este van, bejön a Fräulein, levetkezteti őt is és az öcsikét is és
               meztelenül beállítja őket a kádba. A langyos víz nagyon jó, nagyon kellemes, az
               öcsike pacskolja a vizet, ő pedig a Fräleinnel susog. Rá akarja venni, hogy az
               öcsikét ejtse bele a kádba, hogy meghaljon.</p>
            <p>Aztán álmodott, a kis fiú még sok mindenfélét, végül szaladt egy réten és elesett.
               Erre felébredt.</p>
            <p>Kis öklével megdörzsölte a szemét és tájékozódni próbált.</p>
            <p>Az ablakon még mindig beömlött a hold és ő ráeszmélt, hogy egyedül van, nem a kis
               anyu ágyában. Kicsit gondolkozni kellett, hogyan lehet ez, de aztán eszébe jutott,
               hogy a kis anyunak a feje fájt. Szegény kis anyu. Milyen rossz lehet neki, a feje
               fáj.</p>
            <p>De aztán az is eszébe jutott, hogy neki is rossz, sokkal rosszabb, mert nem lehet az
               anyu mellett és ő különben is az anyuval akar aludni.</p>
            <p>A szomszéd szobából, az anyu szobájából fény szivárgott, nagyon halvány kék
               világosság.</p>
            <p>És hangokat is hallott.</p>
            <p>Szeme nagyra tágult, felült a kis ágyban. Kivel beszélget a kis anyu?</p>
            <p>A halk suttogás egyre hangzott, egy-egy sóhajt is hallott, szegény kis anyunak a feje
               fáj.</p>
            <p>Óvatosan kidugta a lábát a paplan alól, hogy a Fräulein, aki aludt fel ne ébredjen.
               Ott állt már a szőnyegen, hosszú fehér hálóingében és elindult a kis anyu szobája
               felé. Az ajtóban megállt és mosolyogni kezdett.</p>
            <p>- Hogyan megörül majd kis anyu, ha meglátja!</p>
            <p>Megnyomta a kilincset, a rés kitágult és ő egyszerre sápadtan nézett.</p>
            <p>A szobában csak a kis lámpa égett, a kék ernyős, ami az éjjeli szekrényen van s a
               szoba közepén ott állt az anyuka.</p>
            <p>És ott állt egy bácsi, az arcát nem látta, mert háttal volt, egyik kezével átölelte a
               kis anyu derekát, és az arca egészen közel volt a kis anyu arcához. A kis anyu arca
               pedig olyan furcsán megnyúlt és sima volt. A szeme félig lehúnyva, az ajka nyitva,
               hogy kicsillantak fehér fogai.</p>
            <p>Sovány kis karja kitárult, anyuka, akart kiáltani, kis anyú, de nem jött hang a
               torkára és hátulról hirtelen egy rántást érzett, du bist nicht nett, s a Fräulein,
               hogy a másik szobában meg ne hallják, lábujjhegyen az ágyába vitte.</p>
            <p>Kiáltani szeretett volna, érezte, hogy a Fräuleinnek is remeg a teste, mi ez?</p>
            <p>Kérdezni szeretett volna, sok mindent kérdezni, de tudta már, hogy vannak dolgok,
               amik iránt neki nem szabad érdeklődni.</p>
            <p>És azt érezte egyre erősebben, hogy a nagyok valamennyien rosszak, mind szemben
               állnak vele és mind-mind becsapják, hazudnak neki. A kis anyu is. Azt mondta, a feje
               fáj. Pedig nem is a fájt a feje, Kitalálta a fejfájást, hogy őt becsaphassa.</p>
            <p>Ágyacskájában régi elhallgatások képe merült fel, mikor ő a szobába lép és a nagyok
               hirtelen elhallgatnak, összemosolyognak és olyan nyelven kezdenek beszélni, amit ő
               nem érthet meg. Biztosan most is arról van szó. Ő nem tudja miről, de arról a nagy
               titokról, ami csak a felnőtteké, amit elrejtenek a gyerekek elől, amiért hazudnak a
               gyerekeknek s amiért be is csapják őket.</p>
            <p>A Fräulein is ott ült, az ágya szélén, de ő hihetetlenül egyedül érezte magát,
               halálosan magányosan, félelmes, izgalmas csodákat sejtve és megcsalva, kifosztva,
               becsapva, igen, becsapva.</p>
            <p>Két szeméből megeredtek a könnyek...</p>
            <p>Aztán korán reggel kacagó vidám ember, az apja tartotta a karjai között és mögötte
               ott állt az anyu és csillogott a szeme.</p>
            <p>- Petike, idenézz, az éjszaka megjött apuka, neked nem mondtuk meg, hogy jön, mert
               nem aludtál volna. Ezért nem aludhattál ma éjjel anyuka mellett, apusnak kellett a
               hely.</p>
            <p>Két napig maradt apuka a kis anyunál, aztán hazautazott. Petike pedig visszafekhetett
               a fehér ágyba kis anyuhoz. Anyu maga vitte az ágyába, nagyon sokszor megölelte,
               megcsókolta és ő megfigyelte ilyenkor behúnyta a kis anyu a szemét, az ajka félig
               kinyilt, az arca megnyúlt, síma volt s a csókja is hosszú, nagyon forró.</p>
            <p>- Anyuka - mondta akkor, öt esztendős korában -, Anyuka, de jó volna, ha meghalna
               apuka. Akkor én lennék az urad!</p>
            <p>Kisanyu ijedten lökte el magától.</p>
            <p>- Peti, kiáltotta, micsoda rettenetes dolgokat beszélsz te össze-vissza? Kérem,
               Fräulein, vigye a gyereket azonnal az ágyába!</p>
            <p>Most, harmincötesztendővel később, ezt a tudat alól hirtelen felmerült képet látta,
               ezeket a hangokat hallotta.</p>
            <p>Ez lenne? Az ősok, ahonnan minden kínlódás, minden fantázia elindult?</p>
            <p>Talán egy pszichoanalitikust kellene megkérdezni.</p>
            <p>Vagy pedig - most áltatja magát? Készakarva keres valamit, amibe belekapaszkodhatik,
               hogy behúnyhassa a szemét?</p>
            <p>Aztán egyszerre megszólalt a csengő.</p>
            <p>Itt volt Éva.</p>
            <p>*</p>
            <p>Geszty Péter kinyitotta az ajtót.</p>
            <p>És ott álltak a kis szobában együtt, egymással szemben.</p>
            <p>Fogta a kezét és nézte az asszonyt.</p>
            <p>Nagyon szép volt. Sokkal szebb, mint bármikor eddig.</p>
            <p>Mint egy pompás idegen, gyönyörű délszaki dísznövény.</p>
            <p>Ott állt vele szemben, a szemébe nézett, mosolygott.</p>
            <p>De valahogyan - más volt ez a mosoly.</p>
            <p>Idegen.</p>
            <p>Nézte és érezte a szívét, ott lüktetett szinte hallhatóan a torkában.</p>
            <p>Igen, ő az. Éva.</p>
            <p>- De - de mi ez az idegen benne?</p>
            <p>Nézte. Ez - ez nem az az asszony, aki télen jött hozzá minden délután.</p>
            <p>Igen, az arca, a szeme, az orra - kétségtelen, Éva.</p>
            <p>De mintha - más volna.</p>
            <p>- Az a régi, az - ember volt.</p>
            <p>Ez itt pompás. Ez itt ragyogó. Gyönyörű. Szebb, mint valaha.</p>
            <p>De idegen.</p>
            <p>Ez itt tengerpart, luxushotel és korzógyöngy.</p>
            <p>Nézte a ruháját, a fellépését, szandálba bujtatott lábát, harisnya nélkül, pirosra
               lakkozott körmeivel. Remek volt. Izgató.</p>
            <p>- Csak - csak nem ugyanaz. Halálosan nem ugyanaz.</p>
            <p>Valami hideg kezet érzett a szemén, amint kioltja a csillogását és nagyon nyugodtan,
               minden agresszivitás nélkül nadrágjához szorítja két karját, melyben egy perccel
               előbb még ott vibrált a vágy, hogy ölelésre táruljon és magához zárja.</p>
            <p>Az arcán mosoly volt, kétségtelenül mosolygott. De ez a mosoly is idegenné vált, akár
               az asszony mosolya.</p>
            <p>- Szervusz, Éva.</p>
            <p>És az asszony hangja is idegenül csengett, pedig határozottan érezte, hogy a régi
               hangot keresi, amikor azt mondja:</p>
            <p>- Újra együtt vagyunk, Péter!</p>
            <p>Égő szerelmes várt az előszobában az ajtó mögött és most itt a szobában egy mosolygó
               idegen nyugodt, végtelenül udvarias, előzékeny férfi állott, aki a házigazda
               kedvességével az előkelő, ritka, kicsit idegen vendégnek kijáró előzékenységgel
               helyet kínál, cigarettát nyujt és udvariasan érdeklődik.</p>
            <p>Éva ült a széles pamlagon, kezében cigaretta. A férfi a pamlag másik végén.</p>
            <p>- Szép vagy, elegáns! Jól érezted magad Lauranában?</p>
            <p>Az asszony szeme felragyogott, a szavak torlódva törtek ki a száján. Mint amikor
               felhúznak egy zsilipet és a víztömegek lezuhogva elindulnak.</p>
            <p>- Nagyszerűen, istenien, nem tudod elképzelni, mindenki körülöttem forgott, férfiak,
               egy társaság, olasz arisztokraták, egy ügyvéd Torinóból, bécsi fiúk, aranyosak, nem
               is tudom elmondani, hogy mit csináltak velem!</p>
            <p>Péter mellén a hideg kéz egyre jegesebb lett.</p>
            <p>- Örülök - mondta és mint az álarc ült a mosoly az arcán -, örülök, Éva, hogy ilyen
               jól érezted magad!</p>
            <p>- Istenem, képzeld, én nyertem az elegancia versenyt, pedig a ruhám, tudod, kis
               tavalyi vacak, csak éppen az a kis fehér csipke, hiszen emlékszel Riminiben, a bálban
               is azt viseltem. Ültem s egyszerre csak hallottam, hogy a nevemet kiáltják -
               torlódtak száján a szavak - s már vittek is a pódiumra, el nem tudod képzelni, boldog
               volt, akivel szóba álltam!</p>
            <p>Péter csak ült és nézte.</p>
            <p>- Egy olasz fiú, képzeld, megkérte a kezemet, mind hívtak autózni, kirándulni,
               vacsorázni, este táncba, tudod minden este tánc volt valahol, persze mindig ott is
               voltam, isteni volt. Egy torinói ügyvéd úszni tanított.</p>
            <p>Egy torinói ügyvéd... Úszni tanította... Őt kell úszni tanítani...</p>
            <p>Péter csak nézte.</p>
            <p>- Igen, Éva.</p>
            <p>- És te? Te mit csináltál, hogyan mulattál? Jól érezted magád?</p>
            <p>Hogy ő hogyan mulatott...</p>
            <p>Udvariasan mosolygott és bólintott.</p>
            <p>- Köszönöm. Kitűnően, Éva.</p>
            <p>Aztán egyszerre elakadt a hang mindkettőben.</p>
            <p>Ültek szótlanul ugyanabban a szobában, ugyanazon a pamlagon, egymással szemben, a
               szemük egymásba mélyedve, keresve, kutatóan.</p>
            <p>- Péter! - Az asszony hangja most halk volt, egészen halk. - Mi van veled?</p>
            <p>Csak nézte őt a férfi.</p>
            <p>Nem, nem a régi. Nem ember. Nem élettárs. Dísznő újra. Újra csak dísznő.</p>
            <p>Aztán a keze egyszerre megmozdult. Az asszony kezére tette. A hangja nyugodtan, de
               idegenül csengett.</p>
            <p>- Semmi, szívem.</p>
            <p>Csak ült nyugodtan, rendkívül szelíd volt és rendkívül udvarias.</p>
            <p>Éva tekintete tétova lett.</p>
            <p>A hangja is.</p>
            <p>- Aztán - mondta, de most nagyon lassan forgott a nyelve. - Volt valami kellemetlen
               is.</p>
            <p>- Igen - bólintott Péter. - Valami kellemetlen Éva.</p>
            <p>- Egy kellemetlen találkozás.</p>
            <p>Kicsit felemelte a fejét, tétován ránézett.</p>
            <p>- Egy délelőtt. Nem lehetett fürdeni, egy padon ültünk a nénivel és odajött egy
               férfi, elhanyagoltan...</p>
            <p>- Igen.</p>
            <p>- ...borotválatlanul és azt mondja, nem ismerem-e meg.</p>
            <p>- Igen, szívem.</p>
            <p>Egy pillanat szünet.</p>
            <p>- Angelo Pesotti.</p>
            <p>Péternek egy arcizma sem rándult.</p>
            <p>- Igen.</p>
            <p>Az asszony most elfúlt hangon, gyorsan beszélt, mint aki fél, hogy közbevágnak és
               addig mindent el akar mondani.</p>
            <p>- Rémes volt, borzasztó, két napig nem aludtam utána, tudod, az az elhanyagoltság,
               hogy borotválatlanul, meghízva, hogy - most Péterre nézett és egyszerre
               elhallgatott. A hangja sírós, panaszos lett. - Péter! Péter!</p>
            <p>Az mosolygott.</p>
            <p>- Tessék, szívem!</p>
            <p>- Miért hallgatsz így?</p>
            <p>Udvarias mosolya nem változott.</p>
            <p>- Te mesélsz, Éva!</p>
            <p>Éva hirtelen odadobta magát az ölébe és átölelte a nyakát.</p>
            <p>Péter arcáról eltűnt a mosoly.</p>
            <p>Az asszonyt gyengéd udvariassággal lefektette, párnát tett a feje alá.</p>
            <p>- Éva! - a szemébe nézett, nagyon nyugodt volt a hangja s egy arcizma sem rándult. -
               Egy kérésem van.</p>
            <p>Tekintete az övébe kapcsolva, a várakozás riadtságában, kit tekintet, melyet nem
               lehetett egymásból kikapcsolni.</p>
            <p>- Ha hű voltál hozzám - mondta -, beszélhetsz mindenről. Elmondhatsz mindent. Értsd
               meg jól: mindent!</p>
            <p>- Igen - lehellte az asszony.</p>
            <p>- Ha nem voltál hű...</p>
            <p>Éva feje hevesen felemelkedett.</p>
            <p>- Esküszöm!</p>
            <p>Visszanyomta.</p>
            <p>- Ne esküdj. Hagyjuk az esküdözést. Közönséges!</p>
            <p>- Ha megcsaltalak volna - csattant Éva hangja -, nem volnék itt!</p>
            <p>Péter mosolygott, óvóan felemelte kezét.</p>
            <p>- Pszt! Vigyázz, Éva!</p>
            <p>Az asszony megértette miért mondja.</p>
            <p>- Azt nem szerettem! - kiáltotta. - Téged szeretlek!</p>
            <p>Péter szótlanul nézte.</p>
            <p>- Nem csaltalak meg! Őrült!</p>
            <p>A szája kinyílt, a szeme lecsukódott.</p>
            <p>- Csókolj meg!</p>
            <p>Péter fölébe hajolva nézte. Érezte, amint a lefojtott vágy vérpiros sejtecskéi lassan
               az agyára borulnak, vad dühhel lecsap az asszony szájára, magához rántja.</p>
            <p>Elborult, fátyolos, gyűlöletben izzó szemekkel hajolt fölébe.</p>
            <p>- Bestia!</p>
            <p>- Szeretlek - lehellte az asszony.</p>
            <p>A foga megcsikordult.</p>
            <p>Éva sikoltott.</p>
            <p>- Nagyon, nagyon!</p>
            <p>Érezte az asszony elomló megadását, a szemét látta, ahogy fátyolosan, megremegő
               ajakkal rátekintett. Látta kezének öntudatlan megrezdülését, ahogyan karját a nyakára
               fonta és arcát befúrta oda a válla és nyaka közé, megbújva, görcsösen
               belekapaszkodva, igen úgy mintha sohasem akarná többé elereszteni.</p>
            <p>Igen, ezt ismerte. Ez nem volt csinált. Ez ő volt. Ők. Ez az elmúlt év volt, ez a
               mozdulat.</p>
            <p>Nézte.</p>
            <p>Nem kétséges, szereti ez az asszony. Szereti. Most. Ebben a pillanatban. De...</p>
            <p>- Igen, gondolta, erről van szó. Nem ember. Most itt van velem, az enyém. Tegnap ott
               volt, ott másé volt. Hogy kié? Honnan tudjam? Torinói ügyvéd? Aki úszni tanít?
               Pesotti? Mit tudom én!</p>
            <p>- No és - kérdezte -, nem is próbálkozott? Nem is tett kísérletet, hogy felújítsa a
               régi szerelmet?</p>
            <p>- Te! Nem! Egy szóval sem, egy mozdulattal sem! Őszintén megmondom: bántott is!</p>
            <p>- A hiúságodat!</p>
            <p>- Azt is! És szerettem volna megmondani neki, hogy nem lehet, mást szeretek!</p>
            <p>Máskor ellágyult volna. Most hallgatta, nézte hideg volt az agya.</p>
            <p>- És többet nem találkoztatok?</p>
            <p>- De igen - súgta Éva. - Ugyanabban a szállodában lakott.</p>
            <p>Péter újra a hideg kezet érezte, a jeges kezet a szíve felett.</p>
            <p>Éva szünet nélkül beszélt.</p>
            <p>- Te! Két napig egészen beteg voltam. Az ebédnél néztem néha, semmisem volt elég jó,
               mindent kritizált, visszaküldött, csak a gyomra! Egészen beteg voltam.</p>
            <p>Péter hallgatta. Ez őszinte, tudta. Ez a kiábrándulás az evés miatt. Hazugságban
               ilyeneket, ilyen apró jelentéktelenségeket nem tud kitalálni az ember. Hazudni
               színeseket szokás.</p>
            <p>- Egészen beteg voltam. Olyan szép emlék volt nekem, talán az egyetlen szép abból,
               ami előtted volt. Sokszor elővettem az ostendei képeket, nézegettem, újra átéltem. És
               most vége. Mindig így fogom látni, amint az ételt kritizálja, így elhízottan,
               lomposan, öregen. Péter! Hidd el! Én most tanultam meg! Nem szabad emlékekkel
               találkozni.</p>
            <p>Aztán másokról beszélt. Férfiakról, akikkel együtt volt, akikkel együtt táncolt.
               Megint a torinói ügyvéd. Itt lehet választani, ő vagy Pesotti.</p>
            <p>Geszty Péter agyában a gépezet lázasan mért.</p>
            <p>- Nos, hát igen. Itt van újra. Együtt vagyunk. Nyilvánvaló: velem akar maradni. Akar.
               Itthon mindenesetre én kellek neki.</p>
            <p>De túl sok a véletlen.</p>
            <p>A nagynéni véletlenül Lauranát választja.</p>
            <p>Véletlenül Pesotti is Lauranában van.</p>
            <p>Csak úgy találomra a Grand-ban vesznek szobát.</p>
            <p>Véletlenül Pesotti is ugyanabban a szállodában lakik.</p>
            <p>Ejnye de sok véletlen.</p>
            <p>Hogy az elbeszélés többi része? Például a kiábrándulás?</p>
            <p>Legyünk csak résen! Egy a lényeg:</p>
            <p>- Nem kérdezni! Asszony, ha kérdezed, hallgat. Nem szabad kérdezni, hallgatni kell s
               ő beszélni fog. Ha nem kérdezik, nem tud hallgatni, azt nem bírja el.</p>
            <p>Éva még mindig tele volt Laurana magasztalásával.</p>
            <p>- Tudod, mikor az a torinói ügyvéd úszni tanított!</p>
            <p>Egy perccel később:</p>
            <p>- Egyik este a néni nélkül a húgommal bárban voltunk. Éjjel két olasz fiú autón akart
               hazavinni, de mi természetesen...</p>
            <p>No lám! Vele nem lehetett. Lauranában a „néni” nem volt olyan skrupulózus. Lehettek
               éjszaka egyedül lokálokban.</p>
            <p>Aztán újra és ismét tizedszer is.</p>
            <p>- Nem tudod elképzelni, Péter, hogy mit csináltak velem...</p>
            <p>Péter hallgatott. Csak nem kérdezni!</p>
            <p>És Éva beszélt, beszélt, nem is neki, önmagának. Beszélnie kellett, mert nem
               kérdezték.</p>
            <p>Aztán egyszerre kis szünet után, egy borítékot húzott elő.</p>
            <p>- Fényképek. Most küldte utánam egy barátnőm.</p>
            <p>Egy pillanatig tétován hallgatott.</p>
            <p>- Pesotti udvarolt neki. - Megint egy pillanat szünet. - A levelére ő is ráírt néhány
               sort.</p>
            <p>És az asztalra tette a fényképeket.</p>
            <p>És a levelet is.</p>
            <p>Péter a szemét nézte. Az asszony nem nézett rá. Mikor letette a levelet az asztalra,
               már meg is bánta. Péter figyelte, látta a tekintetén.</p>
            <p>De Péternek egy arcizma sem rándult. Nyult a fényképek után. Négy nő állt a képen
               egymás mellett.</p>
            <p>- Mondd el szépen - mondta nyugodtan -, kik ezek itt?</p>
            <p>Éva felmondta.</p>
            <p>Aztán Péter letette a fényképeket.</p>
            <p>A levélhez nem nyúlt.</p>
            <p>Átült a pamlagra.</p>
            <p>- Gyere, szívem!</p>
            <p>Az asszony tétován odaült hozzá. Péter közömbös dolgokról beszélt.</p>
            <p>Látta, Éva nem találja a helyét, kerüli a pillantását.</p>
            <p>Megsajnálta, megfogta a kezét.</p>
            <p>- Mi baj Éva?</p>
            <p>Érezte az asszony hangján, látta a tekintetén, őszintén érzi, amit mond.</p>
            <p>- Borzasztóan sajnálom, hogy a levelet említettem! S idehoztam! Úgy érzem, hogy
               ezzel, úgy érzem, hogy neked...</p>
            <p>Elakadt.</p>
            <p>A férfi nézte. Hiszen nem kétséges, nem rossz asszony. De hát ilyen. Ő a hibás, mit
               álmodott, nem lehet már változtatni. Nézte Éva zavart arcát.</p>
            <p>Felkelt a pamlagról, odahozta a levelet és átnyujtotta az asszonynak.</p>
            <p>- Tessék, Szívem.</p>
            <p>Éva kérdően nézett a szemébe.</p>
            <p>- Tudod, hogy én nem beszélek franciául. Neked kell lefordítanod!</p>
            <p>Az asszony zavartan hallgatott.</p>
            <p>- Nos?</p>
            <p>- Hát itt - kezdte Éva -, a levél elején azt írja, hogy küldi a fényképeket. A
               címemet Lottetól tudta meg.</p>
            <p>- Igen.</p>
            <p>- Itt lent pedig azt írja, hogy ha most Lauranában nem is tudta kifejezésre juttatni,
               azért én voltam az élete egyetlen és legszebb szerelme. Meg, hogy reméli, talán
               egyszer elkerül Budapestre és akkor láthat engem.</p>
            <p>Péter csendesen bólintott.</p>
            <p>- Igen.</p>
            <p>Egy arcizma sem rándult, de agya minden mellékmondatot jegyzett és azonnal
               elemezett.</p>
            <p>Éva az elébb azt mondta, hogy neki Lotte írta a levelet. Ő küldte a képeket is. A
               levélre Pesotti csak „ráírt”.</p>
            <p>Most itt volt előtte a levél.</p>
            <p>Három oldalt írt a férfi s csak a negyediken pár sor Lottétől.</p>
            <p>Tehát nem a lány levelére írt a férfi, hanem a férfi levelére a lány.</p>
            <p>Éva aggodalommal figyelte Péter arcát. Péter ránézett. Mosolygott.</p>
            <p>- Nem gondolod, hogy túltömören fordítottad le ezt a három oldalt?</p>
            <p>Az asszony zavartan nevetett.</p>
            <p>Geszty Péter felemelte a tekintetét.</p>
            <p>- Figyelmeztetlek, senki sem kényszerített rá, hogy ezt a levelet idehozd, Éva. Én
               még így sem nyúltam a levél után. De ha ezt a helyzetet előidézted, akkor -
               szóról-szóra kell fordítanod!</p>
            <p>Éva félve a szemébe nézett.</p>
            <p>- Nem mertem!</p>
            <p>- Miért?</p>
            <p>- Nem is tudom, Péter. Ugye, a levélben megemlékezésről is ír és én féltem, hogy
               félreérted. Pedig hidd el, esküszöm, mindössze annyi történt, hogy virágot küldött az
               állomásra, amikor elutaztam.</p>
            <p>Péter hosszan nézte. De csak a szemét. Mintha olvasni akart volna belőle.</p>
            <p>- No, tedd félre azt a levelet Éva!</p>
            <p>Az asszony szemében kérés volt.</p>
            <p>- Úgy nem szeretném, ha benned rossz érzés maradna! Hidd el, én... A nagynénim is
               elképedve nézett rám! Azt mondta, hogyan lehettem valaha is szerelmes ilyen vén
               trottliba!</p>
            <p>- Nincs bennem rossz érzés.</p>
            <p>- Igazán?</p>
            <p>- Nincs. No, beszéljünk másról. Éva. Most hetekig távol voltál, sok érdekes
               történhetett veled.</p>
            <p>Az asszony szeme megcsillant, megkönnyebbülten mesélni kezdett. Erről-arról, Péter
               néha látta, mert figyelte, felvillan a pillantása, mondani akar valamit, elmesélni.
               Aztán egy pillanatra elhallgat és nem arról beszél, amitől felvillant a pillantása.
               Amiről beszélni szeretett volna.</p>
            <p>Péter látta ezt.</p>
            <p>De látta azt is hogy Éva folyton figyel. Állandóan az arcát kémleli. Minden
               mondatánál. Azt nézi, hogyan fogadja.</p>
            <p>Hiszi-e, vagy keres mögötte valamit.</p>
            <p>- Éva! Mit figyelsz te rajtam állandóan?</p>
            <p>- Nem tudom! - mondta panaszosan. - Érzem, hogy tartózkodó vagy. Ne érts félre,
               aranyos vagy, kedves, udvarias. Csak érzem, hogy tartod magad, borzasztóan tartod
               maga!</p>
            <p>Péter az asszony kezére tette a kezét.</p>
            <p>- Te is!</p>
            <p>Csend volt.</p>
            <p>- Akarod, hogy segítsek neked? És magamnak is?</p>
            <p>Éva hevesen bólintott.</p>
            <p>- Igen, igen! Segíts nekem, Péter!</p>
            <p>A szemében könyörgés volt. Geszty Péter érezte, éreznie kellett, hogy ez őszinte,
               hogy Éva nagyon szeretné, ha megint visszatérhetne a régi hang, a régi közelség.</p>
            <p>Mélyen a szemébe nézett.</p>
            <p>- Ha igazat mondtál és nem csaltál meg Éva, akkor ne keresd a szavakat! Ne
               gondolkozz, hogy mit mondhatsz el! Akkor mindent elmesélhetsz.</p>
            <p>Egy pillanatig hallgatott.</p>
            <p>- De ha megcsaltál - a hangja csöndes volt, nyugodt, határozott -, akkor ne beszélj
               Éva sem Pesottiról, sem torinói ügyvédről, sem bécsi fiúkról, sem senki másról. És
               engem se beszéltess róluk. Ez komiszság volna tőled!</p>
            <p>Csend volt.</p>
            <p>- Nem értelek, nem értem, mit akarsz mondani! - szólt halkan az asszony.</p>
            <p>Szemét nem tudta Geszty Péter szeméből kikapcsolni. A férfi pedig tovább beszélt.</p>
            <p>- És még valamit, Éva! Te idehoztad azt a levelet.</p>
            <p>- Igen.</p>
            <p>- Elhoztad, holott tudtad, hogy én nem tudok franciául. Tehát a te fordításodat kell
               elfogadnom.</p>
            <p>- Igen.</p>
            <p>- Azt, amit te fordítasz.</p>
            <p>Az asszony riadt szemét látta.</p>
            <p>- Ha abban a levélben csakugyan az van Éva, amit fordítottál, akkor köszönöm. Akkor
               becsületes voltál. De ha nem, akkor tudod, mit tettél?</p>
            <p>Az asszony szeme felakadt, mint a hipnotizálté. Szinte lehellte csak:</p>
            <p>- Mit?</p>
            <p>- Akkor te egy vakot, aki bizalommal tette kezedbe a kezét, hogy átvezesd az
               úttesten, gonoszul először a sárba löktél, aztán - még gúnyt is űztél belőle!</p>
            <p>Irtózatos volt a csend.</p>
            <p>- Sőt, Éva! Akkor azt a vakot te vakítottad meg, az esküjét kérve, hogy nem utazik
               utánad Lauranába. Megvakítottad, hogy sárba lökhesd és aztán kigúnyolhasd!</p>
            <p>Felállott.</p>
            <p>- Érted, Éva?</p>
            <p>Éva szemét könny futotta el.</p>
            <p>- Péter! Te azt hiszed, hogy megtudnám ezt tenni? Én esküszöm, hogy...</p>
            <p>De Péter keze tiltakozva emelkedett:</p>
            <p>- Pszt! Csend, Éva! És főképpen ne esküdj!</p>
            <p>A szerelmes fantázia számára mellőzhetetlen a feltétlen, kizárólagos szerelem
               illuziója.</p>
            <p>Amíg ezt csak apró kis késések, társadalmi kötelezettségek, házastársi konvenciók
               zavarják, addig a képzelet hajlamos rá, hogy kitérjen a tények elől, ne vegyen
               tudomásul nyilvánvalóságokat. Addig lehet tudomásul nem venni azt a tényt is, hogy a
               napnak huszonnégy hosszú órájából voltaképpen mindössze másfél óra a szerelmesé.</p>
            <p>De ezen a ponton, ahol most Péter állott, már nem lehetett szembeszökő valóságokat a
               fantázia köpenyegével eltakarni.</p>
            <p>Nem kétséges, itt haláleset történt.</p>
            <p>Hogy a szerelem halt meg?</p>
            <p>Nem, nem, a szerelem élt.</p>
            <p>Az illuzió feküdt a koporsóban.</p>
            <p>S koporsó körül ott állottak, mint gyászoló hozzátartozók, gyászolók és egyben
               örökösök: a felismerések.</p>
            <p>Hogy egyetlen állandó tényezője van a szerelemnek: a változatosság vágya.</p>
            <p>Hogy nincs örökké és nincs soha többé.</p>
            <p>Hogy a napból huszonkét és fél óra csak álom és mindössze másfél a valóság.</p>
            <p>Ott álltak a koporsó körül, mint az illuzió örökösei.</p>
            <p>A felismerések.</p>
            <p>A különbségek.</p>
            <p>Ott állt a felesége is.</p>
            <p>Talán kicsit érdesen, de tisztán, megingathatatlanul. Mint a biztonság sziklája.</p>
            <p>Akire építeni lehet.</p>
            <p>Akinél nincs hangulat, mely meg tudja ejteni, nincs hangulat, mely meg tudja
               változtatni.</p>
            <p>Hogy a szépségnek, nem testi szépségnek, sok apró mámorító varázsa idegen marad Edith
               számára?</p>
            <p>Igaz.</p>
            <p>Nála, tőle soha nem kaphatta volna azt a boldogságot, a szépségnek, gyönyörnek,
               mámornak azt a mindent elöntő földöntúli bódulatát, amit Éva jelentett.</p>
            <p>De ezt a gyötrelmet sem, ezt a bizonytalanságot sem ismerte volna meg.</p>
            <p>Milyen kár, hogy nem lehet a két asszonyt összegyúrni!</p>
            <p>A szemében még Éva nedvesen csillogó fátyolos tekintete élt, de a lágy, meleg, elomló
               arcvonások mögött egy másik asszony arcát látta.</p>
            <p>Ez a másik arc nem volt ilyen lágy, ilyen elomló, talán ilyen szép sem. De ebből a
               másik arcból kristályos csillogással nézett rá vissza a szem, kristályos
               tisztasággal. És érezte, hogy ez a kemény, formás törzs, mely ezt a tiszta egyenes
               arcot tartja, nemcsak karcsú, és nagyon szép, hanem éppen olyan erős izmú lábakon
               nyugszik. Lábakon, amelyek szilárdan állanak a leggöröngyösebb talajon is,
               megingathatatlan biztonsággal.</p>
            <p>Péter Éva arcát simogatta, az ő vágytól fátyolos, megrészegítő szemeibe nézett, de
               kínozta a vágy felesége megnyugtató, titkok, kétségek, őrjítő fantomok nélkül való
               tekintete után.</p>
            <p>És a szerelem izzó, piros és arany színekben lobogó extázisa, mámora közepette, itt a
               megrészegítő, megremegő gyönyörű asszony és a vágyak, szépségek hol egekbe emelkedő,
               hol ingoványos mélységekbe süllyesztő lázainak őrjítő kínjában, gyönyörében egyetlen
               leküzdhetetlen vágyat érzett.</p>
            <p>Hogy a felesége nagyon szép, hűvös, nyugodt keze megsimítsa lázas homlokát. És
               elvezesse a békességbe. Ahol ugyan nincs izzó piros és nincs arany, nincs extázis és
               lobogás, ahol nincsenek égi magasságok, de - nincsenek ingoványok és lidércek
               sem.</p>
            <p>Ahol talán soha többé úgy fel nem lobog lelkében a szépség, mint Éva oldalán, de ahol
               nem lesz többé bizonytalanság sem.</p>
            <p>A gyötrelem és várakozás napjaiban egyik este felment a feleségéhez. Úgy tele volt,
               úgy felbugyborékolt benne minden, - ki kellett önteni.</p>
            <p>A felesége nyitotta ki az ajtót.</p>
            <p>- Edith! - robbant ki belőle a szó -, édes, olyan jó, hogy itt találtam.</p>
            <p>A felesége mosolygott, de valami zavar volt ebben a mosolyban. Valami, nyomás érzett
               rajta.</p>
            <p>- Éppen én is magához készültem Péter.</p>
            <p>- Hozzám? Parancsoljon velem, Edith! Valami baj?</p>
            <p>Edith a szemébe nézett és nagyon halkan azt mondta:</p>
            <p>- Valamit be akarok jelenteni magának. És valamire kérni akarom.</p>
            <p>- A bejelentés, Edith?</p>
            <p>- Férjhez megyek.</p>
            <p>Geszty Péter feje kicsit döbbenten emelkedett fel a bejelentésre.</p>
            <p>- Férjhez megy?</p>
            <p>- Igen, Péter. Gyermekkori barátom. Mióta elváltunk mindennap kért, hogy legyek a
               felesége. Ma megfogom mondani neki, hogy hozzámegyek.</p>
            <p>Geszty Péter szorítást érzett a torkában. Egy pillanatig nem tudott szólni. Aztán
               csendesen azt mondta:</p>
            <p>- Sok boldogságot, Edith - és még halkabban őszintén: - Irigylem azt az embert.
               Tudja, hogy az utolsó hetekben hányszor kívántam ismét a maga megnyugtató, nyílt
               hangját, tekintetét? Tudja, hányszor vágytam rá, hogy a maga szép, hűvös, nyugodt
               keze megsímítsa a homlokomat?</p>
            <p>Volt felesége ránézett.</p>
            <p>- Még mindig a régi baj? Hogy magánkívül is volt valaki az életében?</p>
            <p>- Ha tudnám, hogy csak volt! - hirtelen felugrott. - Szégyellem magam! Ahelyett, hogy
               a maga dolgáról beszélnénk, a holdat ugatom!</p>
            <p>Edith nagyon halk volt.</p>
            <p>- Az én dolgom már elintéződött, Péter. Arról már alig van mit beszélni. Erősnek kell
               lenni. És okosnak, Péter! Ez magának is szól!</p>
            <p>- Nagyon nehéz!</p>
            <p>- A tüskék éle lassan lecsiszolódik. Nem szúr majd olyan élesen az eleven húsba. A
               fájó emlékek eltávolodnak, elhomályosulnak. És megmarad magának az a bizonyos napi
               másfél óra, minden szépségével, minden lobogásával! Lesznek megint forró perceik és
               meglátja, az is öröm lesz, amint figyelheti, hogyan foszlik le erről az asszonyról az
               idegen hang, hogyan lesz megint azzá, akinek maga akarja látni!</p>
            <p>Geszty Péter fáradtan legyintett.</p>
            <p>- Aztán következik újra egy nyár, újra egy utazás és...</p>
            <p>- Igen! - csattant volt felesége - ...s ő megint egyedül akar menni, maga nélkül és
               megint férfiak fogják körülvenni! Nem érti, Péter?</p>
            <p>- Mit?</p>
            <p>- Nem tehet róla! Nem ő a hibás!</p>
            <p>- Hanem?</p>
            <p>- Az élet, amely gondatlanságban, vagyonban nevelte fel! Az élet, amely nem ad neki
               munkát, feladatot, hanem minden gondolatát engedi ide koncentrálni! - volt urára
               nézett. - Miért kíván tőle lehetetlent?</p>
            <p>Geszty Péter értetlenül nézte. És Edith beszélt:</p>
            <p>- Mi más lehetne valaki, akit két éves kora óta hurcolnak végig világfürdőkön; aki
               tíz éves korában az iskolában nem a kétszerkettő rejtélyén törte a fejét, hanem
               Abbázia nyomán a flört fogalmát dobta a gyerekzsivajba.</p>
            <p>- Edith! - Geszty Péter szavaiban saját gondolatait ismerte fel ennek a szerelemnek
               kezdő napjaiból.</p>
            <p>- A trieszti gyors asszonyai ezek, Péter! Szépek ezek az asszonyok, elegánsak,
               mulatságosak, könnyűek! Jó játszani velük! Azt tudják adni, amit - amit én nem tudtam
               nyujtani magának, Péter! De miért akar tőlük többet, mint amit nyujthatnak magának?
               Miért kíván szerelmet attól, akitől csak viszonyt kaphat?</p>
            <p>- Edith!</p>
            <p>- Szeresse, Péter. Ő is szereti magát. Amennyire szeretni tud. Játsszon vele! Kedves,
               vídám teremtés!</p>
            <p>- De az az érzésem, - tört ki Geszty Péter, - hogy akármit mond egy szava sem igaz,
               mindíg hazudik!</p>
            <p>- Péter! Miért mondja ezt ilyen megvetéssel? Hiszen maguk férfiak akarják, hogy a nők
               hazudjanak maguknak!</p>
            <p>- Maga sohasem hazudott.</p>
            <p>- Ott is hagyott!</p>
            <p>Geszty Péter feje lecsuklott.</p>
            <p>- Másnak.</p>
            <p>Edith hangja nagyon csendes volt.</p>
            <p>- Ne irígyelje. Sohasem fogja megismerni azt a részegítő mámort, amit maga ismert meg
               egy másik nő oldalán!</p>
            <p>- De tudni fogja, hogy az igen minden körülmények között igent jelent s a nem
               nemet!</p>
            <p>Edith feléje nézett.</p>
            <p>- Ki tudja - mondta - melyik a jobb, melyik a szebb...</p>
            <p>- Edith! - kiáltott meglepetten Geszty Péter, de az asszony nem engedte, hogy a
               gondolataiban kutasson. Máris beszélt.</p>
            <p>- A bejelentés után most a kérés következik. Péter!</p>
            <p>- Amit parancsol tőlem!</p>
            <p>- Vesszen össze Gézával. A vőlegényemmel.</p>
            <p>Csodálkozva nézett rá.</p>
            <p>- Gézával? Nekem is tízéves barátom!</p>
            <p>- Mégis össze kell vesznie vele - most nem nézett rá. - Magának nem szabad járnia
               hozzánk.</p>
            <p>És valami olyant mondott, hogy Geszty Péter belesápadt:</p>
            <p>- Nem szabad hozzánk járnia, Péter. Én nem akarom megcsalni az uramat.</p>
            <p>Péter riadtan az asszony keze után kapott, de volt felesége már mosolygott és
               elhárítón azt mondta:</p>
            <p>- És kérem, most menjen, Péter. Menjen azonnal el.</p>
            <p>Ezen a délutánon, amikor először ült újra szemben Évával, ez a jelenet, ezek a szavak
               jutottak az eszébe. Ült, nézte és egyre a felesége szavai visszhangzottak a fülében.
               Éva, mintha érezte volna ezeket a szavakat, szinte azokba kapcsolódott.</p>
            <p>- Látod, nem is kellett volna hazajönnöm. Megírtam, hogy még két hetet az anyámmal is
               el kell töltenem egy másik kis olasz fürdőhelyen. Csak át kellett volna oda utaznom.
               S én mégis hazajöttem. Hogy téged lássalak. Ha csak egyetlen napra is! Úgye szeretsz
               megint? - arcát a férfi arcához dörzsölte. - Úgye jókedvű, kedves leszel megint? Nem
               csinálsz gondokat, nehéz órákat nekem? Nem kényszerítesz arra, hogy gondolkodjam? -
               egészen hozzá bújt. - Te! Az utolsó napokban már úgy vágytam rád! Ezekre a
               délutánokra! Amikor felsurranok hozzád! Mindig olyan jó volt hozzád visszajönni!</p>
            <p>Szemrehányóan nézett rá.</p>
            <p>- Most majdnem elrontottad! Féltem tőled! Szivi! Ne csinálj problémákat nekem! Nekem
               ez nem való!</p>
            <p>Igen. Geszty Péter mintha csak a felesége szavait hallotta volna.</p>
            <p>Nézte Évát. Kutatva, kíváncsian.</p>
            <p>- Te! Éva! Szeretsz te engem?</p>
            <p>- Nagyon! - hízelkedve hozzábújt. - Én rám nem szabad haragudni! Engem dédelgetni
               kell, Ölelni, csókolni!</p>
            <p>Geszty Péter arcára csöndes mosoly ült ki.</p>
            <p>- „Szeresse, játsszon vele... Miért akar többet tőle, mint amit adhat...”</p>
            <p>- Mit mondasz, szivi? - nézett fel Éva.</p>
            <p>- Semmi. Idézet.</p>
            <p>- Nem haragszol már rám?</p>
            <p>Geszty Péter nemet intett.</p>
            <p>- Nem haragszom Éva.</p>
            <p>- Akkor jó! Rossz érzéssel utaztam volna el, ha haragudnál rám. - Vállára hajtotta a
               fejét. - Olyan jó lenne most itt maradni nálad! Átölelném a nyakadat, válladra
               hajtanám a fejemet és kicsit aludnék a karjaid között! De sajnos, menni kell már! Az
               esti vonattal utazom vissza!</p>
            <p>Kis tükröt, ruzs-rúdat vett elő, gondosan kikészíteni kezdte magát. És közben
               beszélt.</p>
            <p>- Mit fogsz csinálni, amíg nem leszek itthon?</p>
            <p>- Talán dolgozom.</p>
            <p>- Úgye, nem csalsz meg? Jaj, ez a rúzs olyan utálatos, folyton lepereg!</p>
            <p>Geszty Péter cigarettára gyújtva nézte.</p>
            <p>- Két óra mulva - csacsogott Éva - újra a trieszti gyorson ülök. Majd mindig rád kell
               gondolnom! Amikor együtt utaztunk!</p>
            <p>Felállt, a tükör elé lépett és ott puderozta az arcát.</p>
            <p>Geszty Péter régi olaszországi uti prospektusokat emelt fel az asztaláról.</p>
            <p>- Ezek a prospektusok - mondta csendesen - azóta vannak itt - mosolyogva lapozgatott
               bennük. - Hová utaztok. Éva?</p>
            <p>- Bemehetek a fürdőszobába? Itt rossz a világítás!</p>
            <p>- Hogyne, szivem.</p>
            <p>Éva bement, onnan fordult vissza:</p>
            <p>- Mit is kérdeztél?</p>
            <p>- Hogy hová utaztok most!</p>
            <p>- Portomaggiore!</p>
            <p>- Hol van az?</p>
            <p>- Nem is tudom! - hallotta az asszony hangját. - Valahol Délolaszországban.</p>
            <p>Geszty Péter még mindíg a prospektusokban lapozgatott.</p>
            <p>- Nem lesz ott nagyon meleg?</p>
            <p>- Tenger mellett sohasincs nagyon meleg!</p>
            <p>Ekkor történt: Geszty Péter szeme megakadt az egyik prospektuson. A prospektusból egy
               név csapódott a szemébe.</p>
            <p>A kis olasz falu neve, ahova Éva megy most.</p>
            <p>Portomaggiore.</p>
            <p>És alatta két sor:</p>
            <p>„...hat kilóméternyire Torinótól. Kedvelt kirándulóhely. Vonat, autóbusz,
               villamos.”</p>
            <p>Az arca csöndesen mosolyra húzódott.</p>
            <p>Tehát hat kilométernyire Torinótól...</p>
            <p>Ahol Angelo Pesotti lakik.</p>
            <p>S a torinói ügyvéd, aki úszni tanít.</p>
            <p>Megint hazudott...</p>
            <p>Felállt, a prospektust mosolyogva odadobta.</p>
            <p>- Rögtön kész vagyok, szivi! - hallotta Éva hangját a fürdőszobából s ő felemelte Éva
               keztyűjét, az arcához emelte és beszívta mégegyszer az illatát. Megsimogatta s
               mosolyogva visszaejtette.</p>
            <p>Éva elkészült. Belépett. Már fején volt a kalap. Kacéran megállt. - Szép vagyok?</p>
            <p>Geszty Péter mosolyogva nézte.</p>
            <p>- Nagyon!</p>
            <p>- Nem csalsz meg, amíg oda leszek?</p>
            <p>- Nem, Éva.</p>
            <p>- És mához két hétre délután négy órakor újra itt leszek nálad!</p>
            <p>Geszty Péter mosolyogva, és igen, szeretettel is, megfogta a kezét.</p>
            <p>- Nem leszel itt, Éva!</p>
            <p>- Hogy-hogy nem leszek itt?</p>
            <p>Geszty Péter, még mindig mosolyogva lassan felemelte a prospektust és
               átnyujtotta.</p>
            <p>Éva belenézett s máris csattant a hangja:</p>
            <p>- Péter én esküszöm, hogy nem az orvos!</p>
            <p>Geszty Péter elnevette magát.</p>
            <p>- Szóval mégis az orvos. És nem Pesotti!</p>
            <p>- Péter én esküszöm...</p>
            <p>- Ne esküdj! Miért esküdnél, Éva?</p>
            <p>Az asszony feje lehajtott.</p>
            <p>- Azért én mindig visszajöttem hozzád, Péter!</p>
            <p>- Vissza, Éva...!</p>
            <p>- És utána mindíg lelkiismeretfurdalásom volt.</p>
            <p>Lehetetlen volt nem mosolyogni.</p>
            <p>- Ejnye, ejnye...</p>
            <p>- Igen! - erősködött Éva - lelkiismeretfurdalásom is volt! És az ilyen-ilyen utazások
               után mindig jobban szerettelek! - könyörögve ránézett. - Hát olyan nagy dolog az,
               Péter? Minden barátnőm ezt csinálja!</p>
            <p>- Persze, persze...</p>
            <p>- Te, a Lucy is a nyáron!</p>
            <p>- A Lucy!</p>
            <p>- Tudod, az a szép fekete asszony, - odabújt hozzá - Péter, édes, ne haragudj! Én
               esküszöm, hogy idehaza sohasem...! Én nem tudtam, hogy ez ennyire fájhat neked!</p>
            <p>Geszty Péter mosolyogva mondta:</p>
            <p>- Nem haragszom. Én kérek tőled bocsánatot!</p>
            <p>- Te? Tőlem? Miért?</p>
            <p>- Három esztendeig istennő voltál. Akit csak imádni lehet leborulva. Aztán hat hétig
               - ezért kérek bocsánatot - céda, komisz utca rongya. Ma már tudom, hogy egyik sem
               vagy!</p>
            <p>Éva szeme Geszty Péter szemére tapadt, a hangja halk volt.</p>
            <p>- Hanem?</p>
            <p>- Nő! Szép kedves nő! Szép asszony Budapestről. Gyökeréről lemetszett, talajából
               kiszakított gyönyörű idegen virág.</p>
            <p>- Péter! Te...</p>
            <p>- Pszt, Éva! Én tudom, hogy szeretsz! Most! Gyönyörű idegen virág vagy, most az én
               szobám levegőjét édesíted meg illatoddal, az én szemem remegteted meg szépségeddel,
               színeid pompájával. De ki hallott már virágok - hűségéről?</p>
            <p>- Péter!</p>
            <p>- Csak az a virág hű, az a virág az enyém, amelyiknek gyökere van, talaja van s a
               talajból szívja éltető nedvességét. Te, ti, mind könnyű, gyökértelen szépasszonyok,
               tövükről lemetszett virágok vagytok s annak illatoztok, aki elvisz benneteket a
               szobájába.</p>
            <p>- Péter! Mi történt tebenned?</p>
            <p>- Semmi, édes, csak többé nem kívánok tőled lehetetlent. Semmi édes, csak vannak
               kérdések, amelyeket többé nem teszek fel. És nem hiszem többé, hogy istennő vagy.</p>
            <p>Csend volt. Péter magához húzta Évát, csendesen a haját simogatta és mosolyogva nézte
               az arcát.</p>
            <p>Éva is mosolyogni próbált.</p>
            <p>- Talán - mondta -, jobb is. Ember leszek.</p>
            <p>Péter a fejét rázta.</p>
            <p>- Nőt mondtam, Éva, szép asszonyt. Gyökértelen, gyönyörű idegen virágot!</p>
            <p>Az asszony kutatva a szemébe nézett.</p>
            <p>- Péter, te most haragszol rám! Értsd meg! Én azért szeretlek téged! Miért nem akarsz
               megtartani magadnak így, ahogyan vagyok?</p>
            <p>Geszty Péter megfogta a kezét.</p>
            <p>- Mert viszonyból lehet szerelem. Éva. De szerelemből viszony soha! - megcsókolta a
               kezét. - És most eredj szépen!</p>
            <p>Kint nagyon távolról az ég morajlott.</p>
            <p>- Talán helyes volna, ha taxiba ülnél! - mondta aggódva. - Vihar lesz és útközben kap
               el!</p>
            <p>Kihajolt az ablakon s lekiáltott a taxiállomásra:</p>
            <p>- Halló! Egy taxi álljon ide szorosan a kapu elé!</p>
            <p>A nyitott ablakon már be is süvített a szél.</p>
            <p>Éva siető lépései elvesztek a reccsenésben.</p>
            <p>A szél zúgásán át, valahonnan a körút felől egy kiáltó gyerekhang hallatszott. Egy
               rikkancs hangja:</p>
            <p>- Rendkívüli különkiadás, német csapatok átlépték a lengyel határt!</p>
            <p>Odakint élesen lecsapott egy villám, utána hangos dörrenés, azután a fekete fellegek
               ontani kezdték súlyos tartalmukat.</p>
            <p>Geszty Péter állt az ablaknál, Évára gondolt, raffinált ruhájára, anyagtalan
               kalapjára, arcára kent festékére egész könnyű, ingatag lényére. Hiába ült taxiban az
               orkán elkapta már. Vajjon mire a vihar elül, mi marad belőle?</p>
            <p>Vége.</p>
            
            
         </div>
      </body>     
   </text>
</TEI>