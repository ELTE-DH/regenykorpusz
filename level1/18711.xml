<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU01034" xml:lang="hu">
    <teiHeader>
        <fileDesc>
            <titleStmt>
                <title>A párizsi regény</title>
                <author ref="viaf:7514721">Szomory Dezső (1869-1944)</author>
                <respStmt>
                    <resp>ELTeC conversion</resp>
                    <name>Palkó Gábor<ref target="https://viaf.org/viaf/65989506"/>
                    </name>
                    <name>Fellegi Zsófia</name>
                    <name>Vida Bence</name>
                </respStmt>
            </titleStmt>
            <extent>
                <measure unit="words">91179</measure>
                <measure unit="pages">164</measure>
                <measure unit="vols">1</measure>
            </extent>
            <publicationStmt>
                <p>Published as part of ELTeC</p>
            </publicationStmt>
            <sourceDesc>
                <bibl type="digitalSource">
                    <title>A párizsi regény</title>
                    <date>2018-10-19</date>
                    <publisher>Magyar Elektronikus Könyvtárért Egyesület</publisher>
                    <ref target="https://mek.oszk.hu/18700/18711"/>
                    <respStmt>
                        <resp>Original Electronic Edition</resp>    
                        <name>Lipták Éva</name>
                        <name>Baloghné Bárdos Katalin</name>
                        <name>Fecz Ágnes</name>
                    </respStmt>
                </bibl>
                <bibl type="printSource">
                    <author>Szomory Dezső</author>
                    <title>A párizsi regény</title>
                    <publisher>Ahenaeum</publisher>
                    <pubPlace>Budapest</pubPlace>
                    <date>1929</date>
                </bibl>
                <bibl type="firstEdition">
                    <title>A párizsi regény</title>
                    <author>Szomory Dezső</author>
                    <date>1929</date>
                </bibl>
            </sourceDesc>
        </fileDesc>
        <encodingDesc n="eltec-0">
            <p/>
        </encodingDesc>
        <profileDesc>
            <langUsage>
                <language ident="hu">Hungarian</language>
            </langUsage>
            <textDesc>
                <authorGender xmlns="http://distantreading.net/eltec/ns" key="M"/>
                <size xmlns="http://distantreading.net/eltec/ns" key="medium"/>
                <canonicity xmlns="http://distantreading.net/eltec/ns" key="high"/>
                <timeSlot xmlns="http://distantreading.net/eltec/ns" key="T5"/>
            </textDesc>
        </profileDesc>
        <revisionDesc>
            <change when="2021-10-19"/>
        </revisionDesc>
    </teiHeader>
    <text>
        <body>
            <div>
                <head>I.</head>
                <p>Az angyali az volt, hogy vettem Pórfinál egy cilindert, mielőtt elindultam.</p>
                <p>- Nagyon szép legyen, - mondtam, - mert Párizsba utazom.</p>
                <p>Párizsban lehetett kapni cilindert, olyan magasat, mint egy kéménycső, 2 frank 50
                    centime-ért minden utcasarkon. Mit tudtam én akkor! Mikszáth adott egy levelet
                    Türr Istvánhoz. Azt is megmutattam a segédnek, - tizennyolc éves voltam!</p>
                <p>- Nézze! - mondtam.</p>
                <p>Az igazság az, hogy a segéd nem tudta elolvasni.</p>
                <p>- Rossz írás, - mondta.</p>
                <p>De talán csak Buckinghamnek volt ilyen cilindere peer korában, a parlament
                    megnyitása nap­ján. (Az angol parlamentben tudvalevőleg, bizonyos történelmi
                    tradicióból, kalapban ülnek az urak.) Azóta azt is megtudtam többek között, hogy
                    Buckinghamnek mértékre csinálják a cilin­de­reit, kiválasztott Daumier-rajzok
                    után. Én rohantam a magaméval, egy fehér karton­dobozban, késő éjjel a svájci
                    határon, ahol szakadt az eső olyan őskori patakzással, amilyet csak a svájci
                    egek tudnak szeptemberi éjszakákon. Bőrig ázva, ismeretlen perrónokon,
                    rettenetes hegyek alján, bús lámpások alatt, melyeket az eső még homályosabbra
                    fátyoloz, csak szaladtam a többi utasokkal ez éjjeli vegyesvonat mentén, a
                    hosszú vagónsor mentén, mely maga is elázva, dús vizeket folyatott a tetőzete
                    csöveiből, - csak szaladtam a kalapskatulyámmal! Betorlódva végre a fináncok
                    hivatalába, megálltam tisztelettel, s mind úgy állottunk tisztelettel, éjjeli
                    utasok, third
                    class-emberek, ahogy az angolok mondják, csurom vizesen,
                    a testünkhöz tapadt ruhában, kéklő gázlámpák alatt s ráztuk a vizet magunk­ról
                    panasz nélkül, mint a vizslák, ha kijönnek a szárazra s én még tetejibe a
                    skatulyámat is ráztam! Aztán vallottam, ahogy az törvény a vám előtt, vallottam
                    a fürdőző ember fázós, de üde hangján, amint kijön a Balatonból.</p>
                <p>- J’ai un cilindre! - mondtam franciásan, aminthogy így
                    mondtam: szileinder!
                </p>
                <p>Óh istenem, megfogadtam, hogy nem térek ki apró képcsoportokra ezekben az
                    elbeszélé­seim­ben, hogy nem részletezek, nem színezek, nem fodrozok s nem
                    fokozok, ahogy azt szoktam, s nem szállok le lelki viharzások mélységeibe.
                    Mégis, micsoda reveláció volt számomra, micsoda inzultus a lelkiekben, micsoda
                    álomból való ébredés már rögtön itt ezen a kis állo­máson, mikor e lágycsengésű
                        szileinder-re mind csak bámultak, fináncok! azzal a
                    nyelvtani elfogultsággal, ami oly jellemző svájciakra s franciákra s ami eleve
                    kizár minden magyarázatot.</p>
                <p>Rögtön, keserűn, Jászai Marira gondoltam, akivel olykor, a Váci-utcán, napfényes
                    délelőttök tavaszában, ha nagyon előkelőek akartunk lenni, franciául csevegtünk.
                    A legszebb dolgok emlékét lerontja olykor s ironizálja bizonyos profán valóság
                    felismerése. A mi franciaságunk, ellenőrzés nélkül, csakugyan az volt, ami a
                    Váci-utcán lehetett, de már nem többé a svájci határon. A való s költészet
                    asztrális távolsága egymástól, az járta át a szívemet s mi minden még, ami
                    átjárta, mennyi minden, mikor egy ilyen őszi eső, egy ilyen éjjel, egy ilyen
                    idegen határon, zuhanyoz le illúziókat!</p>
                <p>Meg kell vallanom, hogy e köcsög-kalap ügyében is, mint számos irodalmi és
                    művészeti kérdésben, mint általában az élet minden kérdésében s problémáiban, e
                    tragikai művésznő hatása alatt álltam. Oly elbűvölt csodálattal s imádattal
                    voltam görög-római tüneményessége iránt, hogy minden legapróbb megnyilatkozásait
                    szentírásnak vettem. A cilinder eszméje is tőle eredt, egy amúgy odavetett,
                    könnyedén odavetett királynői tanácsban, amikor elbúcsúz­tam. Választékos
                    szimpátiája az úri divatokban is a ritkaságok felé hajlott s abban az időben,
                    valóban, csak mágnások viseltek cilindert Pesten hétköznapokon, s az egy Ábrányi
                    Kornél! Az előző nyáron Balatonfüredre invitálva engem is egy szűkebbkörű
                    társasággal, csak úgy az ajka széléről mondta, csak úgy 
                       félre, ahogy a színpadon szokta, nagy Jászai, ahogy szokta: «
                        Cilinderbe jöjjön!» Cilinderbe nyáron, júliusban,
                    Balatonfüredre! Meg kell jegyeznem kortörténetileg s a könnyebb megértés
                    kedvéért, hogy viszont szalmakalapot például, inkább csak izraeliták viseltek.
                    Az úton, a vonaton, Siófokon, nagyon inkomodált a kalap a nagy hőségben, de
                    viszont kereszténynek tüntem. Valami időelőtti vőlegénynek tüntem, mert egy
                    bukétát is hoztam s a Balatonon, a hajón, paralel álltam a kéménnyel, az én
                    kéményemmel a fejemen.</p>
                <p>Mindennek hirtelen vége lett, e szimbolikus határon, vége a nyárnak, vége a szép
                    nyárnak, ahogy Schöpflin mondja, vége a hajónak, balatoni kirándulásnak s vége a
                    kalapnak is, a presztízs s a költészet értelmében. Már csak egy rossz női
                    tanácsot s egy rossz francia szót jelentett, ha ugyan jelentett valamit, egy
                    csomó más szó rajzásával az emlékemben, s amelyeket mind gyanúsnak találtam,
                    mikor egy félórával később megint a fülkém sarkában ültem és utaztam, magányosan
                    az éjszakában.</p>
                <p>Az ilyen primitív tájékozatlanság nyelvtanban és gramatikában, főleg utazások
                    idején, még talán közelebb hozza az embert önmagához s gyöngéihez, mint
                    nagyobbszerű tévedései ma­ga­sabbrendű filológiákban. A szavakkal csak
                    művészileg lehet játszani. Viszont egy deplaszírt szó fényvetésében olyan
                    nevetséges az ember, mint egy görbe tükörben, mert mégis csak a helyes beszéd az
                    ismérve valamelyes józan állapotnak, idegen emberek ítéletében. Fiatalos
                    könnyelműségem ellenére, aggódva gondoltam, ez első tapasztalataim alapján,
                    jóval súlyo­sabb komplikációkra a jövőben, holott akkor még csak sejtelmem sem
                    volt, hova visz utam s gyanútlanul csak abba a szőke városba készültem a Szajna
                    partján, amelyről Jászai oly finoman beszélt, oly kecsesen és ritmikusan, mintha
                    versekben beszélne! A vonat kocogott, train omnibus, az
                    órák lassan múltak, az eső zuhogott, kis svájci falvak látszottak bús tüzeik
                    pislogásával homályos mélyekben s apró állomások követték egymást a kalauz
                    kopogó lépteivel a szerelvény mellett, bús baritónjával, amelyen az állomás
                    nevét hirdette az éjben az esőnek s kísértetszerű utasoknak, akik csoszogtak az
                    esőben, s valami kis csengő csilingelt a ház falán szünetlen, mint a
                    lelkiismeret.</p>
                <p>Aztán, lassan, későn, sokára, valami távoli tragédiával a láthatáron, az őszi
                    hajnal ébredt olyan felmosott egekre, mint egy üvegtetőzet s úgyszólván
                    fokonként bontogatta színeit, a skarlát s a kénsárga változatoknak olyan
                    legszűzibb kezdetében és árnyalatában, hogy mind e fény e dőlt egeken végig, a
                    világ legelső hajnalának tünt s a sok sudár fenyőfa, mint barbár ifjak
                    csoportja, a sok bokor, repkény s őszi virág a réten s a sok tarka tehén
                    mozdulatlanra kifaragva habos patakok mellett, ez mind úgy tünt, első modellnek,
                    a teremtés idejéből! Le­eresztettem az ablakokat s valahogy úgy éreztem, nincs
                    elég tüdőm ezekhez a mélységekhez, hogy nincs elég tüdőm ezekhez a magasságokhoz
                    s elég lelkem ezekhez a mélységekhez, hogy mindezt fölfogjam és megértsem s
                    csodáltam, hogy ilyen törpén, ilyen nyomorultan ebben a fülkében s ebben a 
                        train omnibus-ban, még ülni tudok magammal. Holott
                    éreztem, amit még soha idáig, hogy van valami, valami rejtély, köztem és önmagam
                    között.</p>
                <p>Már reggel volt, egyedül utaztam s csak úgy voltak útitársaim időnként, egyik
                    állomástól a másikig, mint a villamoson otthon, jó svájciak kialudva s csinosra
                    fésülve s akik nagyrészt a mi fűszereseinkhez hasonlítottak. Amint könnyedén
                    felhajították tarisznyáikat a hálóba, a fejem fölött, kellő tisztelettel voltak
                    elázott kalapskatulyám iránt és bocsánatot is kértek, ha helyéből kimozdították.
                    A francia határon megint vittem a skatulyát, már kevesebb lelkese­déssel s
                    inkább csak kötelességből, mert a vámon be kellett mutatnom. De ezt már, ezúttal
                    zavarok nélkül, nyelvmesteri verzátussággal, mint aki csak az imént volt a
                    szomszédban egy kis filológiáért.</p>
                <p>- J’ai un chapeau de haute forme! - mondtam.</p>
                <p>Istenem, de hiszen igaz, hogy bizonyos hangulatainkat a szavak varázsa kelti a
                    szívünkben, mégha ezek a szavak nem is sokat jelentenek. Egy-egy szó olykor csak
                    a határa annak, amit kifejezne s inkább a maga megbékéltető hatását érezteti,
                    mint a tartalma erejét. Ez a korrekt, haute 
                    forme-os franciaság e második esetben, puszta
                    polifóniájával s bölcsességével éppúgy megnyugtatott, sőt felüdített s
                    kibékített magammal, mint ahogy az első esetben feldúlt a 
                       szileinder szamársága. Megenyhülten egy immár francia vagónban, ahol a
                    lécekre tüzdelten az ülések fölött, sok mindenféle intő szózatokat és
                    rendszabályokat tanulmányoztam s anali­zál­tam nyelv- és mondattanilag,
                    lassanként reménykedő bizakodásom is visszatért szívembe és megviselt
                    cilinderskatulyámat, ébredő képzettársulásokkal, már több rokonszenvvel néz­tem.
                    Le is vettem a magasból, ki is nyitottam, a kalapot kiemeltem, először francia
                    földön s először jómagamnak! és szakértelemmel vizsgáltam sérüléseit, szőrmenti
                    szűzveszteségeit érzékeny felületein. Belülről is megnéztem szeretettel s a
                    bélése fehér selymén egy egész medaillon-szöveghez tapadtam, a kalapos nevéhez,
                    a Váci-utcához, a házszámhoz és Pesthez egy szívalakú rajzban s mindezt a szívet
                    annál közelebb éreztem a szívemhez, minél inkább úgy volt, hogy messze
                    elszakadok tőle! Minden emlékem sajgott, minden múlt napom, órákra s percekre
                    osztva visszahangzott azokkal az átható sugalatokkal a maguk javára, egy idegen
                    világban s magam körül, idegen tájakban, ahol a vonatom gurult. Ez már a honvágy
                    titkos mérge volt, ami indult bennem, keserű hazavágyódásom finom gyökérképzése,
                    ami indult s azzá a rettenetes betegséggé lett tizenhét esztendőn át, amit a
                    franciák úgy mondanak he­lye­sen, hogy azt mondják: mal du
                        pays, mert hasonlóképpen ezt is megtanultam és soha semmit jobban!</p>
                <p>Mit tudtam akkor! Mi sejtelmem volt e határállomáson, egy-egy lámpással az
                    őrházak front­ján, mi sejtelmem ama tragikus Mühlhausennél, ahová még nem
                    álmodtam akkor szegény kis szomorú katonatisztemet! De amikor az estében végre,
                    ugyancsak ismeretlen rádióhullá­mokon, már Párizs zúgott elém az éjben s távoli
                    máglyasorai felé az égen, a train omnibus mint egy ünnep
                    felé gurult: már megint hittem, már megint szerettem, már megint az voltam
                    teljes lelki épségemben, halálos fiatalon s a kalapskatulyámmal, aki a
                    Váci-utcán Jászaival franciául beszélgettem! Nem mult egy perc s ezer izzó lila
                    gömbbe érkeztünk, egy zajos végtelenben. Nem mult egy perc s a cilinder a
                    fejemen volt, gavallérosan féloldalra csapva! Igy léptem ki a perrónra, ábrándok
                    hercege s mint főúri inasa önönmagamnak, kis bőrön­dömmel a kezemben.</p>
                
            </div>
            <div>
                <head>II.</head>
                <p>Ha nem is volt valami nagy kedvem hozzá, mégis illőnek találtam, hogy kitünő
                    hazánkfiát, Türr István tábornokot felkeressem a Mikszáth levelével.</p>
                <p>Meg kell vallanom, hogy leszámítva báró Fejérváry Gézát, akihez a legmélyebb hála
                    és kegye­let érzése fűz és Szurmay Sándort, aki családom barátja, sohasem
                    vonzódtam tábor­no­kokhoz. A napoleoni hadjáratokkal lezajlottnak véltem a nagy
                    kapitányok korát, s mivel e kort Hugo Viktor egyrészt megénekelte, másrészt jó
                    magam szakítottam az osztrák hadsereggel: az egész 
                       epopoia, ahogy a régi görögök mondták, lezárult számomra.</p>
                <p>Nem kérkedem e szakítással, mert nagy ára volt mint minden szakításnak s tört
                    szerelemnek az életben. De aki úgy bírálna szabadságvágyakat s lobogó
                    fantáziákat egy tizennyolcéves koponyában, valami szatócsmorál szempontjából, az
                    csak maradjon boldog a maga tudatlan­ságában. Aki tájékozottan s barátsággal
                    ítél, még az is legföllebb ha azt a relatív igazságot pillanthatja meg, amiben
                    részünk van e földön. Bizonyos lelki dolgokat csak úgy szabad vizsgálni
                    alázattal s főként irgalommal, mint ahogy az egyháziak vizsgálják, megilletődve
                    s tisztelettel a legsúlyosabb vétkeket is, mert ezek a vétkek, sajnos, az ember
                    szívét teszik. Renan inkább szökevény vagy öngyilkos lesz, amint írja, semhogy
                    katona legyen. Ha nem is vagyok Renan, holott igyekszem, viszont nem is voltam
                    az a dezentor sem soha, aki a Szig­ligeti Ede népszínművének hőse. De már nem
                    magyarázok s nem boncolgatok e ponton, hisz mindezt más helyeken bőven
                    kifejtettem meglehetős regényesen is, holott lelki búvárlatokkal, ahogy főleg
                    önmagamnak tartoztam mindezzel. Amit erkölcsiekben cselekszik az ember,
                    vég­érvényesen a maga útján s a maga világában, azért súlyosan megfizet, sajnos,
                    s ha csakugyan úgy fordul, látszólag önszántából, törvény s szabály ellen, azt
                    már a sorsa határozta az emberrel s itt nincs joga senkinek semmihez, csak éppen
                    a szánalomhoz, ami viszont lelki emelkedettség dolga. Szakítottam! Ha ma lehet
                    erről, évtizedek multán, ilyen könnyedén beszélni, ez nem azt jelenti, hogy
                    mindig lehetett. A dolgok mulandók, hála isten! Boldog az, akinek még futja az
                    időből, hogy egy nap csak amúgy elfütyöréssze, amit szenvedett.</p>
                <p>Szóval, hogy Türr Istvánhoz menjek, szegény fejem, ama vitéz 
                       ezer marsalai legvitézebb­jéhez, egyenest a Világtörténelemnek menjek!
                    Az igazság az, hogy a magam szerény privát történetét se bírtam, amint
                    önmagamnál viziteltem.</p>
                <p>Érzékeny tavaszában, húszéves korával, rendszerint már egész öreg az ember s
                    igazi ifjúsága csak úgy jön meg az idővel. Az élet során, a hosszú évek, az
                    ideiglenes évek, ahogy a teoló­gusok mondják, észrevétlen lesiklanak hónapokra,
                    hetekre, napokra, órákra s percekre osztva s mindezt egy szép napon, úgy látja
                    az ember, távoli virágzással, mult nyarak hervadtságában, mint egy mesteri
                    tájképet finom másolatban. Finom, igaz, s épp amiért ilyen finom, már nem az
                    többé, ami az eredeti volt, s mégis vonzó, sőt! talán még vonzóbb, mert valahogy
                    enyhül­tebb s valahogy emberibb, ahogy elmulott rajta, így másodkézből minden,
                    ami az első hatások nyers közvetetlensége volt. Ezzel szemben az ifjúság még nem
                    lát transzponálva semmit, amint csak önmagát bámulja önnönmagába zárva, s
                    beleüti az orrát a legtávolabbi csillagokba is.</p>
                <p>Rögtön, az első percekben, első párizsi napjaim, mint a malomkövek szakadtak rám
                    s amint így ültem, idevarázsolva első szállásomra, egy kis hotelszobába, a rue
                    Mazagran-on, amint így ültem négy fal között a köztársasági elnök arcképével a
                    falon, önmagamba omlottam össze ez első rohamommal Párizs ellen, hogy mégis csak
                    katonailag szóljak. Nincs annál keserűbb dolog a világon, mint amikor az ember
                    boldogtalanságát, húszéves korában, egy köztársasági elnök szemléli a falról.
                    Még megjárja egy király, egy monarcha, egy XIV. Lajos például, aki egy feudális
                    világban isteni jogánál fogva néz el fönségesen, a havasok cukor­süvegéről,
                    nyomorult emberi tömegek fölött. De hogy egy tetszésszerinti alak, a beérkezése
                    pre­tenziójával meredjen az emberre, mint a demokrata uralom első parvenüje,
                    mikor valami­vel kevesebb szerencsével éppúgy itt ülhetne ő is, négy fal között,
                    csak épp egy másik arcképpel a falon: ez valami borzasztó, akárhogy tiszteljük
                    is a tekintélyeket. Soha kínosabb tanum nem volt a magam keservéhez. Egy kis
                    kutyát nem adtam volna a világért, vagy egy kis madarat egy kalitkában, aki
                    dalol. Csak a kereszténység zsenije találta ki azt az egyetlen portrét, ami
                    méltó könnyekhez s fájdalomhoz, mikor az igazi szenvedőknek Krisztust mutatja a
                    kereszten.</p>
                <p>Hogy Türr Istvánhoz menjek! A magam körébe zárva, önönhősiességemmel, valami
                    olyan saját­ságos rémületet éreztem, amilyet a marsalai
                        ezer sohasem érzett, ezt merem mondani, s amint itt láttam magamat s
                    magam körül a vágyaimat beteljesedve s az álmomat megvaló­sulva, amint szóval
                    itt láttam magamat Párizsban, s nem a trénnél, ahová beválasztottak, majdnem
                    elájultam a kínos gyönyörűségtől! Úti élményeim füzérén, amint átfonta a
                    szívemet apró képsorozatával, riadtan követtem bizonyos friss újoncok sugárzó
                    figuráit az innsbrucki hegyek alján, ahol e zengő fiatalokat mint egy
                    panorámában láttam utoljára a vasúti kocsim ablakából, völgyeken és réteken át,
                    ahogy mind mentek és bevonultak, gázolva a füvet s maguk is virágosan, őszi
                    virágok között! Valami hűtlenség érzésére, amit sohasem éreztem idáig, homályos
                    felelősségem még homályosabb ösztönökbe keverten, hanyatt-homlok rohant bennem s
                    keresett mit!? egy kis rejtekhelyet a lelkiismeretemben. Odalenn az utca végén,
                    a Bonnes-Nouvelles nyilt felhasadva, rohanó embermasszáinak hangyatömegére s az
                    őszi alkony egei alatt, narancstavak sugárzásába ázva, százával tértek be
                    Párizsba ötös- és hatos­fogatok dübörgőn s ostorpattogással, távoli
                    lóversenyekről! S e társaskocsik mentén, meg­rakva néppel a zsivajban s a
                    fényben, félmeztelen rohantak zord rikkancsok, mint a távfutók, színes papírjaik
                    hírnökségével s zajokon s dübörgéseken túl, ijesztő szájakkal és fogsorokkal a
                    fényben, üvöltötték a Résultat-ákat, kótára szedett
                    dallamosságokkal. Ez mind zúgott és harso­gott, az egész úttest napesti
                    forgatagja a porban, s ez mind kivetett magából, mind ki­vetett magasra, messze,
                    a magam idegen bánatával s gurult tova a Bonnes-Nouvelles-en s a boulevardokon
                    végig, a faburkolat visszhangosságán, ez mind gurult a maga másik életével,
                    tulajdon életével, egész Párizs, ami zúgott és élt! Elsodorva, valahogy a szék
                    karfáján ültem, ahogy nyugtalan helyzetében rendszerint ül az ember, még
                    kínosabb bizonytalanba. Fogom-e bírni, kérdezgettem mint egy hajóroncson, lehet
                    ezt bírni, éveken át? - és megriadtam a hangomra. Csakugyan szóltam? Kihez is
                    szóltam? Rendíthetetlen, az elnök csak nézett a falról, az arcképnek ezzel a
                    sivár közönyével, amelynek nincs egy szemrebbenése. Azt hiszem, hozzá
                    szólhattam, hogy ilyen szívtelenül nézett.</p>
                <p>Mégis, ha mennék Türrhöz, gondoltam, s már indultam is, hogy reagáljak, s már
                    keresgéltem egy jobb nyakkendőt s kivettem a szekrényből 
                       Buckingham-like cilinderemet! Már fontol­gattam sok képzeteim során,
                    sok puskapor és harci zaj visszhangján, miről fogok beszélni s mit kérdezni a
                    sok csatákból! De már az első dobpergésre, ami felhangzott fantáziámban, úgy
                    visszaroskadtam magamba és már az első marsalai vitézségére a többi ezer közül,
                    oly rettenetes zokogásba fúltam, hogy keserű fölzendülésem, csak intonálva, már
                    messze túltett minden olasz trombitán! Ha meg is fogadtam, hogy nem analizálok,
                    mégis apróra szedném, a rezgése rezgésével a további hanghullámok és
                    megcsuklások rejtélyes keservét, oly kifür­készhetetlen sugallatokkal s
                    kótafejekkel keverten majdnem húsz esztendő nyomoráról s a sorsomról ami
                    önmagára ismert, hogy ezer marsalai, ha ez mind összefogna, nem tudott volna
                    sírni így! S így dőltem az este elé, az ablakom üvegéhez.</p>
                <p>Odahaza, ebben az órában, gondoltam, már mennek a színházba... Az utca világos s
                    a Pannonia mellett, a Nemzeti Színház két villanygömbje ég. Vajjon mit
                    játszanak? Nyilván az Ember tragédiájá-t, állapítottam
                    meg, magányosan, az ablakomban. S elnéztem a magasból egy távoli világba, mely
                    elé az estéli egekből mind sötétebb függöny szállt. Az ember nem hinné, hogy hat
                    az Ember tragédiája Párizsban, a rue Mazagran-on, egy kis
                    hotelszobában, Jászai Marival az Éva szerepében s akiért odavan az ember. Sokáig
                    nem fogom látni. Talán soha többé nem fogom látni. És csak álltam az ablakban és
                    csak álltam. S ezen az este már nem mentem el Türrhöz, a csatákba.</p>
                
            </div>
            <div>
                <head>III.</head>
                <p>Két rokonom lakott ebben a Hotel Mazagran-ban, két fiatalember szakállal, 
                        à
                    la parisien, - unokatestvéreim, ha merem bevallani.</p>
                <p>Míg otthon éltek, mint obskúrus bankfiúk, alig láttam őket. Magasabbrendű
                    szellemi munkás­ságom Pesten, az átlagos foglalkozástól eltérő kalandosságom a
                    költészetben s a zsurnalisz­tikában, nagy életem a parlamentben, mint riporter s
                    a színházban, mint cherubin, rég elterel­tek egy más világba, nagyon messze e
                    profán rokonságomtól. Leszámítva a szalkaiakat, akik földmíves emberek s
                    mesebeli gyermekkorom múlhatatlan emlékei voltak, nem is frekven­táltam soha
                    távolabbi atyafiakat.</p>
                <p>De e két párizsi fiatal e percben, magányosságomban s viszontagságaimban, két
                    vezéregyé­niség presztizsével hatott. E kettő közül, e Hotel Mazagran-ban,
                    főként a Miska nevezetű érdekelt, - a Schlésinger Miska, ha meg merem mondani.
                    Dúsgazdag szülők gyermeke, már egy éve lakott Párizsban s az A. de
                    Goldschmidt-cég hivatalnoka volt. Nagy cég, híres cég a gabonabizományban,
                    sándorpáli tekintéllyel, holott Adego-ra rövidítve üzleti
                    tájszólással a párizsi piacon s egy olyan gavallér cégfőnökkel az irodákban, aki
                    a Rotschild veje volt!</p>
                <p>A másik mazagrani fiatalember, a Gyuluska nevezetű, szerényebb származással s
                    anyagiak­kal, még csak bontogatta szárnyait, Gyuluska! s egyelőre
                    eredménytelenül indult, noha kecs­ke­szakállasan, a Miska karrierje nyomán.
                    Reggeltől estig, mint a boulevardok mártírja loholt szegény s szaladt állás után
                    s miután lejárta a két lábát a Bourse de Commerce körül az összes tereken s
                    utcákon, végül is beleroskadt az ágyába s ott feküdt leterítve, végérvényesen és
                    gaz­daságosan is, egy kétes paplan s egy lábzsák alatt szakállig betakarózva s
                    várta a jószerencsét. Gazdaságosan azért, mert végtelen álmai abban az egy órai
                    álomban, ami az élet, túlringatták napi szükségletein s amit ébren költhetett
                    volna, azt az alvással mind megtakarította. Az álom is, mint nagyrészt minden
                    boldogság a földön, csak egészség és gyakorlat dolga. Qui
                        dort, 
                    dine! mondják a franciák, s aki tud aludni tizennyolc
                    órát huszonnégyből, annak az élet minden kínja s szenvedése csak napi hat óráig
                    tart.</p>
                <p>De Miskám iránt érdeklődvén a hotelbeli kisasszonynál, még hazai elfogultságokkal
                    ugyan, de különben elég bátran intonáltam a nevét, készen arra, hogy e név
                    csengése s származásos zeneisége, a magam eredetét is revellálja.</p>
                <p>- Monsieur Schlésinger? - kérdeztem hősiesen, mert csak azt szégyeltem volna
                    életemben, amit nem mertem volna.</p>
                <p>A hölgy csak rázta a fejét és nézett.</p>
                <p>- Itt lakik, - erősítgettem, - egész biztosan tudom, itt lakik, kérem, - s végül
                    minden vitákat kerülendő, egy szál papírra leírtam e konzonanciákat, az egész
                    nevet leírtam dicstelenül, de kaligrafikusan! Ez volt az első szó, amit zenés
                    életemben leírtam Párizsban, - Schlésinger! - a jó Isten
                    legyen irgalmas nekem.</p>
                <p>Holott varázslatos szó! Soha ilyen sikerem nem volt írott szóval, holott volt!
                    Rögtön, a hölgy, derűsen felkiáltott:</p>
                <p>- Monsieur 
                    Szklezanzsé! 
                    Mais certainement!
                </p>
                <p>Boldog nép gyermeke, aki Szklezanzsé-nakolvasta 
                        Schlézingert! S oly spontán örömet jelzett e
                    felismerésben s polifóniákban, hogy egész szívét megmutatta, odatapadva, e
                    történelmi név viselőjéhez.</p>
                <p>Harmincéves lehetett a kisasszony, ami a bakfisok kora Párizsban, jócskán
                    párnázott test­alkat­tal, nagy kócos fejjel s pattanásos arccal, rózsaszínűre
                    behintve. Mindebből amolyan durva egész­ség áradt, valami vad rózsatő
                    életfolyamata áradt, töméntelen apró bimbókkal s egyet­len­egy vastag rózsával,
                    ami a szája volt a kisasszonynak, fogakkal felhasítva. Rögtön szaladt velem, a
                    szoknyái lobogásával a lépcsőn s amint kopogtatott s kitárta elém az ajtót, úgy
                    láttam, hogy csak annál jobban ismeri a kilincs gombját s a kulcs forgását a
                    zárban, hogy most mindezt nem magának nyitja s nem lép át a küszöbön.</p>
                <p>Amint a szoba mélyéről, egy kis toiletteasztal mellől e Szklezanzsé fölmerült,
                    nyulánkan, mint egy hattyú: minden vonzalmat igazolt. Még nem láttam embert,
                    akit klíma s környezet szellője, balzsama s varázsa oly tökéletesen átformált
                    volna a maga hajlékony fajiságából, egy idegen törzs izzó típusába! Nem
                    franciává lett Miska, mert franciává nem lesz senki, még egy Schlésinger sem,
                    még az is csak ritkán, aki annak születik. De sárgás arcbőrével, ami lappan­gó
                    szívbajának első fényvetése volt, gyér fekete szakállával, mely szállanként volt
                    ápolt, ma­gasra ívelt bivalyszemével, mely sugárzó bogarát önkívületekben
                    áztatta a szemgolyó man­dula­fehérjén, azzá a Velasquèz-szerű izzó spanyollá
                    változott, aki a Pradóban lóghatott volna egy szögön, ha nem az 
                        Adego-cég formálta volna ki, tengerentúli szállítmányok
                    kalandosságá­val, rio de janeirói gabonabárkák regényességében!</p>
                <p>Semmi úgy el nem szédíti a nőket, mint bizonyos fajtabeli jellegzetesség az ember
                    külső formáiban. Bizonyos fizionómiák már puszta vonalaikban s
                    hangsúlyozottságukban egy egész renesszánsz-kosztüm festőiségét s szuggesztióját
                    adják. Azonfelül vannak férfiak, akik úgy hatnak női fantáziára s ínyre, mint
                    délszaki gyümölcsök. Ezt tudták a mult század 80-as éveiben, bizonyos francia
                    regényírók, egy D’Ennery s egy Cherbuliez például a selejtesek közül, de sőt a
                    legkitünőbbek közül egy Balzac is tudta ezt egy távolabbi időszakban, mikor
                    szívfacsaró s kalandor hőseit megtette lengyeleknek, olaszoknak, sőt portugálnak
                    is, ha jól emlékszem.</p>
                <p>De mindezt tudta Miska is! A maga doncarlosi külsejéhez, összhangzatosan, valami
                    benső borulatot is kiművelt magában s ezzel még valódibbnak tűnt, mert a
                    látszatok ereje, mint minden ami művészet, jobban hat a valóságnál. Dúsan aratta
                    sikereit, boldogan sodródott az árral s lehatárolván élményeit s lelki
                    vágyódását az érzékei körére, nagyobbszerű kultúrák híjján, csak a nőkben látta
                    Párizst, s önönéletét is csak a nők szívében, a maga hibás szívével, ahogy e
                    szívekhez tapadt pátétikus éjszakákon, trubadurosan, a szerencsétlen! Fülemülék
                    zengenek így, aránytalan hangszeren a begyükből, nagy nyári éjjelekhez. Mikor
                    esténként megjelent, ájult baromszemével, a Café Madrid csillárjai alatt, ahol
                    százával torlódtak estélyi selymekben s egyéni félmeztelenségben tündéri
                    teremtések, s elvonult, mint egy castiliai, frakkban s fekete szakállasan,
                    hidalgo a tükrök sugárzásában! caballeros az asztalok virág­fűzé­re közt! az a
                    töméntelen szemrebbenés és árnyalatos mozdulat fogadta, amelyekkel bi­zonyos
                    nők, ösztönösen, azok felé a férfiak felé repesnek, akikben meggyötrött szívük,
                    lelkük, testük, mindenük, még hinni tud és magasabbra lendül! Abban az
                    úgyszólván görög-római szabadságban, melyben az efajta rabszolgavásárok
                    Párizsban, a külső formák ragyogá­sá­val, valami barbár piac szépségévé válnak,
                    a nő eleped, mint egy bús madár, aki röpülni akarna! Foglalkozásos szerelme,
                    művésziesen, azzá a leplezetlen világnézletté fordul, amely­be mindent
                    beleforraszt, tragikus szolidarítással, testvéri tényezőnek, ami érzésben s
                    gondolatban egyféle vele.</p>
                <p>Minden szív Miska felé olvadt, mint egy testvér felé, mint egy nagy megértő felé,
                    mint egy ünnepi társ felé a gyönyör mártiromságában. Ha nem is szólt, ha nem is
                    intett, ha csak leült csöndben, infáns-merengéssel egy kis asztalhoz a sarokba,
                    egy félüveg Pommery elé, mégis tudva volt, hogy hová száll gondolata és biztos
                    volt, hogyha senkire sem, de reá lehet szá­mítani, mikor ütni fog az óra! Már
                    ekkor, e nők ajkáról, vonzódva s ötletesen, új neve szállt népszerűsége
                    szárnyain. Miska, Muscat lett, Muscat l’Espagnol, -
                    spanyol muskotály! egy Schlesinger!</p>
                <p>- C’est 
                    trop! - mondta Adego egy nap, mert
                    az ő neve csak olasznak hangzott, ami bosszan­totta. S már búcsut is intett az
                    Espagnolnak! Miska ment, megváltva, a sors kegyében bol­do­gan, és meg se állott
                    a rue Chambige-ig a Marbeuf kerületben, ahol a Champs-Elysées vadgesztenyéin
                    túl, pályája zenitjére ért. Itt bírta, a legritkább Louis XV-ben, amit egy
                    sörfőző radikális fizetett, a Boudorevska Anna kegyét, mint a hölgy
                    szívszerelme!</p>
                <p>Sudárfák nem nőnek olyan magasra s keményre, mint e Boudorevska, robusztus
                    karokkal s kezekkel, melyek száz férfit felaprítottak volna, s két olyan mellel,
                    a fűzőjébe dagasztva, hogy falakat döntöttek volna fel. Szőke volt, olyan
                    ismeretlenül szőke, amilyen csak Éva lehetett, friss sütetben a jó Isten
                    kezéből, a világ hatodik napján, olyan szőke, amilyet soha sehol nem láttam s
                    nem olvastam, olyan tatárian, olyan kaukázusian, olyan lappföldien szőke,
                    amilyen csak egy orosz nő lehet, oly masszív s tömeges szőkeséggel, hogy sűrű
                    hajfonata a fején, hajóköteleknek tűnt. Hajlékony testformái e
                    monumentalitásban, azt az őskori erőt sejttették acélos izomzattal, melyre,
                    félistenek, egyetlenegy lépésükkel a térben, az egyik hegycsúcsról a másikra
                    léptek.</p>
                <p>Isteni tökélye, majdnem felülmult volna emberi arányokat, ha meg nem törik, mint
                    minden szépség, sajnos, siralmas hiúságokon. E kolosszus, ősgránitból faragva, a
                    színpadra vágyott, boldogtalan teremtés! s mint rendszerint az olyan nők,
                    akiknek nincs annyi hangjuk emeletnyi keblükben, mint egy haldokló tücsöknek egy
                    szőlőlevél alatt, e királynő is énekelt!</p>
                <p>Naphosszat szaggatta hangszálai füzérét ájult skálázásokon át oly
                    hangsötétítésekre a mélyben s oly sivításokra a szédítő magasban, hogy isteni
                    száján, harminckét gyöngy közül, valami agoniás kínszenvedésnek minden sikolya
                    szólt.</p>
                <p>De micsoda rejtélyes s tündöklő barátság volt ez köztünk, attól az első perctől
                    fogva, mikor spanyol Miska, mint Liszt Ferenc tanítványát, a művésznőnek
                    bemutatott. Nagyszerű lelke e nőnek, egész nagy spontán egyénisége, nagy
                    szőkesége, mint egy lámpa, ami nappal égne, úgy fordult s világított felém
                    ősemberi jóindulatokkal s szláv kedvességekkel, hogy mintegy elringatott nem
                    tudom micsoda távoli kezdet s eredet reggelébe, ahol az ember még vad volt és
                    csak jó. Azontúl, velem gyakorolta halálos énekét és én kísértem a zongorán
                    vészsziréna gyötrelmeit, amikor mint brabanti Elza, önkívületekben, Lohengrinhez
                    esedezett. De e pokoli zengései is, szépség s művészet híján, mégis úgy szóltak,
                    nem tudom, olyan emberi magas­la­tokról, hogy valami nősténytitán zord lelkét
                    sodorták a gyökereit tépdelve, mint egy praxitelesi szobor, ha szólani akarna,
                    kővé dermedve a lelkével! Már úgy imádtam, hogy csak reszkettem és féltem.</p>
                <p>Egy őszi este még javába tanultunk, izzó légkörökben a zongorának dőlve, mikor
                    valami kis hangcsuszamlásra, hirtelen abbahagyta s azt mondta, hogy fáradt.</p>
                <p>- Egy kicsit várjunk, - mondta s egy kis selyemkendővel a homlokát törölgetve kék
                    szemei fölött, csöndesen leült és pihegett, mint egy rózsaszínű gém, aki
                    átrepült az összes mennye­ken. Odakünn, az ablakokon túl, a Champs Elysées felől
                    az égen, oly fájdalmas magányos­ság­gal dőlt hanyatt a nap vérző matériákkal,
                    hogy az egész égbolt szinte beleroskadt rubinttavak­ba s narancs-szüretekbe, ami
                    mind fel volt kenve rá, egy távoli végtelenségben. Akkor, alig egy kis
                    kopogtatásra, bejelentés nélkül, csak az újjak lágy suhanásával az ajtófélfán és
                    függö­nyön, öreg orosz honfitársak jöttek látogatóba, három csöndesek és
                    szomorúak, megilletődve s alázattal, mintha templomba jönnének, hogy nem tudták,
                    miformán lehetnének még aláza­tosabbak s még csöndesebbek s hová üljenek le az
                    alkonyi fények máglyatüzében, mely megperzselte az ablakokat.</p>
                <p>Mind a három egyformán szikár, kopasz, öregember volt, kettő fekete kabátban
                    egy-egy gomb­maradékkal, lekonyultan a gomblyukban s a harmadik bársonyruhában s
                    olyan lakk­csizmában, mely a lábfejben papírvékonyságura taposva, a szárait
                    petyhüdten rezegtette, ezer kis apró kockára repedve. Alig szóltak egy-egy szót,
                    régi ismerősök, régi szegények, akik nem tudnak semmi újat s csak nézték a tea
                    színét a kristálypoharakban, a kristálypoharakat ezüst foglalatban s egysorjában
                    egy ezüsttálcán s ami közeledett az inas karján, három kristály­pohár, amint ők
                    voltak hárman.</p>
                <p>Egyszerre csak, a lakkcsizmás öreg feleszmélt a pohár széléhez tapadtan, de
                    megmaradt szürcsölő gyönyörében, mellyel a teája fölé úgy borult eltikkadva,
                    mintha egy virágos partról a Volga fölé borulna. S egy szót rebegett áhítatosan,
                    imádságosan, egy végzetes szót nedves bajusszal orosz nyelven, de amit rögtön
                    megértettem, mert a nő felpattant a Beauvais fotöljről, ragyogva! Rögtön, egész
                    tündöklő arca, ihlettől s kéjtől mámorosan még mielőtt énekelne, már felém
                    fordult s úgy várt s intett a zongorához, oly ideges fölkészültséggel, hogy alsó
                    fog­sorával, feltűzdelve az ajkára, az egész száját bekapta! Még nem csendült
                    első hangja, első siráma, első hajókürtje krimi hajósnép dalának, hogy a három
                    orosz, egyszerre mind a három, mintegy gutaütéses megrándulásokban, úgy sírt,
                    mint három gyermek! Főként a bársonyruhás robbant a honvágya sebével s a dal
                    végén, lehajlott fejjel a csizmaszárak fölött, már úgy vonaglott könnyben ázva a
                    két társával hármasban, mint igaz zsidók, ha imádkoznak.</p>
                <p>- Óh! - mondta a hölgy felémfordulva ahogy befejezte, - gyermek! de hiszen maga
                    is sír! - és nézte a könnyet a szemembe s még mondta, gyermek! mert ezt szerette
                    mondani, s mert ez olyan üde franciául, olyan kedves: - 
                       enfant!
                </p>
                <p>- Én is szenvedek a honvágytól, - feleltem. - Még szerencse, hogy nem magyarul
                    énekel.</p>
                <p>- Fogok! - mondta, - azzal az igérettel, amelyre mérget lehetett venni.</p>
                <p>S akkor, a három orosz, ahogy jött csendben, úgy ment. Még átvett búcsúzáskor,
                    diszkréten a szomszéd szoba mélyén, mindegyik külön-külön mindenféle jó
                    falatokat kis finom csoma­gokban s jócskán fehérneműt is, amit a serfőző
                    köztársasági ládaszám küldött fel e célra.</p>
                <p>S mikor este lett, késő este már, úgy álltunk ketten egyedül s tanácstalan, egy
                    lámpa mellett a szobában.</p>
                <p>- Nem jön a spanyol? - kérdeztem s kerestem a kalapomat.</p>
                <p>- Úgy látszik, nem, - felelte s hallgatott.</p>
                <p>Már indultam is volna s vártam, hogy a kezét nyujtsa. De csak elémbe állott,
                    olyan magasan s szőkén, istenem, mint a szűzi nap korongja kora reggel egy
                    hegycsúcson.</p>
                <p>- Szeretnék az este magával kettesben, - mondta, - a Maison Dorée-ban vacsorálni,
                    kis külön teremben. Olyan jó napom volt! Odaadom az erszényem, hogy maga
                    fizethessen.</p>
                <p>Megvallom, átvettem az erszényt. Naívitás lett volna szabadkozni, bárgyuság
                    elrontani a nő örömét s erkölcsieket magyarázni, nagyképűen, mint egy tanár. Óh
                    istenem, ha nem is jó magamért mondom, aki rendszerint súlyosan ráfizettem, de
                    mit adhat vissza nő véres könnyekből és szenvedésből, ha már nyujtja is az
                    erszényét az embernek? Azonfelül, ez eset­ben, még mindig módomban volt, valami
                    igen szerény fogyasztásomat a sajátomból fedez­ni, ahogy azt terveztem is
                    magamban, viszont súlyos inferioritásommal, zenéim leszámítva, oly mélyen voltam
                    e márványszobor alatt, hogy meghívni vacsorára egy osztrák főhercegnőt,
                    egyszerűbb s logikusabb lehetett számomra, mint vendégül látni e csúcsíves nőt a
                    Maison Dorée-ban, ahol nem voltak árak föltüntetve az étlapon! Én, jó isten, aki
                    kis zúgutcák kocsmáiban is, csak a jobbfelől való szegélyén tanulmányoztam az
                    étlapokat s böngésztem a sok kis szám között, a legeslegkisebbet!</p>
                <p>De rögtön, a kis különszobában, a zárt falak és függönyök között, oly ziháló
                    feszültség támadt köztünk az asztal fénykörében, oly fura zavar s forróság éppen
                    azzal, hogy a nő dúsan evett-ivott s én csak a kis kávéscsészémhez nyultam,
                    aranyszegélyes porcellánban. Oh, hogy nézett rám, hogy nézett hangtalan,
                    hangtalan! végre! s ahogy az arca torz lett, amint visszanéztem, tündöklő arca
                    ahogy megnyúlt fölívelt homlokkal a szőke haja irányában, a szemek sarki
                    csillagával fenn!</p>
                <p>- Enfant! - mondta, - enfant! -
                    mondta a fogával s már ittas volt és már aligha tudta, ha van-e még egy
                    Schlésinger a világon.</p>
                <p>
                    Muscat l’Espagnol! Mintha csak érezte volna ezt a percet,
                    amelyben elfelejtik! Ezt a patétikus nagy percet. Mert hirtelen föltünt az
                    ajtóban, frakkban s sötéten mint egy Torquemada!</p>
                
            </div>
            <div>
                <head>IV.</head>
                <p>A szobám ára, az Elnökkel együtt, havi ötven frank volt, de már az első
                    lejáratkor, szeptember végén, olyan válságokkal küzdöttem az anyagiak s
                    erkölcsiek tekintetében, melyekhez képest a Petőfi Szeptember
                        végén-je a legderűsebb dolgok melankóliája. Az igazi valóságot
                    ezidőtájt nem költészetben és fikciókban láttam s még nem volt meg az a
                    magasabbrendű esztétikám, mely a reális életet és reprezentatív figuráit a
                    képzeletem világából formálja ki tulajdon atyámfiai és komaasszonyaim turbulens
                    tömegével. Még akkor, művészietlenül, a magam számlájára jártam a bolondját
                    annak a létért való harcnak, melyet azóta, ünnepi magasla­tom­ról, színes
                    népségemnek szántam, dúsan kiemelve e népséget, százféle változatban, százféle
                    élettel, abból az egy életből, amit éltem. Bús magányosságom, szinte percenként
                    való adago­lással csöpögtette keservét a szívembe s egy
                        hölggyel állván szemben, egy úri hölggyel, akinek a szobám árát
                    fizetnem kellett, egy úri hölggyel idegenben: anyagi inferioritásomat a
                    legkínzóbb szégyenérzet komplikálta. Otthon, hasonló helyzetben, magyar
                    gavallérságom szigorú világnézetébe dermedve, nyilván agyonlövöm magam. Itt, a
                    boulevardok atmoszfé­rájában, egyszerűen elszenvedtem a helyzetet azzal a
                    hajlékony engedékenységgel erkölcsiek tekintetében, amire az ember oly hajlamos
                    az idegenben. De mind kétségbeesettebben láttam, micsoda rossz csere volt a
                    trénnél való szolgálataim helyett inkább szabadnak maradnom, mert a szabadság,
                    bizonyos viszonylatok között, a legkínosabb börtön érzésével hat. Míg
                    Szklezanzsé torreroi szenvedelmessége kellőkép viszonozta, a szó legvétkesebb
                    értelmében, a házihölgy gyöngédségeit, addig számomra is csak megjárta, mert a
                    Spanyollal való rokoni kötelékem révén némi elnézést élveztem. De mikor
                    Boudorevska Anna, mint a Vörösmarty hősnője, úgy fűzte «inda karjait» Miska
                    nyakába, hogy ebből egész ciklusok és sorozatos éjszakák lettek: helyzetem, a
                    kisasszony kegyében, egyenesen válságosra fordult.</p>
                <p>- Mi lesz a számlával?! - kérdezte kereken egy nap, holott olyan rézsutos arccal,
                    melyen a pattanások rózsabimbói Miska után epedtek élettanilag, sőt
                    botanikailag, hogy elviruljanak.</p>
                <p>A nők hangja olykor, bizonyos akcentusaikkal, a lelkiek egész nagy hátterét
                    vetíti. Minden izzik e hangban, permanens tüzekkel, még azokban a köznapias
                    percekben is, mikor fájdal­mak­nak és kríziseknek semmi közük a helyzethez.
                    Ahogy ez csengett: Mi lesz a számlával?! ahogy ez
                    csengett! a nő minden rosszkedve, haragja s kegyetlensége benne volt, amit
                    szerelemféltés és csalódás okoz.</p>
                <p>Már a harmadik éjszaka volt, hogy Miska elmaradt. Mikor a serfőző radikális,
                    viharosan el­fog­lalt s családos ember létére, lemondta azt az egy-egy órát,
                    amit hölgye bűvkörében tölthe­tett, ez a kis röpke óra legott, a Miska egész
                    nagy éjszakája lett! Ez volt a Boudorevska szívében a hév és időbeli arány,
                    jutalmazásos és kedvteléses szerelme között. A petit
                    bleu-knegyed­órán­ként röpködtek a helyzetek hadijelentésével s a vége
                    rendszerint egy nagy hang volt, egy nagy szólam, egy Izolde-i sikoly: «Jöjj!»
                    Ilyenkor Miska, inspiráltan, egy kis kézibőrönddel indult.</p>
                <p>- Utazom, - szólott be a kisasszonynak egy üvegkalitkába, ami az irodája
                    volt.</p>
                <p>- Óh! - felelte a hölgy a bőrönd láttára, - úgy látom hosszú útra megy! - s az
                    ajkába harapott. Alázatos nőstény, a maga second 
                    class öntudatával, hősiesen koncedálta Miskának a különb
                    szerelmeket s csak reám nézett mint egy farkasnőstény néz egy áldozatra.</p>
                <p>Már akkor ötvenfrankos lakosztályomból felköltöztem a legfelsőbb emeleten egy
                    szerény cabinet-ba, szabályos padlásablakkal a világra.
                    Ez a világ a háztetők végtelensége volt, nagy síkjaik cserép- és
                    palavariációiban, falakkal torlaszoltan s kitüzdelve tornyokkal s kupolákkal s
                    egy kéménynépség legendájával, amelyből kék és sárga füstök szálltak egy másik
                    vég­telenség felé a szürke egek távlatában, ahol az őszi felhők torlódtak ködös
                    tükrökké az égben. De már e kis szobában nem volt az Elnök képe a falon, csak a
                    házirend volt odaszögelve az ágy fölé, szigorú klauzulákkal s egy szigonyos
                    őrséggel a papír szélén, kis társaság! de aki egyetért a renddel.</p>
                <p>Nem kell túlozni a párizsi padlásszobák poézisét, mert az nem mind tündérmese,
                    amit maga­san Párizs fölött ez emberi galambducok rejtenek. De lapos
                    ablaküvegükről, vagy kiépített kalitkáik szögleteiről, mint egy hangszerről
                    tanulhatja meg az ember a szél és az eső minden melódiáit s főként azokat a
                    fülledt adagio-kat, melyekben a júliusi nap fekszi meg s
                    tüzesiti át e lucarne-ok bádogköpenyét. Általában nem is mondhatnám, hogy az
                    ilyen padlásszobák s a belőlük nyíló nagy kilátás valahogy alkalmasak volnának
                    valamelyes lelki terápiára s például benső bánatok s főként a honvágy
                    csillapítására, mert éppen azokkal a nagy horizontokkal, amelyekre nyílnak, csak
                    még távolabbról sejtetik az emberrel, végtelen egeknek legvégén valahol, a
                    zeniten túl, a hazája tájékát! Sűrűn laktam, de milyen sűrűn! az ilyen
                    legfelsőbb lyukakban, s ha húsz év alatt úgy megszoktam e magasságokat, hogy ma
                    is egy padláson lakom s a kupolám ágaskodó gőgjével szinte a mennyekben van a
                    dolgozószobám, mégis, ez első magaslatomon, inkább valami mélységekben éreztem
                    magam. Mit szólnának jó szüleim, a testvérem és Vajda János, aki szeretett
                    engem, ha itt látnának így fel- és lezüllötten?! Mit a barátaim s
                    hírlapírótársaim abban az elite-ben, melynek finom köréhez tartoztam, mint
                    riporter az összes tereken! Mit szólna Csemegi Károly, akinek gyöngéje voltam,
                    mit Kaas Ivor, akinek szemefénye voltam, mit a házelnök a parlamentben s az
                    egész mentelmi bizott­ság, mit a két Ábrányi, külön-külön, Kornél és Emil, aki a
                    verseimet felolvasta a Petőfi-Társaságban, mit Günther Antal, aki kollégám volt
                    a Pesti Napló szerkesztőségében s párbajsegédem egy
                    szerelmi ügyből támadt lövöldözésben, mit Acsády Ignác, sőt Fraknói Vilmos, hogy
                    e jó atyuskákat, de gyönge történészeket is idézzem, de mit főleg az a brilliáns
                    Fenyvessy Ferenc, akire már csak én emlékszem ezen az égvilágon s talán még az
                    egy Apponyi Albert, amilyen finom ember! Csak éppen Jókaira nem gondoltam, hogy
                    mit szólana ehhez, mert ismervén fantáziáját, valószínűnek tartottam, hogy ő
                    amúgy is lát itt engem! De már azt aligha látta Móric bácsi, mert így volt
                    szabad szólítanunk, azt már aligha látta, amint az ablakban, a rácsnak dőlve,
                    egy olyan rongyokba tépett vértömlővel álltam, amilyenről nyilván nem álmodta,
                    hogy még az is lehet egy emberi szív, Párizsban, egy háztetőn!</p>
                <p>Sehol annyira nem érzi önmagát az ember, mint éppen ott, ahol elveszett. Arra a
                    gondolatra, hogy sokáig nem fogom láthatni az Ember
                        tragédiájá-t a Nemzeti Színházban, Jászai Marival Éva szerepében, olyan
                    kínzó fájdalmakat éreztem, amelyekhez, az emberi szenvedés tárházá­ban, csak a
                    legszaggatóbb fogfájást hasonlíthatom. De kesergő szerelmem honvágyammal
                    komplikálva, vagy honvágyam kesergő szerelmemmel, fölzaklatott szívem azokhoz a
                    hatá­rok­hoz ért, ahol a szenvedésnek már nincs neve semmiféle nyelvben. A két
                    kezemmel a torkomat szorongattam, vagy a tíz körmömet vájtam az arcomba, hogy
                    valami nevét adjam e névtelen kínoknak s megtudjam, mitől szenvedek? Oly
                    egyszerű lett volna megfordulni a hosszú út legelején, azt mondani magamnak
                    franciásan: Il 
                    en est temps encore! Nem kérkedem azzal a keserű
                    hősiességgel, hogy csak álltam a harcot mindenek ellenére s nem adtam meg magam.
                    Mert ez nem energiákon mult, melyeket restelnék is talán, mint inkább azon a
                    reménytelen puhaságomon, mely finomabb s müvészibb is szívemben, de amellyel
                    végzetem visszaélve, könyörtelen sodort tovább!</p>
                <p>A vége az volt, hogy jól kisírván magamat, vettem a kalapom, lejöttem az utcára,
                    elvesztem a tömegben, bámultam és csak mentem, céltalan, az utamat keresve, nem
                    tudom hová! A Saint-Martin körül, hirtelen, nem tudom micsoda emlékre,
                    suggallatokra vagy sejtelmekre, az a kitűnő S.
                    Ö. jutott eszembe, aki még régebben, ujságíró kollégám
                    volt Pesten. Mióta Párizsba költözött, nem jött hír felőle, s nyilván innen
                    támadt regényes presztízse, mellyel a sok szó­beszéd, mint az ilyen távoli
                    fiatalembert, akiről nem tudni semmit, lassanként felkoszorúzta. Mondaine
                    körökben éli világát, rég arrivált, fütyül ránk, nagy sora van, egy hercegnő
                    szerető­je, egy éltesebb hercegnőé, igaz, de aki korához méltóan, dúsan ontja
                    adományait, - ilyesmi járta róla. Magam is sokáig hittem az efajta hercegnők
                    valódiságában, mert nincs semmi olyan tartós, mint a tévhit az emberben. Mikor a
                    rue Blondel mélyén egy kis zughotelben végig­botorkáltam azon a sötét folyosón,
                    ahol az ajtósorban a barátom szobáját kerestem a gyufáim pazarlásával, szent
                    hitem e hercegnői generozitásban megingott egy percre. De még nyug­talanabbá
                    lettem, mikor belépve a szobába, sűrű szólítgatásomra a homályban, 
                        S. kibújt az ágyból, leragadt bajusszal, egy
                    úszónadrágban! Nem szólt nyomorról, bajokról, finom ember létére, de ahogy
                    ébredt s ahogy alig ismert rám és csak nézett, nyilvánvalóan abból a nirváná­ból
                    ébredt, ami olykor, napokon át, a nagy éhezők jutalma, a jó Isten kegyéből. S
                    rágyujtott egy szivarvégre, amit alig láttam a szájában.</p>
                <p>- Hát a hercegnő? - kérdeztem, - hát hol van? az édes hercegnő! - s csak ezt
                    kérdeztem.</p>
                <p>- Be foglak mutatni! - mondta nagyon kedvesen, azzal a lappangó imádattal, ahogy
                    az ember főleg azt imádja, amije nincs.</p>
                <p>S még sokáig beszéltünk a hercegnőről, s mind melegebben, mind boldogabban s mind
                    isme­rősebben, s mulhatatlan emléke ez eszményi nőnek megmaradt a szívemben
                    átmintázva arra a fantómszerű Lady Backham-re, akit mindenki megtalálhat 
                        Az isteni kert című kötetemben, ha meg tudja szerezni ezt
                    a ritka könyvet.</p>
                <p>Késő este volt már, mikor a barátom végre elszánta magát, hogy az úszónadrágra
                    felhúzzon egy nadrágot, a meztelen mellére egy ingplasztront tegyen, nyakkendőt
                    kössön, egy redingot-ba bujjon s felrakjon a fejére egy avult kéménycsövet, ami
                    a cilindere volt. Egy pár kesztyűje is volt s egy botja. Igy felkészülvén,
                    odajött hozzám az ablakba, ahol álltam s néztem.</p>
                <p>- Párizs! - mondta elragadtatással. </p>
                <p>Óh istenem, ugyanaz a látkép nyílott innen, e mansard ablakából, mint az én
                    tetőmről a Mazagran utcában. Estéli egek, zord máglya tüzeikkel, ezernyi lámpák,
                    transzparens, fény­szórók s lángbetűk visszasugárzásával, mint a cézári Róma
                    égboltja világítottak valami sápadt s gaz skarláttal s az a távoli zúgás és
                    zsongás, ami szólott, a nérói hőstenor lehetett volna, ezernyi lant- és
                    hárfakísérettel.</p>
                <p>Holott nem! Ez egészen más volt, ez a hang, ez az ég, Párizs igaz ege az éjben!
                    Csillag nem volt, de a boltozat közepén, a teli hold egy zömök torony fölött,
                    csakugyan az a pont volt egy I betűn, ahogy Musset látta
                    ezt.</p>
                
            </div>
            <div>
                <head>V.</head>
                <p>Egy este, S. Ö. barátommal elmentem a magyar egyletbe. Ha
                    az ember odáig jut Párizsban, hogy elmegy a magyar egyletbe, akkor már minden
                    kötél szakadt. Akkor a franciáktól már semmit sem remélhet, egy millió
                    franciától semmit! és önmagától sem remélhet semmit, akkor már csak az van, hogy
                    elmehet a magyar egyletbe!</p>
                <p>Le kellett jönni a Szajnához, átmenni Saint-Louis en Ile-be, ahol az egylet
                    székelt, - micsoda szomorú út volt ez néptelen szűk utcákon át, abban a sivár és
                    magányos városrészben, mely ódon házsorai árnyékával lebeg egy sárga víz tükrén,
                    gázlámpák mentén, a Morgue szomszédságában, mint egy álomország! Amellett, még a
                    túlsó parton a Notre-Dame előtt kellett eljönni s amint az üres térségen, a
                    székesegyház két tornya alatt, két cilinderünk egy­más mellett áthaladt az
                    estében, mint egy Doré-rajz, ami élne: szinte szimbólikusan éreztünk lesujtó
                    arányokat, a magunk két testvértornyának alacsony nyomorúságát a fejünkön, a
                    tor­nyok magassága mellett! A katedrális történelmi fönsége annál keserűbben
                    nyomta a szí­vünket, hogy Napoleont itt megkoronázták, viszont nekünk,
                    kettőnknek, nincs két frankunk, amit összeadhatnánk, hogy szerényen
                    megvacsorázzunk! Mert főként az olyan analógiák sorvasztják az embert, amelyeket
                    az ember érzése ragaszt össze, rendszerint összefüggéstelen elemekből. A
                    Bonaparte sikere mellett, mi ketten, két magyarok, oly koronázatlan
                    korom­sötétben voltunk a Történelem legmélyén egyéni történetünkkel, hogy még
                    azt a pár gáz­lám­pát is csak csodálhattuk, ami halványan ránkvilágított, bús
                    útunkban, két magyarok! Emberi sorsunk fonalán, elborulva gondoltunk a többi
                    sorsok, a boldogabb sorsok nagy gombolyagára s a magunk szűk világa, siralmasan,
                    abban a gödörben kulminált, aminek a gyomrunkat éreztük. Igy mennek gyakran
                    magányos emberek a párizsi estében keserű bensőkkel, így mennek, s így mentünk
                    mi ketten, nagyon szótlan, kis szűk utcákon, rossz kövezeten fájós lábbal, mert
                    a nyomor rendszerint a lábán kezdi ki az embert, aminthogy az ember sorsa
                    igazában nem is felülről szövődik. Élni! Enni! Falni! Holott nem is igaz!
                    Koplalva, csak éppen az volt, hogy koplaltam, de mindig függetlenül attól, ami
                    az életem lehetne, fizikai s erkölcsi értelemben. Soha, egy percre nem éreztem,
                    hogy élni is szeretnék, mikor húsz éves voltam! Csak azt éreztem, hogy az
                    éhségem valami tompa fájdalommá változik bennem, de attól, igen gyakran, még
                    nagyon boldog is lehettem.</p>
                <p>- Itt vagyunk! - mondta a barátom egy régi ház előtt, a küszöbön, ahol
                    megálltunk.</p>
                <p>A kapu megnyilt egy sötét kapualjra, egy gázlámpa virrasztásával, mint egy
                    alagútban, töre­dezett boltívek alatt. Feljöttünk a lépcsőn. Rögtön egy világos
                    küszöb volt előttünk, mert az ajtó tárva-nyitva volt. Az egész egylet, az egész
                    helyiség úgy nyilt reánk, azzal a kispolgári siralmassággal, azzal a
                    menhelyszerű magányossággal, azzal az ellen-bordély otthonossággal, ami az ember
                    minden igényét lefokozván, az embert is lefokozza önmaga előtt.</p>
                <p>- Jó estét! - mondta a barátom, magyarul! s egy női hang felelt a konyhából: «Jó
                    estét!» - s ez valahogy úgy hangzott, nem tudom, mint a bűn, úgy hangzott, olyan
                    izgatóan, olyan tiltottan, olyan imádandóan ez a szegény «Jó estét!» a nagy
                    franciasságban, olyan kábítóan, amiért magyarul hangzott egy ilyen százéves
                    párizsi bérházban, ami megúszta a forradalmat s még ismerhette Robespierret! S
                    még úgy hangzott, hogy az az egész távlat benne volt, amit két világ között csak
                    a nyelv zsenije tud kifejezni, néhány betű hangzatával.</p>
                <p>Alig egy pár drága honfitársunk ült a nagyszobában, amikor beléptünk és olvasta
                    az Intrasigeant-t és cigarettázott, nagyrészt fiatalok,
                    komoly munkásifjak s iparoslegények, ahogy a kezükről láttam, kis
                    bársonyszegéllyel a körmük alatt.</p>
                <p>A barátom mind üdvözölte őket, egy árnyalat fölényességgel, igen elegánsan, de
                    nagyon barátságosan is. S engem is bemutatott, mint ujságíró kollégáját. Hazai
                    elfogultságaimmal, megvallom, kissé idegenkedve vegyültem e társaságba, mert
                    semmi sem hat idegenebbül az emberre a külföldön, mint tulajdon honfitársa egy
                    másik rangosztályból. Ostoba érzés ez, a legostobább, de hát nem tehetek róla.
                    Nem is igen tudtam, mit kezdjek ezekkel az urakkal s mit beszéljek? Egész Pest,
                    egész nagy életem hazai zenebonákkal, még mindig zúgott s zajlott bennem, s
                    éppen itt zajlott a leghevesebben, ezek között az egyletbeliek között, akik
                    már-már elszakadva hazulról s homályos haragokkal a szívükben, a Rochefort
                    lapját bujták rokon­érzésekkel. Próbáltam olthatatlan rögeszmémben, mint egy
                    hittérítő, egy kis tirádát Jászairól s a Nemzeti Színházról, mert csak ez járt a
                    fejemben. De rögtön éreztem is e matériák silány­ságát e bérmunkások
                    világnézletében s hogy micsoda más élet az és más világ az, ahonnan én beszélek,
                    mintha egy pacsirta szólana az égből, emberekhez! Ugy néztek mind, meglehetős
                    savanyúan. S úgy hallgattak is, azzal a fanyar nyugtalansággal, mely eleve
                    elhárítja a hazai emléket. Kitérvén idegen hatások elől, mindenkinek megvolt a
                    szívében a maga intim érzése s véleménye egy távoli hazáról, amelyről inkább
                    hallgatni szerettek. Azóta is, gyakran meg­figyeltem, idegenbe szakadt véreink
                    között ezt a sajátságos tartózkodást, mely hallgatagon a multak tekintetében,
                    inkább arra a jelenre tárja fel szívét, amelyben úgy él, egy idegen világ­ban...
                    E szívnek minden szála, líraiság nélkül ugyan, de szülőföldjükhöz fűzte e
                    magyarokat, viszont szellemi elvágyódásuk, főleg politikai tekintetben, az
                    idegenben találta hazáját. Ez akkor így volt az Egyletben s azóta is így van
                    nyilván, azokkal az árnyalati elhajlásokkal, amelyekkel az idő fokozza a
                    dolgokat. Drága proli-testvéreink, keményre franciásodva, nem XIV. Lajosért
                    csodálták, nagyon helyesen, ezt a latin világot maguk körül, ezt a lázas
                    Párizst, mámoros élete zsivajával. De nem is a Monna Lisáért csodálták, ami már
                    kevésbé helyes, nem is a sok szobrokért és többi képekért a Louvre-ban, a sok
                    könyvekért a Szajna partján, a sok zenékért az Operában s a sok halottért a
                    Pantheonban, márványba temetve, nagy álmaik örökéletével. Nyilván voltak e
                    magyarjaink között amolyan sápadt intellektuelek is, ami a munkásban talán a
                    legrosszabb fajta, de számomra nagyon becses, mert az ilyen tépelődő, ha túl van
                    konvencionális forradalmiságon, rendszerint magányos és finom ember, aki úgy
                    várja, hogy virradni fog egyszer, hogy a hajnalokban sincs többé bizalma. De
                    nagy többsége ez egyletbelieknek nem adott volna egy Jules Guesde-t, vagy egy
                    Jaurés-t, nemhogy száz osztrák-magyar főhercegért, de a legragyogóbb költőért
                    sem ezen az égvilágon. Óh istenem, ezek mind szűcsök, szabók s takácsok voltak,
                    ezek az egyleti fiatalok, sőt fúrók, faragók s csiszolók is voltak ékkő- és
                    ékszerindusztriákban s kitünően kerestek. Mind kitünő emberek is voltak. Csak
                    éppen valamelyes szépség iránt nem volt érzékük a művészetek értelmében s éppen
                    Párizsban nem, milyen furcsa! Nem vizsgálom az okokat, ezeket mindenki tudja. A
                    szépség nem hasznos. A hasznos ott kezdődik, ahol a rút. Itt minden fel volt
                    aprózva kilátás­ta­lan demokráciákra. Itt minden olyan józan volt, hogy
                    kétségbeestem. És szeretvén királyomat, holott törvényét megszegtem, nem igen
                    értettem, mi gyönyöre lehet egy ilyen egyleti magyarnak abban, hogy
                    Franciaország köztársaság?! Mert csak ebben volt gyönyöre és semmi másban, a
                    radikális köztársaságban! Itt mindenki élvezte, milyen édes! amihez semmi köze
                    nem volt!</p>
                <p>E perctől fogva, húszéves koromban, ébrednek sejtelmeim emberi korlátoltságokról.
                    Azóta volt időm s alkalmam kibővíteni ismereteimet e téren s magamat is
                    beleértve kivételes éle­temmel s minden jóindulataimmal, egy általános
                    javíthatatlanságba, rájöttem, hogy az ember, igazában, valami egészen
                    reménytelen dolog.</p>
                <p>De a falon feltünt, pirosba dermedve, Karlovszky festménye a királyról, tábornoki
                    díszegyen­ruhában. Ferenc József lehetett volna a legnagyobb uralkodó ezen a
                    világon, ha nincsenek barátai. Nemkülönben tönkretették a festők is, akik
                    festették. A Karlovszky portréja kitünő volt, csak erősen be volt ütve, ahogy
                    piktori nyelven mondják, s az elmosódott kontúrok alatt egy skarlát kísértet ült
                    egy széken s egy halotti koponya derengett a szürkés hátterekből, két
                    oldalszakáll furcsaságával. De mindez, nem tudom, valahogy ideillett azzal a
                    tragikus vizaví­val, ami a Kossuth Lajos arcképe volt a szemközti falon.</p>
                <p>Közben a konyhából, mind barátságosabb hagymaillat szállott s mind többen jöttek
                    lágyabb magyarok is, kevésbé elfranciásodva, igazi arrivált magyarok, főleg
                    szűcsmesterek és nőszabók magyar nejeikkel s ekkor úgy fordult a dolog 
                        S.
                    Ö. rendezésére s bekonferálására, hogy én itt most 
                        felolvasni fogok! Egy kis asztalra, a fal mentén, Ferenc
                    József alatt, két gyertyát helyeztek s noha sok gyertya égett az életemben sűrű
                    virrasztásaim során, de olyan nyugtalan lángja, amilyen ennek a kettőnek, soha
                    egyetlen egy gyertyámnak nem volt. És soha felolvasó, két égő gyertya közt s egy
                    király árnyékában olyan éhes nem volt, mint én, de dacoltam a sorssal nagy
                    küldetésem tudatában, mert ekkor még semmi iróniám nem volt. Viszont volt egy
                    kéziratom a zsebemben, egy Vihar című novellám, amit
                    fiatalos búskomor­ságom oly tragikusra koncipiált, hogy a hangom is remegett
                    bele, amint olvastam, miközben a gyertyák lobogásán, a királyi árny, foszladozva
                    a székén, távozni látszott a felolvasásról.</p>
                <p>De szerencsésen befejezvén szereplésemet, egy utolsó szó tremolójával hatásosan
                    felállottam s meghajtottam magam. Az érzésem az volt, hogy legalább is a
                    Petőfi-Társasághoz tartozom, mert mindig csak hazafelé gondoltam. A hölgyek
                    tapsoltak s csodálták maguk között illusztris fiatalságomat, az urak távolodtak
                    s csak egy Schwartz nevű kárpitos közeledett azzal a spontán barátsággal és
                    lelki biztonsággal, ahogy izraeliták minden híres emberben az izraelitát
                    üdvözlik.</p>
                <p>- Legyen szerencsém vacsorára! - mondta ez a finom ember, mert közben már hordták
                    a borjupörköltet galuskával, a helyiség minden irányában.</p>
                <p>- Nagyon köszönöm, nem vagyok éhes, - feleltem.</p>
                <p>Nem hazudtam. Benső hevületeim, húszéves hitem önnönbadarságaimban, melyek e 
                        Vihar című történetben, amint az az 
                       Elbukottak című könyvemben olvasható, az eszményi butaság
                    legtündöklőbb magaslatáig emelkedtek, oly kábító önelégültséggel s oly
                    beteljesedett kéjekkel öntöttek el, hogy szinte túl voltam minden érzéki
                    kívánságon. Megkezdvén mártíromságomat Isten akaratából, szent gyönyöröm nem
                    tudta még micsoda útnak indul, micsoda vágyak s gyötrelmek felé a szavak
                    párzásával, micsoda poklok s egek elé halálra sápadtan, mikor egy­szerűen egy
                    éjen át, ezeregy éjen át, csak egy tollszárat mártogat tintába! A két gyertya
                    még lobogott a szobában. De már csak én maradtam itt, a skarlát királlyal s az
                    ősz Kossuth-tal harmadiknak, halálos álmaimhoz tapadva. Mert mindenki az
                    ebédlőbe vonult és S. Ö. is eltünt egy társasággal, aki
                    invitálta. Gondoltam, elviszem a gyertyákat magamnak, ezt gondoltam, vétkes
                    hajlamosságokkal. El is fújtam mind a kettőt, csendesen kiemeltem a tartóból s
                    zsebre­tettem, tiszteletdíjamnak.</p>
                <p>Boldogan tértem haza a Mazagran-utcába. Micsoda jó estém volt, micsoda drága
                    finom Egylet! Micsoda éjszakám is lesz, micsoda világos éjszakám ezzel a két jó
                    darab fáklyával, amit hoztam! Már otthon is voltam, már be is csengettem. A kapu
                    megnyilt magától, egy zsineghúzásra belülről s megint bezárult mögöttem.
                    Kerestem a kulcsomat abban a kis fali­szekrényben, ami az irodában volt. A
                    háziszolga aludt, ájultan egy vaságyon, a kapuzsineggel az orrán, ahogy ez
                    lelógott a falról az arcába.</p>
                <p>- Nincs kulcs! - szólott félálmában, amint kérdeztem.</p>
                <p>- Hol van? - dadogtam.</p>
                <p>- Elvették! - felelte s egy nagyot fordult az ágyában, rettenetes bűzökkel, amit
                    felkavart s megint rántott egyet a zsinegen, a feje fölött.</p>
                <p>A kapu megnyilt, mehettem! Mentem is. Ez volt első hajléktalan éjszakám
                    Párizsban, - az első! Mert itt is csak az első számít, mint a szerelemben.
                    Kijöttem a boulevardra, a Bonnes-Nouvelles-boulevardra, ez volt a neve: 
                        Jó Hírnökség boulevardja! Az ívlámpák tündököltek, a
                    színházfrontok tüzei égtek, a sok transzparens a levegőben, a sok fényszóró a
                    tetőkön, az mind sugárzott és égett s az égen volt a hold! Leültem egy padra a
                    novemberi ég alatt. Néztem a sok népet, aki jött a színházból. Minden ragyogott
                    és fénylett. Világosabb volt, mint nappal.</p>
                <p>- Kár volt elvinni a gyertyákat, - gondoltam.</p>
                
            </div>
            <div>
                <head>VI.</head>
                <p>A másik unokafivérem, gőzös paplanai alól feleszmélt időnként s szembenézett
                    sorsával. Megint nyakába vette Párizst s kétségbeesett szaladgálások után, végre
                    állásba jutván, alig akart emlékezni, sajnos, ama szent fogadalmára, hogy
                    hivatalbalépése napján, ha a jó isten idáig juttatja, megvendégel az 
                        Etablissement 
                    Duval-ban, 3 frank erejéig! Hosszas vitáink során e
                    ponton, rokoni kötelékünk, a végsőkig feszülten, csak azért nem szakadt meg
                    vég­ér­vényesen, mert a fiatalember, ha rosszkedvűen is, de végre mégis csak
                    állott szavának s bejött velem az établissement-ba s
                    leült mellém az asztalhoz, szorosan mellém, valami pénzügyőri ellenőrzéssel...
                    Én már az étlapban gyönyörködtem, mint a halak, vadak, pástétomok, szárnya­sok
                    és gyümölcsfélék édenkerti leltárában, 3 franknyi latitűdömmel, mikor hirtelen
                    meg­szó­lalt:</p>
                <p>- Csak két frankig mehetsz, - mondta, - mert úgy érzem,
                    nem leszek hosszú életű az állá­somban.</p>
                <p>- Gyerünk két frankig, - gondoltam - az is jó. Csak valameddig gyerünk, az a
                    fontos.</p>
                <p>De aztán megkérdeztem:</p>
                <p>- Miért nem leszel hosszú életű? - szólottam a költő fölényességével, aki, mivel
                    csak Istent szolgálja s nem az embereket, soha el nem csapható.</p>
                <p>Régi megfigyelésem, hogy az ember, keserves helyzetében, ha hangsúlyozni kívánja
                    bánatát, rendszerint megismétli azt a kérdő formát, amit intéztek hozzá.</p>
                <p>- Hogy mért nem leszek hosszú életű az állásomban? - kérdezte unokafivérem. -
                    Azért nem, mert nem fogok megfelelni, - vallotta be azzal a megalvadt
                    rezignációval, ahogy bizonyos emberek tisztában vannak a maguk képességeivel. Az
                    egész olyan őszintén és keserűen hangzott, mintha ezzel az egyetlen mondatával a
                    Schubert Geständnis-ét énekelte volna el valami igen
                    egyéni hangnemben. Amellett még óvatosan körül is nézett, ha nem hallotta-e meg
                    valaki, amit dalolt.</p>
                <p>Háromfrankos lehetőségekből áttérvén, ellenmondás nélkül, kétfrankos
                    kombinációra, meg­vallom, nem sok érdeklődést mutattam e 
                       diminuendo erkölcsi okai iránt. De unokafivérem, csordultig a
                    szívével, mindent megmagyarázott, szépítés nélkül, azon egyszerűen, amilyen
                    tisztességes fiú volt.</p>
                <p>- Mint német levelező nyertem alkalmazást H. bankbizományi
                    cégnél, - így kezdte ama bio­grafikus modorban, mely német olvasmányainak hatása
                    volt. - Egy bloc-note-tal a kezemben, - folytatta, - állok, mint egy hülye a
                    cégfőnök előtt, s jegyezném néhány schlagwort-tal azt a
                    húsz-huszonöt levelet, amit úgy diktál egy szuszra, egyiket a másik után s olyan
                    gyors franciasággal s olyan szédületes tempóban, hogy egy kukkot nem értek az
                    egészből! Nem is diktál, de szaval. Nem is szaval, de szónokol. Nem is szónokol,
                    de valósággal színházat játszik e leveleken át, német ügyfelei előtt a térben,
                    olyan fölénnyel, olyan indulatokkal, olyan röpkeségekkel, hogy világosan látom,
                    amint e sarlatán modorával, sok blöffel s ravaszsággal, a víz alá nyomná őket,
                    az összes német ügyfeleit, mind. Olykor nem is mond semmit, csak egy rövid
                    gesztusa van, vagy két ujjával csattog egyet, vagy lecsapja a plajbászát az
                    asztalra, - ezt én mind értsem meg, hogy ez mit jelent! Végül azt mondja: 
                        Voilá! s mehetek. Ez egy zseniális ember, lehet, nem
                    tagadom. Ez egy briliáns ember, az is lehet. De mikor én leülök, szegény fejem,
                    hogy németül megírjam, amit ő franciául odabűvészkedett s odagesztikulált nekem,
                    olyan káoszban vagyok, olyan lelki nyomorban és kínban vagyok, hogy elátkozom az
                    életemet. Elrémülve gondolok a következményekre, végzetes bajokra, zűr-zavarra
                    és marha­sá­gokra, amit csinálhatok, micsoda súlyos kárt okozhatok az üzletnek,
                    mikor e húsz-huszonöt levél tartalmából, direktiváiból, utasításokból, tíz szó
                    az sok, de annyit sem értettem meg! Amellett még alig ülök egy percig s már
                    vissza is hivat az irodájába: «Ajoutez à 
                    Charles Widder 
                    à Mayence!» - kiáltja s még jön egy rövid tiráda. «
                        Ajoutez à Mayer et Comp. à Cologne!» s megint néhány
                    energikus szó, amit lehadar egy pillanat alatt s végül: «C’est
                        à laisser ou à prendre!» ami a tendenciák összességét jelzi s legvégül:
                        «Et puis m-de!»Kíváncsian erre az utolsó szóra, amit
                    a legcsengőbben mondott, valami olyan gusztussal és tisztán, hogy fel is tudtam
                    jegyezni, megkérdem egyik kollégámat az irodában, ez vajjon mit jelent? Még jó
                    szerencse! Már majdnem beleírtam volna a levelembe, Mayer és Compnak Kölnbe,
                    külön utóiratnak!</p>
                <p>- Ez se lett volna baj, - magyarázom filozofikusan féligsült 
                       chateaubriand-om mellől, melyről nem veszem le a szemem. - Ez egy
                    történelmi szó. Ez egy nemzeti szó. Ez egy úgyszólván szent szó. Cambronne
                    tábornok avatta szentté Waterloonál, mikor arra a felszólításra, hogy adja meg
                    magát, ezzel az egyetlen kis rövid szóval felelt. Ez egy varázserejű szó. Ez egy
                    konstruktív szó. Ez mindent megold ez a szó, mindent elvág, mindenütt rendet
                    teremt, a legnehezebb szituációkat, a legsúlyosabb komplikációkat felbontja és
                    megoldja, mert mint érv is a legelsőbbrangú az egész francia szókincsben,
                    tudományban, logikában s irodalomban! Tulajdon hangzásával hat, függetlenül az
                    értelmétől. Több mint Wagner, holott ez zenész. Több mint Plátó, holott ez
                    bölcs. Mit mondjak? Több mint Anatole France! Több mindennél ezen a világon,
                    mert mindent egyesít magában, ami csak van ezen a világon! Erő, hév, szív és
                    szenvedelem, minden tudás, minden bölcsesség benne van, minden könnyedség,
                    kellem, szellem, gyöngédség és szerelem! Amellett könnyen használható, szinte
                    ösztönszerűleg, minden rendű s rangú ember részéről, felekezeti különbség
                    nélkül!</p>
                <p>- Ez mind lehet, - felelte a barátom, - s biztosan úgy is van, ha te mondod, de
                    ezzel az én hely­zetem nem kevésbé reménytelen. Valami hiba mégis csak van e
                    szóban, bármilyen szent szó, - tette hozzá meglepő okosan, - ha én nem vághatom
                    oda a főnökömnek, amikor olyan gyorsan diktál nekem, hát nem igaz? Csak vágnám
                    oda, hogy vágnának ki engem rögtön! Ez lehet egy kemény, katonás kiszólás a
                    Cambronne ajkán, egy olyan halálos szituációban, ami durvaságát heroizálja. De
                    üzleti levelekben, egy Mayer et 
                    Comp-pal szemben Kölnben, nem alkalmaz­ható.</p>
                <p>- Ez igaz, - feleltem, - Mayer et 
                    Comp-pal szemben, nem. De a te részedről, e pillanatban,
                    kitünően alkalmazható, - mondtam s folytattam ebédemet két frank erejéig, mert
                    még nem tartottam ott.</p>
                <p>- Még sem mondom, - felelte finoman, mert valóban finom ember volt. De rágyujtott
                    egy cigarettára, mert imhol két óra volt, amikor már szabad dohányozni az 
                        Etablissement 
                    Duval-ban. A számlám sem tett ki többet 1 fr. 95
                    centimnál. A hangulat ilymódon, leszámítva a bánatokat, kitünő volt.</p>
                <p>- Köszönöm, - mondtam, mikor elváltunk a vendéglő küszöbén.</p>
                <p>- Isten veled! - felelte, mint aki eleget tett kötelezettségének.</p>
                <p>S eltünt a boulevard tömegében, ce cher cousin!
                </p>
                <p>Mikor évekkel később, rokonaim iránt érdeklődvén, elmondtam Daudetnek ezt a
                    történetet, úgy meg volt hatva, drága nagy ember, hogy rögtön látni akarta a
                    barátomat.</p>
                <p>- Hozza el! - mondta sugárzón, amint az egészből kiérezte az emberi
                    dokumentumot.</p>
                <p>- Már rég nincs Párizsban, - feleltem, - sőt már rég jó dolga van másutt.</p>
                <p>- Jó dolga van? Az nem lehet! - kiáltott fel hallatlan
                    emberismeretével, amint meg akart ma­rad­ni, igaz művész létére, a dolog bús
                    szépsége mellett. Az ő számára, unokafivérem élettörté­netében, a figura
                    egysége, nem volt szabad, hogy megváltozzon. Akármit mondtam, akárhogy
                    magyaráztam s bizonyítottam a fiatal ember sorsfordulatját, csak azt mondta: 
                        Oh le 
                    malheureux!
                     le malheureux! s majdnem sírt, amilyen költő volt!</p>
                <p>Aztán, végre, alig két-három nappal a fogadalmi ebéd után, azt mondja Gyuluska:
                    Kiléptem! Úgy mondta ezt, túllévén lelkiismeretbeli kínjain, mintha ötven évi
                    szolgálat után történt volna nyugalombavonulása, világnézetének megfelelően.
                    Másrészt tiszteletreméltó egyénisé­ge, szemérmetessége s emberi méltósága nem
                    tűrte volna, legkevésbé önmagával szemben, hogy azt mondja: Elcsaptak!</p>
                <p>- Már az este utazom is haza, - jelentette.</p>
                <p>Csak egy kis bőröndje volt, egy kis kézi bőröndje, de az úgy tele volt
                    gyömöszölve s olyan súlyosnak tünt, mintha a szívét is belenyomta volna.
                    Felültünk egy omnibusz imperiáljára s kihajtattunk a Gare 
                    de l’Est-re, mint egy kivégzésre. A szerelvény ott állott
                    a perron szélén, s egy végtelen hosszú sínpár nyúlt ki elébe a végtelenbe, ahol
                    a pálya mentén, törpe lámpák virrasztottak kék és piros tüzeikkel. Nem volt itt,
                    a vonat mentén, sem izgalom, sem futkosás, sem kiabálás, egyetlenegy vasúti
                    tisztviselő se látszott, mint általában a párizsi pályaudvaro­kon s az egész
                    szerelvény, magára hagyva, néhány bús lámpával megvilágítva s egy csengővel
                    megzenésítve a szemközti falon, valahogy olybá tünt, hogy soha el nem indul. De
                    a gépből, oldalvást, kihajolt a mozdonyvezető, kék zubbonyban s cigarettázva s
                    valamit nézett, nem tudni mit, a nagy útakhoz szokott szemével abban az
                    elementáris duruzsolásban, amit a mozdony hallatott.</p>
                <p>Fel és alá jártunk a perronon. A kocsisorban, a hosszú s alacsony francia vagónok
                    fonalán, egy kis rövid kocsi állott befogva, s egy réztáblával a középső ablaka
                    alatt ezzel a felírással piros betűkben: Paris-
                        Vienne-Budapest. Csak néztem ezt a
                    táblát s aki oly kacskaringós útakon, többszörös átszállásokkal érkeztem
                    Párizsba, alig tudtam elképzelni, hogy ez a kocsi, így beékelve a többi közé,
                    egyenest Pestig szalad s a Keletin fog megérkezni! Istenem, 
                       Paris-Vienne
                    -Budapest! Az egész tábla, az egész vagón, mintha a
                    szívemen lógott volna.</p>
                <p>- Csak Bécsbe megyek, a nővéremhez, - mondta unokafivérem, miután vett magának
                    egy üveg ásványvizet s egy libamájas sandwichet, rábeszélésemre. - Bécsben meg
                    fogok tanulni tökéletesen franciául, - folytatta, - Bécsben lehet a legjobban
                    megtanulni franciául. Párizsban is lehet, de itt tovább tart, mert az emberek
                    nagyon gyorsan beszélnek.</p>
                <p>Akkor, hirtelen, sietség nélkül, mint akinek csak eszébe jutott valami, kijött a
                    perronra az irodából egy fehér vászonsapkás fiatalember, azt mondta: 
                        En voiture! s belefütyült egy kis réz­fütyülőbe. S már
                    ment is vissza az irodába. De Gyuluska, tisztelvén a tekintélyt, rögtön beszállt
                    a kis nehéz bőrönddel s akkor, hirtelen, a kocsi lépcsőjén, mint egy
                    vesztőhelyen, elfakadt sírva.</p>
                <p>- Egy hajótörött vagyok! - mondta a vonatról.</p>
                <p>- Pas de chance! - szólott Szklezanzsé meghatva, de
                    párizsiasan, mert ő is kijött, fehér kesz­tyű­sen e búcsúzásra, 
                        ce beau cousin!
                </p>
                <p>Már rég gurult a vonat, már rég künn volt a pályaudvarból, mikor még mindig utána
                    néztem! Tizenhét év alatt, hány ilyen vonat után néztem, mikor apám, anyám,
                    testvérem, számtalan barátaim utaztak haza s én ott álltam magányosan és csak
                    néztem azt az utolsó piros lámpát a vonat végében, ameddig csak látni lehetett s
                    ameddig csak el nem tünt az éjszakában!</p>
                <p>- Neked is jobb volna, ha hazamennél, - mondta Szklezanzsé, a könnyes szemem
                    láttára. - Nem nektek való ez a Párizs, - magyarázta. - Ide energia kell! -
                    tette hozzá a Boudorevska szívszerelme.</p>
                <p>De aztán megsajnált, mert alapjában jó szíve volt.</p>
                <p>- Hová mégy? - kérdezte, amint leértünk a Boulevard Strassbourgra és sejtette,
                    hogy nincs egy vasam.</p>
                <p>- Mennék írni egy cikket, egy kávéházba, - feleltem könnyedén, - ha adnál egy
                    frankot.</p>
                <p>Mert azt resteltem bevallani, hogy hajléktalan vagyok.</p>
                
            </div>
            <div>
                <head>VII.</head>
                <p>Nem lehet itt részleteznem, kifogyhatatlan erkölcsi tartalmával s szuggesztiv
                    erejével azt a patétikus érzést, mikor egy jó családból való fiatalember, aki
                    odahaza a legkitünőbb napilapok munkatársa, Csemegi Károly barátja s a
                    legmagasabb színházi körök kegyeltje és kedvence, de sőt Jászai Mari kegyence
                    volt, hirtelen azon veszi észre magát, hogy egyszerűen kitették az utcára,
                    Brumaire 18-án (hogy történelmileg szóljak), mert a manzardja havi bérét nem
                    tudta megfizetni! Hazai erkölcseink az albérletek világában jóval enyhébbek, sőt
                    romantikusabbak lévén, ez a szertartás nélkül való kilakoltatás, mely úgyszólván
                    rajtaütésszerűleg, sőt meg­lepe­tésszerűleg éppen akkor konfiskálja az ember
                    szobája kulcsát, mikor az ember éjnek idején, békésen hazatérne a szobájába: a
                    legkeserűbb ötletesség ingerével hatott, amellett, hogy vala­mi 
                        párizsi különlegesség-nek is tünt. Mit tehettem volna,
                    egymagam, védtelen, e barbár joggal szemben? Az utca foglya voltam. De elszántan
                    arra, hogy az élet méhéből újra megszülessem, ezúttal mint igazi költő
                    végérvényesen, keserű gyönyörrel és borús örvendezéssel üdvözöltem úgyszólván
                    önéletrajzomat e szégyenteljes hajléktalanságban, s mint egy regényben olvastam
                    magamat, egy gázlámpa mellett, az utcán. Megadtam magam, gyermek! a két lábammal
                    dicső­ségül, egy dicstelen kövezetnek, s kidolgozván magamban, időtöltésül, egy
                    vándorlási tervet a Madeleine-től a Bastille-ig: e lealázó gyaloglásokban, lelki
                    fejlődésem legtermé­kenyebb elemeit láttam!</p>
                <p>Az ember már a priori ostoba, amikor húsz éves. De amikor
                    húsz éves badarságai úgyszólván élettani feszültségekkel lihegnek egy Balzac
                    vagy egy Verlaine nyomán, e nagy példák nyo­mo­rának dőlve reménykedő
                    önönszámítgatással, akkor éppen az a haszna van az embernek e nagy példákból,
                    ami nélkülük is lehetne. Az élet egyformán osztja a maga banális porcióit
                    köl­tőknek s csavargóknak. Ha olykor sikerült az embernek, nagy szenvedések
                    árán, költőnek is lenni, viszont attól, bizonyos nagy szenvedőknek még csak egy
                    korrekt mondatot sem sikerült leírni életükben. Egyáltalán, ki tudja azt, hogyan
                    lesz az ember költő? Hogyan születnek a költők? A nagy költők, mondja Rousseau,
                    mind meztelenül születnek, de ez még semmit sem jelent. Egy Montaigne, egy
                    Goethe sohasem ismert nyomort s Renan is volt olyan szerencsés, hogy a nővére
                    jóvoltából mindig volt valami kis pénze. Szegénység és nyomor, mint minden
                    társadalmi gyalázatosság, inkább lefokozza, mint emeli az embert, főleg, ha
                    művész akarna lenni. A régi görögök, a legnagyobbak, nem ismertek szegénységet.
                    Egy Parrhasios csak úgy tudott dolgozni, hogy százával vásárolta Cos piacán a
                    rabszolga­modelle­ket, a legdrágábbakat és a legformásabbakat. Balzac egész
                    művében nincs egy hangja az igazi nyomornak. Valaki lehet igen nagy író,
                    amellett, hogy lakása van. No de mit tudtam akkor! A vége az volt, hogy
                    lerogytam egy padra a Madeleine környékén, s azt hittem, a legjobb úton vagyok a
                    dicsőség s a jó Isten felé.</p>
                <p>Holott csak a lábaim fájtak, de ezek aztán olyan kegyetlenül, hogy e görög
                    templom árnyéká­ban, andanto e stando, kénytelen voltam
                    lehúzni a cipőmet, két sor doriai oszloppal mögöt­tem, lehúzni a cipőmet! De sőt
                    meg is néztem e lábbelieket, amit sohasem tettem idáig, hogy megvizsgáljam a
                    cipőimet, miután levetettem őket! Ez már a nyomor mozdulata volt. De sőt a
                    nyomor ösztöne volt, ami úgy látszik megvan az emberben a többi ösztönei
                    tárházában, csak rá kell, hogy találjon. Nem kivánom kutatni itt az efajta
                    korrespondenciákat, de az bizonyos, hogy az emberi lélek első útja a nyomorban,
                    mint egy sóhajok hídján hajlik át, az ember lábához egyenest. Nincs ember a
                    világon, akinek, hacsak pillanatnyilag is, de ne fájt volna a lába. Az ember
                    lába hordja az ember sorsát, fizikai értelemben. De azonfelül bizonyos izraelita
                    lábak, leszámítva ápoltságukat, még mindig emlékeznek, sajogva, évezredes
                    vándorlásokra, keserű agyagföldeken. Minden zsidó lábában mindmáig benne van, a
                    szövetekbe temetkezve, a hajdani pántlikás aggastyánok fáradt lábikrája, hacsak
                    egy-egy porcikában is, egy-egy pillanatnyi kínban is, egy-egy sóhajban olykor,
                    mely nem tudni honnan száll, hány esztendőn át, micsoda faluvégről, fapadlókról,
                    megriadt kocogásokból, kuvaszok elől... Másrészt bizo­nyos emberek, épp abban
                    mennek tönkre legelsőbben, ami előkelőségük volt. Még pesti lakkcipőimet
                    viseltem, két báltermi remek dolog volt, meglehetősen bocskorrá silányítva a
                    Madeleine s a Bastille között, ahol soha nem álmodták sorsukat. Széttaposott
                    oldalaikkal fogadták vissza két fájós lábamat félcipői jóindulataikkal, s
                    csoszogtak velem, két báltermi remek, a hajnal elé, amint ez kidugta elém az
                    égen, messze elém az égen, a rózsaszínű orrát!</p>
                <p>A Szajna irányában mentem, mert a víz vonzza a magányos embert s IV. Henrik
                    szobra alatt, a talapzat lépcsőzetén, e dicső királynak néhány udvaroncát
                    láttam, courtisans des rois de bronze! ahogy a költő
                    mondja s akik itt jóízűen aludtak négy gázlámpa derengésében s olyan cipőkben,
                    melyeket már nem lehetett levetni. Az igazság az, hogy oda kellett volna
                    teleped­nem közéjük, a rózsaszínű kőre gázlámpás derengéssel, közéjük s ama jó
                    király alá kecske­szakállal, aki minden hívének egy tyúkot kívánt a fazékjába.
                    Berlioz megtette ezt hajdan, Berlioz! egy karéj kenyérrel, ahogy írja. Nyilván
                    én is megteszem, ha véletlenül magyar király az, akinek kőárnyához rogyhatok
                    alattvalói hűségem siralmával, de IV. Henrik, meg­val­lom, minden kiválósága
                    mellett csak annál idegenebbnek tünt szívemnek, hogy udvaron­cainak e csoportja,
                    halálos leomlással a talapzathoz ragadtam keserű bűzöket is terjesztett. Oh
                    Istenem, mennyivel erősebb az ember szaga még annak az éjszakai szellőnek a
                    friss illatánál is, ami a Szajna felől száll IV. Henrik felé, kővé dermedve az
                    éjben! Mennyivel erősebb az ember mindennél ezen a világon, még a tulajdon
                    nyomoránál is!</p>
                <p>Továbbmentem a parton, a kőkorlát mentén, ahol a bouquinisták ládáinak végtelen
                    sorozata, lezárva és lepántolva, ezer és ezer könyvet rejtett, minden emberi
                    tudományt és bölcsességet rejtett, látszólag oly kevés haszonnal, hatással és
                    eredménnyel, hogy a súlyos lakatok és vas­pántok a ládákon, inkább
                    szimbolikusaknak tüntek, mint éjszakai óvintézkedésnek. Ez volt az a perc, mikor
                    jó Renan öregapámmal szerettem volna találkozni! Nem is szólva igazi apámról,
                    odahaza, jó Istenem! De csak mentem tovább a parton, Voltaire irányában s ekkor,
                    hirtelen, a folyó fölött, elbűvölő egekben jégtöréses opállal, a reggel,
                    legszűzibb kezdetében megjelent Párizs fölött s kihámozta a szürkületből, az
                    összes szobrok, hídfők s kőodvak mellől s az összes padokról is a parton, mint
                    tölgyek alól a szarvasgombákat, az összes alvó szilhouette­ket! Valami ébredt,
                    nem tudom, látszólag az ébredt, ami aludt idáig, a nyomor! Már nem bírtam a két
                    lábamat s predesztináltságom gondolata magasabbrendű költészetek irányában,
                    annál inkább engedett a szívemben, hogy ifjonti mámoromból, testi
                    elgyötröttségem, mind­inkább kijózanított. Körülöttem, a reggelre nyílva, minden
                    megmozdult, s a nyers élet oly brutálisan sodort tova két fájós lábamon, hogy
                    immár több éjszakai hajléktalanságommal, a legragyogóbb jövőmet is túlfizetve
                    láttam. Már többet adtam az életnek, így rongyokra sza­kadva kívülről s
                    belülről, mint amit az élet valaha visszaadhatott. A vízet néztem, a Szajnát,
                    mint annyi szerencsétlen előttem és utánam! Levetni magam a partról, valami
                    tündöklő meg­oldásnak tünt, amit a víz sodródó árja, nem tudom micsoda örök
                    mozgás csábításává fokozott.</p>
                <p>Mi tartott vissza? Nyilván a húsz évem. Szaladtam egy omnibusz után, amelyik a
                    Bonnes-Nouvelles-re ment. Gondoltam, megvallom spanyol rokonomnak, fölényesség
                    nélkül, siral­mas helyzetem. Senkim nem volt e Szklezanzsén kívül, aki e
                    nyomorban segíthetett rajtam. A rue Mazagran-ba érve, beosontam a kapun,
                    feljöttem a lépcsőn, - vajjon itthon lesz-e ez a castiliai, kérdezgettem
                    rémüldözve. A folyosó mélyén megálltam, szívszorongva, az ajtó előtt, s végre
                    elszántan benyitottam.</p>
                <p>A félhomályban rögtön föltünt Miska az ágy drapériáiban, mint egy Szép Fülöp a
                    hegyes szakállával. Két nő között pihent, amint az nem szokatlan Párizsban s
                    mindazonáltal elég jókedvűnek tünt. De sőt úgy láttam, nincs kedve ellenére,
                    hogy tanuja vagyok e bigámiának. Néhány szóval, magyarul, kihallgatásért
                    esedeztem. Néhány olyan magyar szóval, hogy meg­lepődve ült fel az ágyában s úgy
                    meredt rám két gyönyörű szemének délszaki sugárzásá­val, ahogy csak Velasquez
                    álmodhatott egy férfiarcban két szemet. S rögtön, az efajta helyzetek
                    gyakorlatosságával, már szabadságolta is hölgyeit, akik kellőleg
                    megjutalmaztatván, vígan mentek sűrű Au revoir
                    !-okkal.</p>
                <p>Elmondva mindent, letörten és presztizs nélkül, már nem voltam sem költő, se
                    zsurnaliszta, se Csemegi barátja stb., csak egy szegény, hazátlan fiatalember,
                    aki egy sarokban ültem egy széken és keservesen sírtam. Megvallom, kora
                    ifjúságom óta, valami különös hajlamosságom volt arra, hogy időnként sírva
                    fakadjak. Ok nélkül olykor, vagy nem tudom micsoda rejtélyes okokból és
                    ösztönökből, úgyszólván merő élvezetből sírtam. Azóta is, mindig szerettem
                    sírni, még az örömnek, sőt gyönyörnek ama rövid perceiben is, melyekről
                    Saint-Beuve beszél. Mindmáig imádok sírni s igazi ünnepem az, mikor megvonulva a
                    szobámban, szinte elázok a könnyeimben, mintha valami langyos felhőbe borítanám
                    az arcomat, hosszú félórákra.</p>
                <p>- Nézd csak, - mondta Miska, - itt van a szobám, az ágyam, feküdj le szépen,
                    aludj és pihend ki magadat. Én most nem leszek itt egy hétig. Küldetek neked egy
                    csomagot Potintól, hogy éhen ne halj. Aztán itt van Anna, aki számít rád, hogy
                    átveszed vele azt a pár cserkész dalt, amit Párizsban be akar mutatni. Mert fel
                    fog lépni az Alcazar-ban. Amíg tanulsz vele, ez két frank
                    lesz óránként, ha ez neked megfelel. Attól még írhatsz a lapoknak is, szóval nem
                    vagy elveszett ember.</p>
                <p>Ezt mondta ez a kitünő fiú, olyan kedvesen s annyira mindenrendű meghatottság s
                    érzel­messég nélkül, hogy soha életemben így meg nem voltam vigasztalva. Közben
                    fel is öltözött, s elkészülve à quatre épingles, csak
                    nézte magát a tükörben azzal a fizikai biztonsággal, mely az összes
                    boulevardokat a kis ujjában érzi.</p>
                <p>- Zárd magadra az ajtót! - mondta még és ment.</p>
                <p>Istenem, bedőltem abba a mennyezetes ágyba, abba a mennyei ágyba, abba a feldúlt,
                    abba a felejthetetlen ágyba, mely még gőzölgött két párizsi nő s egy hidalgó
                    teste melegétől. Egyet­len­egy utolsó sóhajom, egyetlenegy utolsó gondolatom
                    kötött még össze ezzel a világgal, mielőtt elaludtam egy almakukac kéjével, aki
                    odavan az édességtől. Istenem, gondoltam, micsoda gyönyör, egyedül feküdni egy
                    ágyban!</p>
                
            </div>
            <div>
                <head>VIII.</head>
                <p>Ezek lágy orosz dalok voltak, melyeket Boudorevska asszony úgy énekelt, szájtátva
                    a száj­pad­lása piros boltozatáig, mintha minden gyönyörűsége ami tellett
                    bennök, valami görög­keleti szentanyának kínszenvedése volna. Úgy énekelt
                    halálos odaadással s rézsútra fordult állkapoccsal, mint egy nősténytigris
                    párzása éjjelén. A fogai tömegével monumentális pianói fölött, a benső
                    érzelmességnek, megrezdülésnek, elepedettségnek, főleg lélekzetvétel közben,
                    olyan böffentyűit hallatta, hogy ez túltett minden gyomorfájáson. Szőke
                    hajkoronája is engedett a benső nyomásnak s lassanként lefordult a félarcára a
                    szemhéja fölé, mely már nem tudott mozogni.</p>
                <p>- Odavagyok! - mondta.</p>
                <p>- Látom, - feleltem megsemmisülten e rettenetes női szervezetnek
                    kontaktusában.</p>
                <p>S hátradőltem a székemben, mint akit elsöpörtek ebből a világból.</p>
                <p>Két frankot kaptam egy ilyen leckéért, de sokkal többet megért. Mindig kevesebbet
                    kaptam életemben minden munkámért, mint amit megérdemeltem, amellett, hogy már
                        a priori az anyagi eredmény ellen mentem. De valami
                    rejtélyes kötelék fejlődött ki e nagy női személy között s köztem e Volga-parti
                    melódiák füzérén. Mindaz, amit a hölgy, úgyszólván junói méretekben érzett
                    ezekben a szent percekben s ezekben a dalokban, a legtisztább dolog volt, amit
                    nő csak érezhet a szívében s ezt annál nyersebben s hevesebben éreztette velem
                    is, hogy külső eszközeiben oly művészietlen és fenevad kesergésű volt. Amit itt
                    harapdált vágyakat s álmokat szinte anyagi mivoltukban, amit itt fölraktározott
                    bánatot és honvágyat a szájpad­lására, amit itt habzsolt és visszakavart magához
                    egy távoli világból, azt mind követtem magam is, szemlesütve, a magam
                    hontalanságán. S úgy hozzá voltam kötve testestől-lelkestől ennek a tatár
                    szörnyetegnek robbanásos masszivitásához, mint egy kis csónak, ami oda van
                    kötözve egy nagy gőzhajó farához s csak úszik utána s hánykódik a hullámokon,
                    egy egész nagy keserű tengeren, amit felkavartak előtte. Az egész dolognak,
                    minden leckénknek valami olyasféle poézise volt, amilyen egy oroszlánbarlangnak
                    lehet, amellett, hogy csak két ember munkálkodott itt, a maga emberi
                    nyomorúságával. Sem Oroszország nem jött közelebb Annához, sem Magyarország
                    hozzám. A világ nem mozdult körülöttünk. Csak mi mozogtunk egy világ körül. Csak
                    a borzasztó nagy hajó ment s a kis csónak utána egy reménytelen
                    végtelenségen.</p>
                <p>- Smorzandó! - mondtam a hölgynek az ilyen pillanatokban,
                    miközben kísértem a zongorán. Meg se hallotta. - 
                       Smorzandó! - ismételtem, de a hangomat vitte a szél. Nem volt rá mód,
                    hogy valamit enyhítsek óceánjáró riadalmán s a magam hánykódtatásán is, amint
                    sodort ma­gá­val. Olykor, igaz, rámnézett viharosan, két angyalian könnyes
                    szemmel olykor, az irgalom­nak azzal a furcsa tekintetével, amit csak nők tudnak
                    bizonyos viharokban, melyekben össze­törik az embert.</p>
                <p>Az ember szívének megvan az a sajátos hajlamossága, hogy odatapad mindahhoz,
                    amivel magát, főként az eszményiek terén, maradék nélkül ki tudja fejezni. Innen
                    a sok vers őszről és tavaszról, a sok ál-érzelmesség s a sok rossz színész is a
                    világon. A tiszta líraiság, s az igazi nagy érzés független minden
                    hangulatoktól, nem is szorul külső eszközökre és az evangélisták például,
                    önönmaguk hangszerei voltak s egy Michelet is, modernebb időkben, önmagában
                    látta azt a történelmet, amit írt, aminthogy a fülemüle is, valószínűleg
                    önmagában érzi kóta nélkül azt a nyári éjjelt, amelyből kicsattog a hangja. Nem
                    is kellene ilyen messzire mennem annak illusztrálásához, hogy sem evangélista,
                    sem Michelet nem lévén: a zord téli időszak, mely ezidőtájt, télikabát nélkül
                    rámborult Párizsban, csak még fokozta szívemben ez orosz melódiák poláris
                    hatását. Úgyszólván a sarki csillag alatt éltem, ami magasan az égről egyenest a
                    szívemnek tűzött, fagyos magányosságával. Volt egy kis finom, könnyű,
                    galamb­szürke felöltőm gyöngyházgombokkal, ami Pesten úridivat s elegancia
                    szempontjából non plus 
                    ultra számba ment, de amit Párizsban, köznevetség
                    veszélye nélkül, nem igen lehetett viselni. Ezt rögtön eladtam, már az első
                    héten, ahogy Párizsba megérkeztem. Azóta, kabát nélkül, egy szál nyári ruhámban,
                    úgy rándultam ki naponta zenei leckéimre a rue Mazagran-ból a rue Chambige-be,
                    mintha meztelenül szaladgálnék az utcán s csak valahonnan a szom­szédból futnék
                    át, valahová a szomszédba. A feltünést kerülendő, egy olyan hosszú útat, mint az
                    Apponyi-térről kétszer a Víztoronyig a Városligetben, be kellett osztanom
                    zónákra s állomásokra s az egyik utcasaroktól a másikig rohanva, az egyik
                    kapualjból a másikba, mint látszólagos végcélok felé, végre kiértem a
                    Champs-Elysées-re, ahol a méretek már nem enged­tek szomszédságokat, ellenben a
                    csípős hideg még fürgébb tempót követelt. Bátran nekivágtam mint a nyíl, a
                    vadgesztenyék végtelen sorának, s a kopár törzsek között s holt levelek
                    szőnyegén, kihevülve a futástól, egy iramszarvas boldogságát éreztem a húsz
                    évem­ben. S itt már alig volt ember, e végtelen úton, aki látott volna. Csak a
                    jó Isten látott a szürke mennyekből. S csak az omnibusz tetejéről bámultak rám,
                    mint egy távfutóra. Valaki kiáltott is az imperiálon:</p>
                <p>- Il n’a 
                    pas 
                    de numero!
                </p>
                <p>A feltünő az volt, hogy cilinderben futottam. E nélkül talán észre se vettek
                    volna. Egy fiatal­ember külső stílusában mindig van valami, ami egy nő tanácsa
                    rajta. A cilinder még Jászai Mari volt a fejemen, egy téli Champs-Elysées-n! De
                    mivel emléke szent és imádott volt, egy pillanatig sem nehezteltem.</p>
                <p>Megérkezvén a rue Chambige-be, a küszöbön, egy percre, kifujtam magam. Egy kis
                    szoba­leány nyitott ajtót, egy kis gyűrött, tüdővészes leány, finoman köhécselő
                    a maga albino szőke­sé­gében, még félig gyermek a maga
                    fejletlenségében, amellett vonzó, mint minden törpe, mint minden fitos orrú,
                    mint minden szláv kisasszony, mert konokul szláv volt s izzóan moszkvai a pisze
                    orrával s elbúsult tájszólásokkal, mióta Boudorevska Anna maga mellé hozatta
                    Párizsba. Valahogy szokásunkká vált, hogy szép csendesen és testvériesen az
                    egymás kezét szorongat­tuk az ilyen viszontlátásokkor s aztán, még mielőtt az
                    úrnőhöz bekopogtattam volna, már szaladt ez a kis szőke s hozott egy pohár teát,
                    megváltó angyal s megállva előttem, azon törpén, azon piszén, azon 
                        albino-san, csak bámulta a szomjúságom azzal az érdeklődő
                    el­tünődéssel, ahogy egy kis cselédleány a konyhában megitatna egy agarat.</p>
                <p>Oh a szép élet! - mondta volna főtisztelendő Miska bácsi, akiről ezidőtájt még
                    nem is álmod­tam, holott őt neveztem ki azóta kőszegi püspöknek a 
                        Gloriá-ban. De napok óta ezidőtájt, e másik Miskám,
                    spanyol Miskám szobájában laktam s okulva tapasztalataimon, a szobakulcsot
                    magamnál tartottam. Egy reggel, éppen zenei útamra készülvén, zenei útamra, te
                    jó Isten! egyszerre csak benyit hozzám a házikisasszony mazagrani ridegséggel s
                    kereken megmagya­rázza egy szóáradat 
                   vivacissamento-jában,hogy ő Szklezanzsénak adta ki a szobát, viszont
                    Szklezanzsénak nincs joga albérlőket tartani, következésképp nekem innen
                    végérvényesen távoznom kell.</p>
                <p>- Nem vitatkozom, - feleltem finoman és meglehetős gyakorlatlanul, mert idáig,
                    fiatal pályá­mon sohasem láttam valakit, nő létére, aki ellenségem.</p>
                <p>Védtelenül ez újabb sorscsapással szemben, büszkén útnak indultam, de valami
                    sírásfélét mégis csak éreztem a torkomban, mikor megint a szokásos zigzak-ban
                    szaladgáltam az utcákon s vágtattam a Champs-Elysées-n! Lakás nélkül, télikabát
                    nélkül, pénz nélkül, megint kezet szorítottam a kis komornával, megint hozott
                    egy pohár teát, megint nézte, amint iszom, megint leültem a zongorához s vártam
                    a kéjes hölgyet, aki jött lobogva a szomszédszobából s már intonálta az első
                    hangokat őserdei visszhangokkal, már intonálta! Megint mondtam: 
                        Smorzandó! Smorzandó! s megint meghaltam ebben az
                    életben, oh a szép élet!</p>
                <p>- Mégegyszer átvesszük az egészet, - mondta a hölgy, - s holnap aláírom
                    szerződésemet az Alcazar-ral.</p>
                <p>Azontúl nagyon jókedvű volt, angyalian jóindulatú, szokása szerint. Ragyogó kék
                    szemével rám meredt időnként, azzal a félig mosolygó tekintettel, ahogy bizonyos
                    nők kutatni tudják, az ajkuk széléről s a szemük szögletéből, az ember titkait a
                    szíve mélyén. Mint egy kötélen egy hernyót, ott tartott ebéden, ott tartott
                    teára, délután, orosz barátaival, ott tartott vacsorára, mikor Miska is
                    beköszöntött egy pezsgőskosárral és K. O. barátjával, aki
                    festőművész-honfitársunk volt, Munkácsy kitünő tanítványa. Nagy szál férfi, mint
                    egy Wotan, szakállas és csillogó szemű, amellett gourmet, mint egy kínai
                    alkirály és eskóros, mint egy római, csak ez, nem több, a szerencsétlen!</p>
                <p>A dessertnél végre, amint a nő szeme olvasztóan dolgozott a lelkemen, be kellett
                    vallanom újabb keletű száműzöttségemet a Mazagran-utcából. Soha nagyobb kő nem
                    esett le a szívemről, mint ezzel a vallomással.</p>
                <p>- Itt fog aludni nálunk, - mondta ez az angyali teremtés egyszerűen.</p>
                <p>- Oh ezt nem! - feleltem elrémülve, ismerve ez orosz-spanyol együttes zajos
                    szerelmetességét.</p>
                <p>- Fönn a manzárdban, gondoltam, - szólott a nő még egyszerűbben.</p>
                <p>- Ott a leány alszik, - jegyezte meg Miska.</p>
                <p>- Nem fog hozzányúlni, - felelte Anna azzal a szent meggyőződéssel, amelyre esküt
                    tett volna.</p>
                <p>Csak az ilyen szabad erkölcsű nők tudnak hinni ilyen grandiózusan a más ember
                    erényessé­gében. Igaz, hogy ehhez orosz nőnek kellett lenni s amellett még
                    micsoda nőnek!</p>
                <p>Éjfél felé, K. O. tiszteletére, mégegyszer elénekeltük a
                    dalokat. Aztán, a magam részéről el­búcsúzva ez illusztris társaságtól, kaptam
                    egy szál gyertyát s egy köteg papírt, hogy odafönn a manzárdban dolgozhassam,
                    mint ez óhajom volt.</p>
                <p>Amikor benyitottam abba a padláslyukba a hatodik emeleten, a kis szőke cseléd már
                    mélyen aludt, olyan szorosan a falnak fordulva, hogy kis fitos orra, amint a
                    gyertyafénynél néztem, még fitosabbra nyomódott elfúlt cimpáival, a falon.
                    Úgyszólván az álmát szívta a falból, oda­tapadva mint egy legvégső határra,
                    ahonnan már nincs tovább. Nincs-e? Ki tudja, ha a falon nem álmodja-e át magát,
                    gondoltam. S leültem az asztalhoz, a gyertyám elé s elkezdtem ama kétségbeejtő
                    novelláim sorozatát, amelyből Elbukottak című első
                    könyvem lett. Reggelig dolgozom, így terveztem s aztán a kis szőke szolgálatba
                    lépvén odalenn, lefekszem az ágyába, utána, s alszom délig, magam is a falnak
                    tapadva, ha kevésbbé pittoreszken is, mert nem lévén moszkvai származású, nekem
                    nem volt fitos orrom. Amint írtam, tünődtem, cigarettáztam, mögöttem a fal
                    tövéből, időnként, egy-egy kis rövid köhécselés kísért. Gondoltam, kinyitom a
                    fejem fölött a padlásablakot, csak az első szögre, így gondoltam, egy kis friss
                    levegőért. De az ablakvas, berozsdásodva, nem engedett. Akkor, csöndesen, az
                    ajtóhoz jöttem, hogy kinyissam egy keveset.</p>
                <p>A küszöb sötét volt. De néhány lépésnyire a küszöbtől, a lépcsőház örvényében,
                    még égett egy-egy lámpa egy távolodó árny körül, aki K.
                        O. volt, elmenőben, atléta-formáinak árnyék­ve­tésével, amint haladt
                    lefelé a lépcsőn, a kapualj felé. Még hallottam a hangját, amint be­szólott a
                    portásnak: Cordon s’il vous plaît! S rögtön egy másik
                    hangja, egy pokoli hangja üvöltött alantról s a teste zuhant, mint egy titán
                    teste, tompán és súlyosan a mélyben.</p>
                <p>Gyorsan becsuktam az ajtót.</p>
                
            </div>
            <div>
                <head>IX.</head>
                <p>Egy nap, délfelé, még pihentem a kis komorna ágyában, azon kábultan, mint mikor
                    az ember az egész éjjel novellákat ír s reggelre még tele van a feje
                    hieroglifákkal. Néztem az eget a fejem fölött, a padlásablakon át. Nem sok jót
                    igért ez a novemberi égbolt, nom d’un chien! ahogy akkor
                    mondtam, s noha csak egy darabkáját láttam, egész szürke végtelensége elterült a
                    szívemen. Ebédem nem lévén, de még kilátásom is inkább az égre lévén, mint
                    ebédre, gondoltam alszom estig, - qui dort, 
                    dine! mert a franciák ilyen három szóra redukálják,
                    optimisztikusan, az élet legsúlyosabb problémáit. Az ember nem él pusztán
                    kenyérből s a lelke elkábul szavakra. Alszom estig! Olyan furcsa ez! Az est
                    mindig ígért valamit, nem tudom mit? nem tudom miért? de valamit ígért, az est!
                        la soirée! Holott éppoly reménytelen volt, mint a
                    reggel, mint a dél, mint minden perce a napnak. Csak éppen, hogy olyan
                    ünnepé­lyes volt a sok fénnyel, a sok csillaggal, a sok szoknyasuhogással, ami
                    megzendült, mint egy ének, unisono, s amit mindenki
                    megértett.</p>
                <p>S a falnak fordultam végérvényesen.</p>
                <p>De ekkor megnyilt az ajtó s belépett K. O.
                    festőművész-honfitársam, Munkácsy kitűnő tanít­ványa, amint mondtam. Alig
                    fért el itt ebben a padláslyukban, eskóros monumentalitásával. Csak most láttam,
                    micsoda hatalmas szál ember, micsoda óriás s micsoda télikabátja van, mint a vaj
                    olyan sárga, tenyérnyi gombokkal s egy malmaison
                    szegfűvel odacsapva a hajtó­kájá­ra. Bécsi ízlés, gondoltam, «
                       Es 
                    gibt nur ein Wien!»jelszavával, aminthogy csakugyan,
                    nosztalgiás ember! hű maradt Párizsban is, osztrákosan ködös származásához s úgy
                    öltöz­ködött, mint egy hajdani fiakkeres, aki a Ringen egy hajdani trónörököst
                    vár. Híven e tradí­ciókhoz, egy huncut szót nem tudott franciául, de néhány
                    magyar szót megtanult Párizsban részben Munkácsytól, aki hasonlóképpen nem
                    tudott franciául s részben ama számos magyaroktól, akiket a Grand Café-ban
                    látott. Egyébként úgy is beszélt, mint sváb kirándulók, a hegyekben,
                    vasárnap.</p>
                <p>Most bátran közeledett s miután körülnézett, ami nem tartott soká, valami finnyás
                    vizsgá­lódásba kezdett, mint aki mindenre kíváncsi, de semmihez sem mer
                    hozzányúlni. A botjával felpiszkálta alsóruháimat, s egyetlen pár harisnyámat
                    hosszú utak gyászában, meglengette mint egy dicstelen zászlót, a botja végén,
                    feudálisan. Mindezt elképedve néztem a takaró alól, mert nem lévén berendezve
                    ezen a padláson, ezzel a «stafirung»-gal az effajta háztűznézésre, menyasszonyi
                    szégyenérzésem a föld alá kívánkozott.</p>
                <p>- Kétszáz frankért, - mondta, - megfestem a portrédat!</p>
                <p>- Ez ajándék! - feleltem felvidulva, s majdnem kiugrottam az ágyból s a bőrömből
                    is, olyan mulatságosnak tűnt ez a kétszáz frank, amit fizessek a két sápadt
                    harisnyámmal, szimbolikus zászlósuraságommal, s főleg, hogy 
                       weanerisch volt mondva!</p>
                <p>A Boudorevska szerződése késvén, sajnos, még e hölggyel kellett zenélnem
                    összevissza, de azért meg tudtam jelenni időnként, amilyen fürge voltam, meg
                    tudtam jelenni a K. O. műter­mében. Felborzolva a
                    hajamat, költő! keresztbe font karokkal a mellemen, Napoleon! meg­álltam egy
                    magas szék támlájának dőlve, elborulva lelki sebeimben. Nagyképű líraiságom,
                    amit a póz még túlzott, mindent ki akart fejezni, hogy a festő ezt visszaadja
                    vásznán, minden nyomort, bánatot, honvágyat, de mindebből K.
                    egy kukkot nem értett, s csak leszólt, korholt, szi­dalmazott bécsi
                    kedélyesen, miközben föstött, fütyörészve. Olykor, déltájt, Munkácsy Mihály,
                    hazatérőben, bejött a műterembe, ami tőszomszédságában volt az Avenue de
                    Villiers-en. Lépcsőt sem kellett másznia, mert udvari műterem volt, a kapualj
                    tövében. Cilinderrel a fején, fekete kabátban a rozettával, egy esernyővel a
                    karján a legszebb időben is, megállott egy lépésnyire a festőállvány előtt,
                    köhögött kettőt, reszelte a torkát, s vizsgálódó tekintete a képről hozzám s
                    tőlem a képhez szállt.</p>
                <p>- Hol látja ezt? - kérdezte K.-hoz fordulva s egyszerre
                    kémlelve a színeket s az arcomat, egy-egy röpke tekintettel. - Hol látja ezt? és
                    ezt? és ezt? - s mindig csak ezt kérdezte. Néha, csön­desen, egy ecset után
                    nyúlt, egy kicsit kevert a palettán, amit K. mint egy
                    tálcát tartott elébe, s amúgy cilinderben, a balkarjával az esernyőre
                    támaszkodva, egy kicsit pingált a képen, mi­közben kéklő tekintete, összevont
                    pillái alól, úgy éreztem a szívembe tűz egyenest. Aztán, végül, azt mondta, egy
                    sóhajjal: «Inkább gyerünk ebédelni!» s már indult is s már rohantunk utána, csak
                    éppen, hogy K. lecsapta a palettát és eláztatta az
                    ecseteit egy cserépbögrébe.</p>
                <p>Munkácsy elől, mint egy vezér, K. mögötte, egy fejjel
                    magasabban, s a harmadiknak jó ma­gam a kettő mögött, elragadtatva, - így
                    jöttünk fel a palota lépcsőjén egyenest az ebédlőbe! Itt rögtön, láttunkra, egy
                    női árny suhant, a művész hitvese... Nyilvánvalóan nem nagyon lelke­sedett az
                    ilyen magunkfajta vendégekért, hogy így eltűnt hirtelen. Oh Istenem, hát igaz!
                        Pitié Madame, pitié! ahogy Latude írta hajdan. Ez a
                        pitié átszármazott azóta a pesti argot szókin­csébe,
                    az áner ragasztékkal. Hát bizony azok voltunk mi, hogy
                    valahogy körülírjam.</p>
                <p>De békén helyet foglaltunk az asztalnál, a magam részéről sértődés nélkül, hogy a
                    ház úrnője nincs jelen, s ha jól láttam, K. se nagyon
                    bánja ezt, de sőt Munkácsy se búsul, hogy az igazat megvalljam. Leült velünk
                    hármasban és várt. Egy inas hozott egy ezüst tálban, magasan a karján, valami
                    borjúpörkölt-félét, amiért nyilvánvalóan meghivattunk, s ami nem volt csak 
                        veau sauté 
                    marengo és egy maitre d’hotel állott mereven a házigazda
                    mögött egy conquista­dor előkelőségével, s figyelni látszott az ezüst kanalakat.
                    Mi csak ettünk.</p>
                <p>- Jó? - kérdezte Munkácsy kurtán.</p>
                <p>- Kitűnő! - feleltem.</p>
                <p>- Christi’s Himmlfahrt! - szólott K.
                    teologico-szellemesen, s megette volna a tányért, amint franciásan
                    kiseperte, a két ujja közt egy falat kenyérrel.</p>
                <p>Egy perccel később, a sajt után, már a kávét öntötte az inas három ezüst gyűszűbe
                    egy olyan terebélyes ezüst kannából, à la Louis 
                    XVI., hogy azt hittük, tele van. 
                       K. rögtön felhörpintette a magáét, s még kért egy gyűszűnyit ,
                    máriahilfi tájszólással.</p>
                <p>Munkácsy hátrafordult az élő szoborhoz.</p>
                <p>- Encore du café! - mondta, ingatag franciasággal, de
                    nagyon barátságosan.</p>
                <p>- Il n’
                    y en a plus Monsieur! - felelte a szobor, már kevésbbé
                    ingatagon, de sőt államügyészi szigorral s valószínűleg felsőbb utasításra.</p>
                <p>- Nem baj! - szólt Munkácsy a vállát vonogatva. - Majd átmegyünk a kávéházba, -
                    fordult hozzánk két kék szeme vigaszával.</p>
                <p>S már indultunk is.</p>
                <p>- Köszönöm az ebédet, - fordultam nagy hazánkfiához. S azt hittem nagyon előkelő
                    vagyok, mikor még jónak láttam hozzátenni:</p>
                <p>- De engem ne tessék többé ebédre hívni, mert engemet itt éhenkórásznak
                    tekintenek.</p>
                <p>- Az lehet, de engem is, - felelte Munkácsy olyan sebtiben, mint aki nem is tudja
                    mit mond.</p>
                <p>A kávéház a Faisan 
                    d’or volt, a szomszéd sarkon, néhány lépésnyire ide.
                    Egész kis helyiség, üvegcsillárokkal s tükrös falakkal aranykeretben. Néhány
                    asztal állott szép sorjában egy keskeny vörösbársony pamlag előtt, mely egész
                    hosszában a fal mentén húzódott. Az egyik asztalnál, a kis terem végén, egy
                    ötvenév körüli, délceg tartású, katonás formájú úriember, sűrűn emelgette
                    szalvétáját lombos bajúszához, miközben áhítattal, de szakértelemmel is,
                    osztrigákat szürcsölt. Munkácsy köszöntötte, a másik biccentett a fejével, s
                    miután nyelt egyet s megtörölte a bajuszát, messziről kiáltott, tipikus
                    párizsian:</p>
                <p>- Comment va?
                </p>
                <p>- Das ist Dümász físz! - súgta a fülembe 
                       K.
                </p>
                <p>S csak álltunk s vártunk, miután mélyen meghajoltunk Dumas fils irányában, 
                        Dümász físz! aki észre se vett bennünket, s úgy látszott,
                    hogy az osztrigáin s a bajúszán kívül nem sokat törődik a világgal. De Munkácsy
                    odaszólott hozzá:</p>
                <p>- Mért nem jön soha hozzánk? az estélyekre? - kérdezte, az asztalokon át.</p>
                <p>- Nekem az nem mulatságos maguknál, - felelte Dumas, egy fél citrommal a
                    kezében,</p>
                <p>- Hát nekem talán mulatságos, gondolja? - szólott vissza Munkácsy, s leült velünk
                    egy asztalhoz.</p>
                <p>Megittunk, mindegyik, egy mazagran-t, Munkácsy fizetett,
                    elköszönt, Dumasnak is intett az esernyőjével s aztán elment, igen valószínűleg
                    a barátnőjéhez, mert nagyon sietett. Egyedül maradván ketten, gondoltam írok egy
                    cikket, ha már ilyen kényelemben vagyok, s e végből újságokat kértem, de ez
                    olyan előkelő hely volt, hogy itt nem tartottak lapokat.</p>
                <p>- Der da lesn will, - magyarázta K.
                    - der 
                    bringt si’
                    e Zeitung!
                </p>
                <p>S hirtelen felém fordult.</p>
                <p>- Mikor kapok a kétszáz frank? - kérdezte magyarul, de kereken.</p>
                <p>- Mikor? - feleltem elámulva, s azt hittem, hogy tréfál. - Majd egyszer, -
                    mondtam, - a nagy egyszer! - mondtam, ahogy évekkel később a 
                       Szabóky-ban.</p>
                <p>- Ha engem becsapsz, - felelte feldühödve, - nem tudom mit teszek! 
                        I bring di um! - tette hozzá olyan fenyegetőn, hogy
                    jobbnak láttam hallgatni.</p>
                <p>Mindenféle honfitársi beavatkozás, s főleg a Szklezanzsé befolyása kellett hozzá,
                    hogy K. megértse végre, micsoda fantasztikum kétszáz
                    frankot követelni rajtam egy portréért, amit sohase kívántam. Hasonló befolyások
                    érvényesültek abban az irányban is, hogy elálljon a testi fenyítéstől. E naptól
                    fogva nem is ültem többet a portréhoz, s ha véletlenül Munkácsyhoz vezetett
                    utam, úgy jöttem, óvatosan, az Avenue túlsó végéről, hogy elkerüljem barátomat.
                    Mégis, egy nap, mikor ideje letelvén, elhagyta Párizst s hazament meghalni,
                    bátran kimentem a vonathoz! Mindig kimentem bátran a vonathoz, ha barátaim közül
                    valaki hazautazott! Ezzel úgy tűnt, egy kicsit magam is utazom haza, holott csak
                    annál kínosabban éreztem, hogy itt maradtam, mikor elment a vonat. A szerelvény
                    előtt, megragadtam a kezét:</p>
                <p>- Haragszol? - kérdeztem.</p>
                <p>- Tartozol kétszáz frank, - mondta annyi szeretettel s annyi ragaszkodással ez
                    összeghez, hogy a szívem vérzett, amiért nem adhattam oda, egy vasam nem
                    lévén.</p>
                <p>Vajszínű kabátjában, egy friss szegfűvel díszítve, felszállt az Orient
                    Express-re, az indulás utolsó percében. Mert amilyen nagy szál ember volt, úgy
                    csempészte a vonatra s úgy szállí­totta haza díjtalanul, egy bécsi ellenőr
                    barátja. A portrémat egy nap, félig készen ahogy volt s ahogy hazavitte magával,
                    megmutatta az anyámnak, csaléteknek, ismervén az anyai szívet.</p>
                <p>- Munkácsy is festett bele, - mondta, hogy még nagyobb gusztust csináljon a
                    képhez, holott ez egész fölösleges volt, mert anyám csak engem látott rajta.</p>
                <p>Ma is ott lóg a falon, a szobájában ez a kép, s olykor, családi estéken, én is
                    elmerengek rajta, s nem értem, hogy került ide, mikor azt hittem, sohse látom
                    többet. Soha senkit és semmit nem gyűlöltem életemben. Csak ezt a fiatal embert
                    gyűlölöm, aki rámmered a falról, egy magas szék támlájának dőlve, összefont
                    karokkal, felborzolt hajjal, les yeux dans le vague,
                    költő! Csak ezt gyűlölöm. Ezt is csak azért, mert annyit szenvedett!</p>
                
            </div>
            <div>
                <head>X.</head>
                <p>Az Alcazar a Champs-Elysées-n volt, a szabadban, egy kert
                    volt! A háttérben állott a színpad, néhány sor rózsatő mögött. A rózsák mind
                    virultak s vékony száraikon behajlottak a zene­karba. A zenészek úgy zenéltek,
                    mintha rózsákat rezegtetnének, főleg a hegedűsök, lengő kar­mozdulataikkal,
                    melyekkel a rózsákhoz értek. Vadgesztenyék s nyírfák alatt kis asztalok
                    sorakoztak finoman megterítve, s villamos lámpák füzére, izzó pirosban és
                    kékben, keretelte be az egészet. E fények és nyírfalombok fölött, ha az ember
                    megemelte a fejét, a nyári ég ragyogott egy olyan tündöklő csillagnépséggel,
                    hogy minden csillag e gyülekezetben szinte extra
                    csillagnak tűnt, kizárólag a párizsi ég számára kiválogatva s kicsiszolva.
                    Minden halk, finom, kedves volt itt, s a pincérek is, fehér köténnyel s 
                        ever lasting sarúkban, mint az árnyak suhantak az
                    asztalok között. Éjféltájt Yvette Guilbert, fekete kesztyűsen, de oly fiatalon
                    és fehéren, mint egy beteg liliom, a Petit Cochon-t
                    dalolta itt egy olyan közönségnek, melyet Bossuet nyilván csupa vétkes embernek
                    nézett volna, amilyen finom szent ember volt ő maga.</p>
                <p>E tündéri hely, e színpad, lomb, rózsaszüret s a terített asztalsor a lámpafüzér
                    s a csillagok alatt, volt a Boudorevska Anna álma, az ambíciók értelmében.
                    Meduzai ösztöne, hajköte­geinek kígyópárzásával a fején, kitűnően megérezte,
                    hogy csak idevaló e rómavégi plein-air-be, ha arról van
                    szó, hogy kinyissa a száját párduc fogsorával, tatár énekekben! A nők mindig
                    érzik, hová valók, ha olykor tévednek is e tekintetben. Másrészt e 
                        café-concert, a szavak játéka nélkül, de csakugyan ama
                    serfőző concern-be tartozván, melyet a hölgy
                    sörgyáros-barátja dirigált, a hölgy komoly barátja, hogy
                    párizsiasan szóljak, ez orientáció iránya magától adódott. E komoly barát, igazi
                        brasseur d’affaires, amilyet csak Balzac és jó magam
                    ismertünk, nem ért rá, lázas elfoglaltsága közben, ezer ügye és vállalkozásai
                    közben, bizonyos árnyalatok mérlegelésére vagy éppen árnyalatok túlzására, ami
                    kevésbbé elfoglalt embereket rendszerint megállít a cselekvésben. Abban a
                    pillanatban, hogy csak rajta mult a hölgy debütje az 
                       Alcazar-ban: ez a kitűnő ember nem habozott s nem analizált, de
                    hozzászokván, világ­szem­léletben, a dolgok adottságához, amelyből kiindult, nem
                    is vesztegetett időt művészi vitákra.</p>
                <p>- Elle chante merveilleusement! - mondta azon energikusan,
                    ahogy bizonyos emberek tájékozatlanságának senki sem mer ellentmondani. - 
                        Elle chante russe! - tette hozzá, politikai érzékével egy
                    olyan időszakban, mikor a francia-orosz szövetség virágzásnak indult. - 
                        Et puis elle est belle! - végezte művészeten és politikán
                    túl, a francia ember könnyű konkludálásával, ha a szépséghez fűzheti az összes
                    érveket. - Oui!
                    Oui!
                    Oui! - mondta s száz más dolga közt, amikor egy percre
                    ráért, az Alcazar-ra rádiktálta orosz hölgyét, összes
                    dalaival.</p>
                <p>Mit mondjak? Mit mondjak erről az első estéről a Boudorevska felléptével? Talán
                    csak egy Manet tudná visszaadni színekbe mártott tragikumát, kietlen
                    szellemességét, jégeső bájait, a hölgyet a színpaddal, a rózsákkal, a
                    zenekarral, a kis lámpákkal s a kis asztalokkal, s ez összesség fölött azzal a
                    csillagos kendővel, mellyel a júniusi éj kiterítette magát, mint egy ravatalra,
                    az égen. Csak egy Manet a külsőségeket, de egy Michel-Angelo a mélységeket, s
                    fölívelt végtelenségeket. Nagy plakátok hirdették: La
                        Boudorevska 
                    à 
                    l’Alcazar!
                </p>
                <p>Vörösbársony ruhában, mélyen kivágva a keblén, olyan keményen, olyan méretekben,
                    olyan tüdővel a mellében jelent meg, hogy egy görögkeleti templom szökött
                    bálványának tűnt, valami zord életre varázsolva. Ismeretlen szőkesége, még
                    sápadtabbra válva a villanyfényen, oly robusztus hajfonatokkal koszorúzta a
                    fejét, hogy azt lehetett volna hinni, egy egész hajó­legénység dolgozott rajtuk
                    s kötötte át velük a homlokát, mint egy kötélmunka remekével. Két elefántcsont
                    ágyúgolyó, lepréselve a mellén, tündöklő felületeit mutatta oly ruganyos, oly
                    dús, oly lázadó domborulatokban, hogy minden pillanatban robbanni akart. A hölgy
                    énekelt! mit, mondjak? - énekelt! De riadalmas szopránja a csillagok alatt,
                    vészsziréna fuvalmai a nyírfák lombja közt, szerencsésen megenyhült s elveszett
                    a térben, s csak a melle két gömbje vonag­lott a cár és a jó Isten felé,
                    miközben kesergő érzése s melankolizálása, úgyszólván leferdítette egész sudárfa
                    egyéniségét. Két kék szeme fölött, a homlok régióiban, a szemöldö­kök
                    el­kanyarítva, már nem voltak egy vonalban felborult kérdőjeleikkel, görög
                    hieroglifákban. Az orrát szinte elfújta a cimpák vibrálása. És szemek, szemöldök
                    s cimpák alatt, két felfakadt ajka rézsút üvöltött, oly hazafias szájtátásba
                    dermedten, hogy nem is a szája nyilt meg, de a torka tárult fel, mint egy
                    kürt!</p>
                <p>Az igazság az, hogy a közönség el volt bűvölve. Az első asztaloknál,
                    kötelességtudóan, de külön meghívásra is, Sarcey ült és élvezett.</p>
                <p> - Bravo! - kiáltott egy hang, nyilvánvalóan
                    díjtalanul.</p>
                <p>- Vive la Russie! - kiáltotta egy másik.</p>
                <p>- C’est 
                    l’
                    infini! - szólt valaki mellettünk s megragadta a
                    sörgyáros kezét, aki velünk ült egy asztalnál a háttérben, jó Szklezanzséval és
                    velem.</p>
                <p>A komoly barát hallgatott, elborulva, amint a «komoly
                    barátok» szoktak, akiknek minden pénzükbe van. Egy üveg pezsgő s a három
                    poharunk között vonta meg magát szerényen, inkognitó tartózkodással. De
                    fölhevülten az izgalmakban s az ajkát harapdálva, világosan látszott rajta, hogy
                    profán életében s kamarai képviselő létére, ez az első lelki élmény, ami
                    végigborzong a bőrén s elsöpri a föld színéről az eszményiek terére! Kuszán a
                    szívében, egy új nőre s egy új életre eszmélt, egyenest a szépségre, zenékre s
                    költészetre eszmélt abban a hullámzó márványkolosszusban, aki vörösbársonyba
                    dagasztva, szájtátva s megvilágítva, félisteni tökélyét lefokozta a hangszálai
                    silányságára. Hányan vannak így, mondaná Balzac, hányan homályos lelkek és
                    bámész ostobák, akik ép abban csodálják a nőt, ami a nőnek leggyászosabb
                    gyöngéje, s hány nő lehetne csakugyan isteni teremtés, ha megmaradna magá­nak
                    önmagában!</p>
                <p>De e percekben volt, hogy magam is elborulva, noha más irányokban, egy jobb
                    jövőmön merengtem el az Alcazar lámpái alatt. Elbűvölve
                    gondoltam levelezői tisztségemre, mely e naptól fogva a Horváth Gyula 
                        Magyar Hirlap-jához fűzött, az alapító olyan
                    gavallériájával, hogy első havi fizetésemet, kétszáz frankot, uram Isten! már
                    meg is kaptam hajnalban! Az időm letelt Annával s a komornája ágyával gondoltam,
                    s csak úgy láttam viszont in the mind’
                    s eye rue Chambige-beli manzárdomat, ahol a kis orosz
                    cseléd lakótársa voltam, mint Robespierre a magáét, a költészet kedvéért. Még e
                    reggel már ki is váltottam volt úgynevezett garderobomat s inggallérjaimat a
                    mazagrani fogságból, már egy jó kis szobám is volt a rue l’Echiquier-ben, a 
                        Conservatoire szomszédságában, ahová ösztönösen mentem,
                    halálosan zenei ember! S micsoda performance-ra s
                    bravúrokra, micsoda munkásságra s szenzációkra, micsoda újságírói 
                        non plus 
                    ultrá-kra készültem fiatal fejemmel a Horváth Gyula
                    tiszteletére, mint egy Blovitz a Times-től ahogy mondják,
                    vagy egy Harry Russel Dorsan, akinek kollégája lettem! párizsi levelező, fix
                    fizetéssel! Nem cseréltem volna Hoyos gróffal, aki párizsi nagykövetünk volt
                    Ferenc József jóindulatából!</p>
                <p>S akkor, még ez éjjel, e nevezetes debüt után, még egyszer összegyűlvén a serfőző
                    vezérle­tével s Szklezanzsé hadsegédletével Annánál, a rue Chambige-ben,
                    csöndesen, vacsora után, a hölgytől elbúcsúztam. Bevallottam, szerénység nélkül,
                    gazdasági viszonyaim jobbrafordu­lását, s bőven magyaráztam kirendeltségem
                    jelentőségét ifjonti túlzásokkal. Csak hallgatott s nem szólott semmit. A szoba
                    sarkában, a zongora mögött, egy pálma alatt, azon szőkén a hajkoronájával, csak
                    a kezemet szorongatta.</p>
                <p>- Enfant! - mondta végre, mert ezt szerette mondani, - 
                        enfant, c’est donc fini!
                </p>
                <p>És csak nézett és megint olyan gyönyörű volt, és csak világított két kék szemének
                    ősemberi jóindulatával, olyan messziről, mint egy hegycsúcs, ami lenéz az
                    emberre, s olyan közelről, ahogy két női szem csak nézhet, két női szem a
                    legtávolibb kezdet kezdetéből, ahol az ember még vad volt és csak jó. Nem tudom,
                    de milyen kábító volt így állani előtte, csak hallgatni, csak nézni, csak szívni
                    magamba, ami szállt belőle, ami ébredt... a lélek!</p>
                <p>Holott, sajnos, folytatnom kellett.</p>
                <p>- Harminc frankkal tartozom, - mondtam, - engedje meg, hogy megadjam.</p>
                <p>S büszkén kivettem az összes pénzemet, inkább, hogy megmutassam mennyi van,
                    semmint, hogy fizessek.</p>
                <p>- Enfant! - mondta utoljára s ment vissza a vezérhez s a
                    segédhez a kis szalonba.</p>
                <p>Azóta sem láttam soha többé. Mámoros levelező, interjúver és grafomán, az élet s
                    a riport sodort, - des 
                    Meeres und der Liebe Wellen! Az idők porából, ha sok
                    minden fel is támad, de mennyi ottmarad! Vajjon hova lett ez a Boudorevska? mivé
                    lett? nem is merem kérdeni. Szklezanzsé is levetette conquistadori előkelőségét,
                    s hazatérvén Pestre, annyi csaták után, egyszerűen megnősült s egyszerűen 
                        Serényi lett egy cégtáblán, a körúton, egy kis ékszerbolt
                    fölött, amíg csak meg nem halt izzó szívével kimerülten, aki ez volt! spanyol
                    Miska! Musquat 
                    l’Espagnol! De egy nap, évtizedek multán, egy fiatal nő
                    jött felém a Margitszigeten, a leg­szebb annyi szép között, aki jön felém.</p>
                <p>- A Szklezanzsé leánya vagyok, - mondta.</p>
                <p>Két régi szem fénylett, egy egész távoli arc merült fel az arcán azzal a megejtő
                    emlékezte­téssel, amelyben olykor a dolgok visszatérnek, ha el is vesztek
                    örökre.</p>
                <p>No de akkor éjjel, rohantam, egymagam, megváltva végre! Kiérve a Champs
                    Elysées-re, egy ablaksor fénylett utánam a kis utcából, - még egyszer
                    visszanéztem! Az albino-nak nem is szóltam, el se
                    búcsúztam tőle, kis szőke cselédlány, hát baj? Ott alszik fönn, magasan a hold
                    alatt, az orrával a falra kúszva, úgy alszik a hold alatt, amint a padlásablak
                    nyitva van fölötte. No lám, minden csillog s fénylik a Concorde-tér irányában, s
                    a lombos fákat még mind ismertem, kopáran még zord télidőben, mikor rohantam
                    köztük, énekmester! - il n’a pas 
                    de numero! Oh lombok! lombok! vadgesztenyék süvegje! én
                    is kivirultam! Correspondant parisien! mondtam, önönmagam
                    udvarlásában. S ott jöttem el megint az Alcazar
                    előtt.</p>
                <p>Már itt nem égett, későn éjfél után, a színes lámpák füzére. Minden üres volt s
                    kietlen a homályban. Csak a sok csillag ragyogott még, szikrázón s magasan, mint
                    poláris egekben. La 
                    Boudorevska à l’
                    Alcazar! Hová lett ez a nagy este? kérdeztem. Hová az
                    emléke e nagy éjben? Holott egy hang kísértett e végtelenben s elhangzott
                    messze, - micsoda hang! Egy farkas­nőstényt láttam képzeletben, egy lappföldi
                    erdőszélen, egyedül a csillagok alatt!</p>
                
            </div>
            <div>
                <head>XI.</head>
                <p>Már többször mondtam, nem akarok itt nagy színekben szólani és karmazsínba
                    fösteni. Nagy zenekarom pihen, szabadságolva s csak házi gitárom pengetem, a
                    lehető legszerényebben, ha tudom.</p>
                <p>Horváth Gyula igazi úr volt Erdélyországból. Szenvedelmes lénye sugárzott attól a
                    maximális energiától, ami e távoli kor naivitásaihoz, álmaihoz, egész derűs
                    világához szabta szárnyait. Még így is több égett és zúgott a lelkében, mint ami
                    szükséges volt e tündéri Magyarországon. Tisza Kálmán mint egy elaggott
                    Jézus-Krisztus, közös trónon az Atyaúristennel, úgy ült bár­so­nyában tizenöt
                    évig, igazi metatronos, Ferenc József mellett. A többi
                    mind mellékes volt. Ezt akkor kevesen tudták, mert csak az idő beszél az ember
                    igazságához.</p>
                <p>Horváth küzdött, szenvedelmesen. Már pusztára a szakálla revellálta benne a
                    harcost, a gavallért s a romantikus szívet. Igazi liberális abban az értelemben,
                    ahogy ezt mindmáig gondolják Magyarországon, egyszerűen Apponyi Albert
                    tiszteletére alapította a Magyar Hirlap-ot, Tisza Kálmán
                    ellen. Megfordítva talán több sikere lett volna. Apponyinak nem sokat használt,
                    Tisza Kálmánnak semmit sem ártott. Hasznom csak nekem volt az egészből, sietek
                    hozzátenni, főként erkölcsi hasznom, mert noha párizsi
                        levelező lettem fix havi fize­téssel, a bizonyos csak az volt, hogy egy
                    gyönyörű levelet is kaptam ebből az alkalomból Apponyi tollából, gyönyörű
                    kezeírásával! Már a boríték is elbűvölt, ahogy így címezte, elő­kelő lelkével
                    szegény fejemnek: «Monsieur Desiré de Szomory». Legyen
                    csak kormányelnök! gondoltam (mert mindig vártuk, hogy az lesz), s kérni fogom
                    ehhez az előlegezett particule-höz igazi magyar
                    nemességemet! Ezidőtájt még nem igen tudtam, amire rájöttem azóta, hogy az ilyen
                    rangot és díszeket művésznek, csak a tulajdon lelkiismerete adományozhat. Aki
                    híven dolgozik érzésben és fantáziákban és elmerül líraian olyasféle
                    történetekben, amilyen például egy hulló csillag története lehet egy augusztusi
                    égen, az rendszerint fejlődik is s megnemesül lelkében. Csak a közönség nem
                    nemesül s nem fejlődik soha. De belül is olyan finoman írt Apponyi, hogy
                    mindmáig őrzöm e sorokat:</p>
                <p>«.
                    ..örülök, hogy nemcsak a P. N.-nál töltött elmult idők, hanem
                        jelenlegi működése a
                    «
                    Magyar Hirlap»-nál is politikai köteléket tart fenn
                        közöttünk.»</p>
                <p>Óh Istenem, politikai kötelék! Ez csak annyi volt, hogy ellenzéki létemre nem sok
                    jutott nekem földi javakból, mint általában azoknak a puritánoknak, akik
                    ellenzéken vannak. De rajongtam Apponyiért s igen bölcsen azzal vigasztalódtam,
                    hogy mint kormánypárti is csak éppúgy szenvednék, mert az csak anyagiakon mult,
                    hogy ne szenvedjek politikai tekintetben. Azonfelül, valahányszor Párizsba jött
                    az ellenzék e nagy vezére, rögtön felkerestem fiatal szívem minden vonzalmával s
                    azon kötelességtudóan, ahogy Blowitz, a Times levelezője,
                    kereste fel Gladstone-t, ha ez Párizsba érkezett. Ilyenkor hasábos tudósításokat
                    küldtem úgy­nevezett lapomnak Apponyi Alberttel való történelmi
                    beszélgetéseimről s írói ösztöneim végzetes sarjadásával bőven leírtam azt a
                    szerény manzárdot a Grand-Hotelben, ahol ember­fölötti alakjával ki sem tudott
                    egyenesedni az alacsony plafon alatt, mint egy sudárfa egy padláson, vagy mint
                    egy ó-görög titán egy Hugó-i versben s akinek a vállán van az ég! Ami irodalmi
                    tervem, álmom, vágyam és honvágyam volt, mind közöltem s fejtegettem, egész
                    keserű útamat elmondtam kellő tapintattal és minden finomsággal, «
                        tristis usque ad mortem!» Olykor, nyilván, egy-egy
                    könnyemet is látta a szememben és elmerenghetett magában, magasan Párizs fölött,
                    az emberi illuzió minden bánatos hívságán, mikor megváltásom remény­szálait,
                    kantilénaszerű vallomásokban, az ő kormányához fűztem, mint egy jobb világ­hoz,
                    mint a mennyek országához, ami elérkezik egy nap! Aztán, ha lejöttünk a
                    boulevardra s tiszteletteljesen kísérhettem egy pár lépésnyire, büszke szívemmel
                    a Café de la Paix előtt, szinte ámultam, hogy az a sok ember a kávéház terraszán
                    nem pattan fel és nem hajlik meg előtte! Igy rajong az ember, mikor húszéves, a
                    lobogó szívével, mint egy zászló. Istent se ismer­nék fel, ha itt jönne köztük,
                    ezt gondoltam s azt hittem, hogy ezzel valami zseniálisat gondolok. De amikor
                    búcsúzásul, nyujtotta a kezét! Megválni Apponyitól, kilépni abból az
                    atmoszférából, amit szuggesztív egyénisége vont köréje varázslatosan, a hangja
                    dallamossá­gával, - a lelkem hasadt belé! Megválni fájdalmasabb volt, mint
                    amilyen örömteljes találkozni vele. Ez annyi volt, mint megválni a boulevard
                    sarkán Magyarországtól, megválni a hazától, minden jótól, minden multaktól,
                    Jászai Mari tragikánktól s meghalni mindannyiszor! Amint még néztem utána,
                    mintegy koldusbotra jutva, a szívem sajgott, hogy még sokáig láttam az emberek
                    feje felett az utcán, mint egy tűnő hajó árbocát a tengeren, mert mindenkinél
                    maga­sabb volt. Politikai kötelék? Nem! Ez egyszerűen a költő szíve volt.</p>
                <p>Mit tudtam akkor, amit sajnos, mind megláttam azóta! Apponyi Albert küzdelmes
                    fiatalsága azzal a saskeselyű aggastyánnal, aki mint egy rajnamenti burgrave
                    leszállt naponta a Taunus hegycsúcsáról, hogy a Sándor-utcai parlamentbe jöjjön,
                    - ez Magyarország legszebb kora. Ha megírnám egy nap, Isten engedelmével, azt a
                    Michelet-i könyvemet «Magyarország nagy­sága és
                        hanyatlása» címmel, ahogy azt jeleztem «Levelek egy
                        barátnőmhöz» című kötetem­ben, itt volna, e két államférfiúban, az a
                    két főprincipium, amelyből kiindulnom kellene. Apponyi éppúgy nagy, mint Tisza,
                    egy másik, egy talán tragikusabb értelemben, mert kettő­jük közül, örök álma
                    múlhatatlanságával, Tisza Kálmán a boldogabb. A történelem nyil­vánvalóan úgy
                    szövi szálait az idők éjszakáján, hogy az emberre, akit a dolgok központjába
                    sodor, nincs gondja lelki értelemben. Hogy ez mit szenved, vagy minek örvend,
                    azt már a rideg életre bízza, az ember sorsára egyenest...</p>
                <p>De ami mind e matériákban, már csak mint sápadt mult dereng a «
                       Levelek»-ben s Apponyit, mint egy Julius Classicianust idézi s Tisza
                    Kálmánt, mint egy fehér Ibiszt a szent madarak fajából, aki csak ült bársonyban,
                    odafagyva, mozdulatlanul, szegett szárnyával, mint kettős tojásokon a kettős
                    monarchián, - ez mind, ez mind még lázas emlék, még az élő kor volt akkor a
                    szívemben. Sajgó hazavágyásommal e képekhez voltam fűzve s új impresszióim egy
                    idegen világban nemhogy elmosták volna a régi színeket és körvonalakat, de még
                    élesebbre fokozták előttem.</p>
                <p>Azt a harcot, azt a forrongást a szívekben, azokat a hosszú, zajos közjogi
                    vitákat, olykor csak egy kötszó körül, azt a nagy svungot és páthoszt a sokféle
                    vitatkozásokban, olykor csak egy árnyalat körül, azt a nagy zenebonát olykor,
                    hogy az ember nem tudta miért van és miért harsog minden ember, - azt nem
                    lehetett elfelejteni! Azt az ízzó légkört, azt a Hegy-et,
                    azt a sok dúlt, haragos arcot sem a baloldal viharában, mely fokozatos
                    dörgedelmeiben annál zen­gőbbé és zajosabbá vált, hogy mind e harcosoknak e
                    csatákban, a magyar nyelv szókincsén kívül aligha volt más fegyverük ama bibliai
                    aggastyán ellen, aki sínai Mózes bárónál is tehetségesebb volt s csak ült s csak
                    ült a fotöljében s csak hunyorgatott és hallgatott. A természet ritkán ilyen
                    művész, öreg emberek megmintázásában, mint ahogy Tisza Kálmánt formálta ki,
                    egymagában, valami zord téli fagy legendájává! Csak a legtávolibb
                    hegycsúcso­kon, havas kunyhókban látni ilyen véneket, akik félistenek volnának,
                    ha nem mint pásztorok élnének. Volt benne valami nagyon ősi, valami dermedten
                    hagyományos, valami azokból a leg­régibb mágnás-héberekből ezelőtt ötezer évvel,
                    akik Rómában César barátjai voltak s Szent Pálnak esküdt ellenségei. Hogy
                    elmenjen, hogy kimozduljon, hogy otthagyja bársonyát: ez a világ végének tünt!
                    Ez maga volt az Apokalypsia. Ez valami olyasféle volt, mint mikor Salamon
                    királynak lett vége és ötezer sas állott meg egy szirten a Kaf-hegység fölött és
                    öt évig búsult, ötezer sas! mozdulatlanul.</p>
                <p>Holott elment egy történelmi napon és mások is elmentek utána, kevésbbé
                    történelmi na­pokon, de az sohasem jött, akit szívszorongva vártam: Apponyi!
                    Olykor az ilyen nagy emberi sorsokhoz kis életek vannak fűzve, mint nagy
                    hajókhoz az óceánon a kis csónak a végükben... Egy évtizeden át Párizsban,
                    egymagam, nyomorból ki, nyomorba be, padlásszobákról fel és le, mint egy
                    ismeretlen bolygó kerengtem, térben és időben, egy olyan naprendszerbe
                    kapcsolódva, mely soha fel nem ragyogott! Elepedve, kimerülve, megint
                    fellelkesedve, romantikus eshetőségekhez, álmokhoz s illúziókhoz kötve változó
                    kormányokon át, megint csalódva s megint újra kezdve: az a tragikus ember
                    voltam, aki meghal a reményétől. Mert a remény gyönyörű dolog, de mennyi idő
                    szükséges ahhoz, hogy soha be ne teljesedjen! Leapadva benső tüzeimben, a
                    lelkemet leőröltem tulajdon kincsein s felhagyva a reménnyel végre, lassanként
                    felismertem közös líraiságomat ifjúkorom eszményképével... A hitem, igaz, nem
                    változott s nem lettem hűtlen Apponyihoz, csak az élet az, ami hűtlen s az
                    ifjúság, ami elmúlik egy nap. Rájöttem, hívságokon túl, örök szépségek
                    eszményiségére s elnézek egy Démosthenes fölött, alázatosan egy Beethoven
                    felé... Az élet minden varázsa, hogy az ember egymással ellentétes dolgokat
                    akarhat s nincs kötve, ha bírja szárnya, sem a valósághoz, sem a lehetségeshez.
                    Viszont a politikában, sajnos, nincs álom, nincs ábránd s még az igazságom is
                    csak akkor válik eleven valóvá, ha meg tudom olvasztani vele, mint az ércet, az
                    összes szíveket.</p>
                <p>Óh Istenem, utóljára, hogy fellobogtam Párizsban, még egyszer! mikor Apponyi
                    Albert a Ház elnöke lett! Micsoda nagy napom volt ez, micsoda hajnalhasadásom! A
                    kávéházban, magyar ujságjaim fölött, az izgalomtól remegve olvasván a jó
                    híreket, a pincér rögtön tisztában volt vele, hogy itt most mindjárt szülni
                    fogok legalább tíz cikket és már hozta a műszereket, az ingyenes 
                        quoi-écrire-t! Holott csak egyetlenegy cikket írtam,
                    francia nyelven, a Figaro-nak, hogy az egész világ
                    megtudja, mi történt! Elkészülvén, késő estefelé, már rohantam is a 
                        Figaro-hoz s átnyujtottam művemet egy Glaser
                    Fülöp-Emmanuel nevű fiatalembernek, aki a főszerkesztő titkára volt, magyar
                    születésü fiú! Az apja ama jó Glaser Manó, szélcsapott szakállal, igazi
                    Ahasvérus, aki elvándorolt hajdan a hazából s rég Párizsban élt mindenféle
                    rejtélyes írásokból. Az ifjú Fülöp-Emmánuel átvette a cikket, bevitte a
                    főszerkesztőnek s amint megálltam mögötte az ajtó küszöbén és vártam, hallottam
                    is, hogy felolvassa! Aztán, néhány percig még tanácskoztak rajta. Nyilvánvalóan
                    meg is lepte őket költői franciaságom. Jobban is írtam franciául, mint ahogy ők
                    magyarul írtak volna, ez kétségtelen. De ami ez­időtájt magyar dolog volt ezen a
                    világon, az talán csak engem érdekelt, egyedül csak engem, millió párizsiak
                    között! Az ilyen cikkért, az ilyen líraiságért, fiatal hitem ízzásával benne,
                    fizetnem kellett volna, hogy megjelenhessen... Fizettem is volna, de olyan
                    szegény voltam!</p>
                <p>Most itt van megint előttem, évtizedek multán, régi papirjaim között, ez a
                    hajdani cikk, mint egy préselt virág egy emlékkönyvben. Még illatos a régi
                    illatoktól, letünt időknek ez a bús ákáclombja...</p>
                <p>S ez így kezdődött:</p>
                <p>LE COMTE ALBERT APPONYI.</p>
                <p>L’élection unanime et joyeuse du comte Albert Apponyi à la présidence de la
                    Chambre hongroise, inaugure une nouvelle époque dans l’histoire de la
                    Hongrie.</p>
                <p>Ce noble magnat au front lumineux et à l’âme ardente, offensa longtemps les
                    regards comme une insupportable injure à la laideur commune. Par sa voix
                    étrangement sonore et par ses idées qui jaillissaient dans un souffle melodieux,
                    il aviva la haine implacable. L’outrage et la calomnie se jettèrent sur ses
                    traces. L’homme fut rejeté, renié... cependant il resta invincible.</p>
                <p>Il semble que son heure arrive enfin, et c’est maintenant comme un coup d’horloge
                    formidable, qui sonne trente ans de vie, d’effort et de bataille sur le bouclier
                    triomphal. Désormais le comte Albert Apponyi conduira la nation hongroise. Et
                    déjà, les grands chemins de l’avenir s’ouvrent fleuris devant son règne; on y
                    voit un peuple au seuil de la clarté.</p>
                <p>* * *</p>
                <p>L’heure de l’avènement et de la justice... mais c’est aussi l’heure tragique où
                    l’ame meurtrie par la lutte, regarde ses blessures sous le pâle soleil de la
                    victoire et se trouve soudain douloureuse de sa joie.</p>
                <p>Le cas du comte Albert Apponyi offre, dans l’ensemble de sa vie dépensée, un rare
                    exemple de beauté grave. Le voici sur l’estrade présidentielle! Comment en
                    monta-t-il les marches? Se pencha-t-il, le cœur étreint de regrets sur sa propre
                    image, que lui réflète le clair métal de la cloche? Il sonne...</p>
                <p>De meg kell állnom, minden kísértés ellenére, hogy az egész cikket itt
                    lemásoljam. Már idáig is kellőkép kiérzik benne egy fiatal hang romantikája. A
                    politika nem költészet, de a bánat mindenütt csak bánat s ezen a bánaton foszlik
                    el e régi írás minden sora, rejtélyesen, szegény emberi létünk hívságai
                    felé.</p>
                <p>Azonfelül, nem is tud mindenki franciául. Erre is gondolnom kell, ha nem akarok
                    senkit megbántani.</p>
                
            </div>
            <div>
                <head>XII.</head>
                <p>A Hôtel Conservatoire, a rue de l’Echiquierben, egy
                    szomorú kis garni volt. Mind a három emeletén három ablak nyílott az utcára,
                    összesen kilenc ablak, egymás fölött, egy keskeny szürke falban. Ez volt a garni
                    külső képe. Belül, a félhomályban s a bizonytalanban, nem mondom éppen, hogy az
                    orgyilkosság kísértett, de az emberi vétek hangulata terjedt bűnös kéjek és
                    szerelmek lappangásával, ami a párizsi élet egy kis szöglete és élő része az
                    ilyen kis hotelokban. A lépcsőn, naphosszat, gázlángok égtek, olyan sötét volt.
                    Csak éjfélfelé oltottak el mindent az utcai lámpáson kívül a kapu fölött s akik
                    ilyenkor hazatértek, vagy betértek ide, egy-egy órára, női kísérettel, úgy
                    jöttek föl a lépcsőn, egy szál gyertyával, mint akik egy holtat látogatnak.
                    Amint ültem az asztalomnál és dolgoztam hajnalig, mind hallottam ezeket a vándor
                    árnyakat, halk suttogással, szoknyasuhogással, kulcszörgéssel s
                    ajtócsapkodással, ahogy jöttek s mentek. De időnként ez éjjeli 
                       piano-kba egy-egy drámaibb hang is vegyült s egy-egy női sikoly
                    sivított fortissimo a csendben, zárt ajtók mögül,
                    kétségbeesetten: «Au 
                    secours!» Senki sem mozdult s éppen ez volt a tragikus.
                    Ki mozdulna egy női sikolyra, egy kis párizsi garniban? Magam is nyugodtan
                    dolgoztam tovább. Mindenkinek beteljesedik sorsa.</p>
                <p>A főnöknő, naponta többször, föltünt a lépcsőn, figyelő állásban. Helyenként, a
                    fal mentén, egy-egy gázcsapot csavargatott apróbb lángra, gazdaságosan. Ez egy
                    szikártermetű öreg asszony volt, művész számára vonzó és förtelmes, gyászosan
                    szőkére festve, feltünően hamis fogsorral a szájában, mely skarlátra kenve
                    virult az arcában egy fürkésző orr alatt. Ez az orr, oldalt görbülve a végében,
                    valami kis kék pettyet viselt, mint egy apró szafirkövet a húsba ékelve. De nem
                    lévén e hölgynek lelki nyugtalansága azon a legfőbb gondján kívül,
                    utógon­do­latok nélkül, hogy vénségében is fiatalnak tünjön, jóval kedvezőbb
                    személyiség volt szá­momra, mint az az élveteg mazagrani boszorka, aki
                    szívtelenül kizárt a lakásomból. Türelmes a számlák tekintetében, elnéző,
                    megértő, sőt ironizáló is egy-egy lejáratkor, mint aki tudja, hogy a pénz nem
                    könnyen jön az emberhez: annak az elkallódott dámának tünt, aki még XV. Lajos
                    kedvese lehetett s itt maradt egy botrányos korból. Főleg az volt az elriasztó
                    benne, hogy túlélte a forradalmat. Mert ami a multból megmarad csak úgy szép, ha
                    nincs többé.</p>
                <p>A szobám ablakából, a harmadik emeleten, a Konzervatórium épületét láthattam, a
                    Faubourg Poissoniére sarkán. Egyemeletes régi ház, de micsoda élettel benne s
                    körülötte! A kapu fél­szárnya szüntelenül nyílott és csukódott s derűs fiatalok
                    torlódtak a küszöbön, tündéri kis­asszonyok, leendő énekesnők, a jövő
                    csillagjai, lobogóhajú ifjakkal, akik a jövő zenéje voltak! Ezek közül egy-egy
                    fiatal pár észrevétlenül elsodródott az utcán s kivárva az időt, amíg a többiek
                    mind elvonulnak, ide tartott a garni irányában. Beosonva a kapun, mint a
                    tolvajok, ifjú s hölgye néhány szót váltottak barátságosan a naplementi
                    főnöknővel s már siettek fel a lépcsőn, fiatalok! szeretők! s eltüntek egy ajtó
                    mögött, rendszerint az én szomszédságomban, sajnos! Ilyenkor éreztem, papirjaim
                    fölé borulva, az erény nagy becsét ezen a világon. De csodáltam e növendékek
                    ó-görög szabadságát s mámoros elszántságát is a pályájuk virágos kertjében,
                    ahol, úgy látszott, csak a vérmérséklet kötelezi őket és azontúl sajnos, semmi
                    erkölcsük nem volt. Ezt lehetett hallani,hogy semmi
                    erkölcsük nem volt. Az is eszembe jutott, elmélyedő ember létemre, hogy annak a
                    szegény ördögnek, aki azelőtt húsz évvel lakhatott az én szobámban itt, talán
                    éppen Massenet vagy Delibes lehetett egy órai szomszédja, hasonló viszonylatok
                    között, mert azok is itt voltak hajdan zenei tanítványok, zenés nőpajtásokkal.
                    Viszont ki tudja, ha az én számomra nem Charpentier vagy éppen Debussy éltek-e
                    itt vagy haltak meg egy órát, mint kortársaim s konzervatoristák, szívük
                    választottjával! Ilyenkor, ha visszaélem, hosszú évek multán, e távoli
                    szomszédságokat, rögtön kitárom a zongorámon a Louise-t
                    és a Pelléas és Melisande-ot s magam is meghalok egy
                    órát...</p>
                <p>De finomabb percekben, a régi ház láttára, arra a szerencsétlen Berliozra
                    gondoltam kegyelettel, akit itt, e szürke falak között egy Cherubini üldözött! S
                    még távolabb fordulva az időkben, Beethoven merült fel bús emlékezetemben, 
                        ce fier enfant, 
                    Beethoven, ahogy Michelet mondja s akit itt kinevettek a
                    Konzervatóriumban! Gyakran gondoltam azt, számos estén, magányos ablakomban a
                    rue l’Echiquier fölött, hogy talán soha senki nem tudta a való igazságot, értem
                    az egyedül valót, mert akkor ez minden más igazságot legyőzött volna s még ma is
                    élne az emberek szívében. Akik idáig azt hitték, hogy igazuk van, rendszerint
                    tévedtek, ezt látjuk. A jövő is úgy fog megítélni minket, ahogy mi ítéljük meg a
                    multakat. Látni kellene mind a hómezőket a föld két sarkán és a legtávolabbi
                    egeket, hogy az ember ítélni tudjon, - ezt talán mind Renan után mondom. A
                    párizsi Opera gyönyörű, de a zsidó templom téglái is hatásosak, - ezt már magam
                    találom ki. De amikor annyi kétségbeesés közt virrasztottam, majdnem húsz évig,
                    kis hotel-szobákban, egyben el is határoztam, hogy nem úgy fogok gondolkodni,
                    mint a többi emberek ezen a világon.</p>
                <p>Egy nap úgy találtam, hogy illő volna, párizsi levelező létemre, bemutatkoznom
                    leghíresebb kollégámnak, a Times Blowitz-ának! Mint
                    tekintélytisztelő fiatalember a régi zsurnaliszták világából, lelkesen nyomoztam
                    utána abban a viharos helyiségben, ami a francia kamarában az úgynevezett 
                        Salle des Pas Perdus volt. Kissé feltünő fiatalságommal
                    lépten-nyomon meg­állíttattam s már nem győztem a szolgáknak felelni.
                    Megpillantván egy közelebbi kollégámat a kettős monarchiából, hozzá fordultam
                    tanácsért. Ez egy Herzl Tivadar nevű úriember volt, a Neue
                        Freie Presse levelezője.</p>
                <p>- Mit akar maga Blowitztól? - kérdezte elképedve.</p>
                <p>- Hódolatom kívánom bemutatni neki.</p>
                <p>- Ezt elengedi magának.</p>
                <p>- Az meglehet, - feleltem sértődötten, - de azért mégis szükséges, hogy
                    megismerjem. Mint a Magyar Hirlap párizsi levelezője,
                    kitünő híreket kaphatok tőle, - magyaráztam önérzetesen, angyali butasággal.</p>
                <p>Herzl a falnak dőlt.</p>
                <p>- Kitűnő híreket?! Blowitztól!? - kiáltotta s úgy kacagott s úgy verte a falat a
                    tenyerével, hogy egészen magánkívül volt. - De hát honnan jön maga?! De hát mit
                    gondol maga?! De hát tudja maga, ki az a Blowitz, aki egy minisztert früstököl
                    reggelire! Aki dönt háború és béke fölött! Jaj! jaj! jaj! - kiáltotta, s még
                    jobban oda volt s már harmadik személyben beszélt, úgy odavolt s úgy kacagott:
                    Blowitztól akar híreket! A maga kis zuglapjának Pesten!</p>
                <p>- Bocsánat, nem zuglap! - tiltakoztam.</p>
                <p>- Hát nem zuglap! Hát világlap! Hát a szent Thora, ha akarja! No de nem áll
                    szóba, érti? még velem se! a Pressé-vel! Goldmannal sem
                    áll szóba, aki a Frankfurter Zeitung! naponta három
                    kiadásban! - kiáltotta. - No de mit gondol maga? - végezte hirtelen nagyon
                    magasról.</p>
                <p>- Nem gondolok semmit, - feleltem zavartan, naivitásom felismerésével. A verejték
                    hullt rólam. De a szegényes lelkét is éreztem ennek a bécsi szerkesztőnek. -
                    Ajánlom magam, - dadogtam s mentem.</p>
                <p>A Palais 
                    Bourbon előtt felkaptam egy omnibuszra s hazaérve,
                    megírtam az első interjúmat Blowitz-cal! Olyan angolszász modorban s londoni
                    észjárással írtam, hogy csakugyan olyan valódinak tűnt, mint ami apokrif volt
                    írva.</p>
                <p>De nyílt ez az ablak, kis hotelemből, még egy másik horizontra. Minden hónap
                    harmadik nap­jától fogva, mint egy toronyőr lestem ebből az ablakból a
                    levélhordót, kora reggeltől késő estig! Ha elsején feladták a fizetésemet
                    Pesten, így számítgattam optimisztikusan, harma­dikára meg kellett, hogy
                    érkezzen Párizsba! Sajnos, sohasem adták fel elsején s általában csak nagy
                    ritkán érkezett meg. Aki ezt a pénzügyet kezelte a szerkesztőségben, nem
                    mondhatnám, hogy valami lelkiismeretes ember volt. Nem mintha nem készítette
                    volna el, a többi utalványokkal, az én utalványomat is, de sőt be is váltotta.
                    Csak éppen megtartotta magának szerény járandóságomat. Hányszor kellett
                    megreklamálnom, írnom érte, micsoda leveleket! micsoda michelangeloi modorban!
                    micsoda színekkel! micsoda méretekben! tíz-tizenöt oldalon át, a legsűrűbb
                    írással! Máskor, már-már elmerülvén, zálogba kellett adnom utolsó értékemet,
                    megválnom legbecsesebb könyvemtől egy antikvárius polcán, hogy válságos
                    helyzetem végórájában néhány tébolyodott szót küldjék egy expressz sürgönyben
                    hazafele... Oh Istenem, így tanultam írni zord napjaim éjszakáján, ebben az
                    iskolában, kétségbeeséseim analizálásával, szenvedések leltározásával, éhségek
                    és könnyek stilizálásával, - kitünő iskola! Mégsem nagyon ajánlom senkinek.</p>
                <p>Mikor megláttam az ablakomból a levélhordót, amint az utca végén hirtelen
                    fölmerült: minden idegem megfeszült. Őrködő tekintetem házról-házra követte
                    utcahosszat, s minden lépésével ahogy közeledett, egyenest a szívemen járt.
                    Megint befordult egy kapun, megint kifordult egy másikon, megint jött s már itt
                    volt a szomszédban, milyen furcsa! minél inkább közeledett, annál messzebb
                    éreztem magamtól. Majdnem kiestem az ablakon, ahogy néztem, ha befordul-e a
                    kapun? Befordult, már jött a lépcsőn, már rohantam elébe, már kérdeztem, már
                    felelt is, már rázta a fejét:</p>
                <p>- Il n’y a rien pour vous, Monsieur!
                </p>
                
            </div>
            <div>
                <head>XIII.</head>
                <p>Valaki a nevemen szólított, egy félig nyitott ajtó mögül a félemeleten, amikor
                    lejöttem a lépcsőn. S.
                    Ö. kollégám volt. Példámat követve, hasonlóképpen
                    ideköltözött a Hôtel 
                    Conservatoire-ba.</p>
                <p>- Nagyon jó itten, - mondta, mikor beléptem.</p>
                <p>Olyan szűk kis szobája volt, hogy az ágy, a mosdó, az asztal alig fért el benne s
                    a széket ide-oda kellett tologatni, hogy az ajtót be lehessen csukni. Az
                    ablakon, mely a tűzfalra nyílt, nem hatolt be fény. Amellett a függönyök össze
                    voltak tüzdelve rajta néhány gombostűvel, végérvényesen. A rossz illatok és
                    szivarfüst után ítélve, soha nem is nyílt meg ez az ablak. Egy gyertyacsonk
                    égett az asztalon s küzdött a homállyal viaszos könnyeit hullajtván, melyekből
                    egy egész kis gótika támadt a láng körül, vékony toronyzattal. A fiatalember,
                    gyér ágyneműk között, még az ágyban feküdt. Vígan szivarozván, látszólag igen
                    büszke volt arra a női hálóingre, amit viselt dús csipkék díszében, mert
                    utóljára, éjjeli toilettjeképpen csak egy úszónadrágja volt.</p>
                <p>- Jobban megy! - mondta olyan angyalian, azzal a gavalléros szerénységgel, mely
                    minden földi kincsek közül, egy kis feslett csipkeszegéllyel is beéri, valami
                    kis batiszton. - La 
                    guigne ne dure pas toujours! - tette hozzá párizsiasan,
                    mint akinek már az is siker, ha a legsötétebb nyomorból egy fokkal enyhébb
                    nyomorba hajózott. S jelezvén elfogyasztott reggelijét néhány kis cserépedény
                    tanuságával:</p>
                <p>- A csokoládém! - mondta. - Minden délben behozza a garçon a csokoládémat! Vaj,
                    két zsemlye - chocolat complet! Utána egy szivar, egy 
                        londrès, - ezt is a garçon hozza. Mikor rá­gyuj­tok, az
                    az érzésem, hogy a jó Isten valóban elkényeztet engem. Nem cserélek Montpensier
                    herceggel! - fejezte be s lobogtatta a csipkéit s messzefujta a füstöt.</p>
                <p>- Boldog ember! - mondtam az ágy végéből, ahol leültem.</p>
                <p>- Boldog! az! c’
                    est le mot! - felelte. - A helyzet az, hogy irányt
                    változtattam s rájöttem az útamra, - folytatta. - A magyar lapokból nem lehet
                    megélni, ez régi sor s e ponton le is mond­tam. Most minden energiámmal a
                    franciára adom magamat: francia ujságíró leszek. Nem látok s hallok csak francia
                    dolgokat. Eljárok a Collége de France-ba, ahol meglengetem a kalapom minden
                    reggel, egy kövér ember előtt: Bonjour, 
                    Monsieur 
                    Renan! - mondom neki vígan. Este, színház! Napközben
                    olvasok s kizárólag franciát.</p>
                <p>- Imhol dél is elmúlt s még fekszel az ágyban, - szólottam filozófikusan. -
                    Gondolom, a kalaplengetést ma már elmulasztottad. Olvasni sem sokat olvashattál
                    még ma, ahogy a hely­zetet ítélem. Nem látok itt egy fia könyvet, amit
                    olvashatnál, - tettem hozzá igazság szerint, miután körülnéztem.</p>
                <p>- Először is, ma nincs előadás a Collégeben, - felelte azzal a könnyedséggel,
                    mellyel nem volt nehéz tisztában lennem. - Másodszor a Cabinet de Lecture-ben
                    olvasok, ahol abonálva vagyok, a Boulevard des Italiens-en! Húsz centimért az
                    összes lapok rendelkezésemre állanak. Mert a lényeg az, a magam szempontjából,
                    hogy a lapokat olvassam. Csak ez a módja, hogy az ő írályukat s formáikat
                    megtanuljam, azt az egész sablónt megtanuljam, amelyen a francia zsurnalisztika
                    épül. Már írtam is egy cikket a L’Epoque-nak s egy
                    másikat a Le Constitution­nel-nek, ha éppen tudni akarod!
                    Most arra várok, hogy megjelenjenek ezek a cikkek s meglássák
                        otthon, hogy francia lapokba írok!</p>
                <p>Oh Istenem, - hogy meglássák otthon! Ez volt mindennek
                    mélye, ez volt minden gondolat, minden cselekvésben! Bármerre fordult az ember
                    Párizsban, a vágya csak az volt, hogy hazafelé mutassa magát. Sötét nyomorából a
                        Hôtel Conservatoire-ban, egy csésze csokoládé­val a
                    gyomrában egész napi eledelnek, csak odacélzott francia munkássága két kis
                    obskurus párizsi ujságban, az Epoque-ban s a 
                        Constitutionnel-ben, hogy ezeken, mint két
                    papírszár­nyon, hazafelé szálljon. Francia ujságírónak készülvén, az álma az
                    volt, hogy Pesten olvas­has­sák! Micsoda rejtélyes kötelék volt ez, mely az
                    embert még a naivságával, még az illúzióival is a hazájához fűzte, mikor
                    valamelyes józanság dolgában már nem volt mit remélnie!</p>
                <p>Még akkor nem láttam kellőképpen erkölcsi furcsaságait ennek a kitűnő
                    kollégámnak. A legfinomabb eszközökkel élt a legdurvább sors ellen s egy
                    szalmaszállal védett ki viharokat. Amint az élet úgyszólván napról-napra
                    sujtotta s leteperte, megivott rá egy csésze csokoládét egy 
                       londrés füstje mellett s ha ehhez még volt egy frankja is, amivel a
                    jövő elé nézhetett, a legboldogabb ember volt! Zord nélkülözéseit, lelki
                    fájdalmak híján, valahogy átformálta, nem tudom micsoda eleganciákra, mint egy
                    letört mágnás, aki fütyül, vagy egy rigómadár, aki a jégeső elől, könnyedén az
                    ágra száll.</p>
                <p>- Hát neked, hogy megy sorod? - kérdezte fölényesen, mint aki zárt függönyei
                    mögött, női hálóingjében s a szivarral a szájában, Párizs ura e percben.</p>
                <p>- Oh, elég jól, - feleltem azzal a kínos igyekezettel, amellyel leplezni kívántam
                    szegénysé­gemet.</p>
                <p>A szegénység, sajnos, nem dísz, ez nyilvánvaló. Erény formájában is, inkább csak
                    teológiai érték. Viszont a gyakorlati életben emeli az ember méltóságát, ha nem
                    kérkedik vele. De más­részt, hogy még finomabban analizáljak, abban van valami
                    sértő, nyomorúságra, boldog­talanságra s általában szolidaritásra, ha az egyik
                    szegény a másiknak a maga jólétét hazudja.</p>
                <p>
                    S
                    .
                    Ö. a vállát vonogatta. Még mélyebb örvényben látott
                    engem, mint amilyenben éreztem magam. A magyar ujságok fizetési teljesítménye s
                    ezzel kapcsolatosan a párizsi levelező gazdasági
                    helyzete, oly rég megoldott probléma volt előtte, hogy semmi fejtörést nem
                    kívánván, már csak a fantáziájára utalta. Ha azt mondom neki, hogy például
                    tegnap is ebédeltem, nem volt rá mód, hogy ezt elhigyje nekem.</p>
                <p>- Ajánlom a csokoládét, - mondta. - Vaj, két zsemlye, - 
                       chocolat complet, ez elég egy napra. A garçon nagyon kedves ember, 
                        aki tudja, mi az élet. A főnökné is igazi finom
                    úriasszony, vallásos és érzelmes lelkületű, segít is az emberen, ha éppen arról
                    van szó, igazi szent Genovéva, mert őt is úgy hívják, Genovéva! - 
                        c’est Madame 
                    Geneviève s’il vous 
                    plait! - fejezte be patétikusan.</p>
                <p>S fújta a füstöt s a szőrös karja kinyúlt a csipkéből, magasra.</p>
                <p>- Láttam a portréját a Pantheonban! - mondtam ártatlanul, a Puvis de Chavannes
                    freskóira célozva.</p>
                <p>De nem felelt s csak nézett, olyan áthatóan, olyan furcsán, olyan füstökbe
                    borultan, hogy nem tudtam mit gondoljak.</p>
                <p>Még ma sem tudom, mit gondoljak, hosszú évek multán, ha kutatnám e tekintet
                    rejtélyét. Ott volna nyitja abban a fojtó vágyban, amellyel az ember olykor
                    megjavítaná a valót? Ha költő ez az S. Ö., ha művész,
                    alkalmasint könnyebben megértem. Ki tudja, ha e gyászos kis szobá­ban, elbűvölt
                    szeme előtt, a két karjában, nem olvasztotta-e át ezt a fonnyadt Madame
                    Geneviève-t a Puvis szentjének nagy gondolatára?</p>
                <p>De nem volt művész, csak egy finom ember, ami nem egészen ugyanaz. S így telt egy
                    perc, a gyertya lángjával, a szobában. Kívülről, tompán, Párizs zaja hangzott.
                    Valaki az időt tudakolta, hangos kiáltozással a lépcsőn. Valaki felelt is.
                    Délután négy óra volt.</p>
                <p>- Nem jönnél el velem? - kérdeztem az ágy végéből, ahol még mindig ültem.</p>
                <p>- Szívesen, de csak később, - felelte. - Majd estefelé, mikor kigyúlnak a lámpák!
                    - tette hozzá kedvesen. - Nincs más ruhám, csak a frakkom, - vallotta be. - Csak
                    este tudok felöltözködni.</p>
                <p>S hirtelen előre hajolva:</p>
                <p>- Erről jut eszembe, hogy rajta ülsz a frakkomon, - mondta vendégszeretettel.</p>
                <p>Csakugyan, az ágy végében, a vékony paplan fölött, a frakkja volt leterítve
                    lábmelegítőnek. Próbáltam kijavítani, ami gyűrődést okoztam rajta és simítgattam
                    s szépen össze is hajtottam. A félszárnyában, a zseb mélyén, valami kemény
                    tárgyhoz értem. Benyúltam érte. Egy darab száraz kenyér volt.</p>
                <p>Mikor lejöttünk a boulevardra és elvegyültünk a tömegben és elindultunk a fényben
                    és a zenebonákban lilaszín ívlámpák alatt, az úttest végtelenjén, melyre az
                    estéli égbolt csillag­népsége borult a legtávolabbi horizontokig: két bús
                    magyarok szinte megfürödtünk a tündöklő atmoszférákban. Legott felüdülten,
                    megújult szívünkkel, az élet terhe leoldódott rólunk fiatalos ruganyosságunkban.
                    Valami kéjes zuhany ért az ívlámpák sugárzásából, a fényekből, az egekből,
                    egyenest a holdból! Sodródva a tömegben, sodródva! elveszve! e tömeg lelkének
                    eleven részévé váltunk s valahogy megéreztük a magunk sorsával vegyesen, egy
                    egész em­beriség történelmi sorsát, nagy útját, nagy harcát, ragyogó
                    céltalanságunkban! Mindenesetre oly megnyugtató volt, olyan vigasztaló, olyan
                    különlegesen kitüntető dolog, hogy sok ezrek e tömegben, minden látszatok
                    szerint, éppúgy élnek, mint mi, úgyszólván kivetve biztos egzisz­ten­ciákból,
                    kivetve a boulevardra, az éjjelbe, a fénybe, mint egy óceánra s ahol annál
                    vígab­ban vannak, mert a hullámok összecsapván a fejük fölött, nincs is miért,
                    hogy búsuljanak! Nem búsulni s főként nem szenvedni: ez volt számomra, aki már
                    oly korán hajlamos voltam szenvedésre, a földi boldogság sarki csillaga. Nem is
                    értettem soha, minden tanulmányaim elle­nére, mért kell még szenvedni is, ha már
                    muszáj élni! Isten nem szenved, ez nyilvánvaló. Csak az ember és az állat olyan
                    alantas, hogy ki van jelölve a szerencsétlenségre. Olykor, az ilyen bús
                    dolgokban, van némi költészet. S ez minden, amivel be lehet érni. Nyilvánvaló,
                    hogy küzdelmes ifjúkorom odáig juttatott, hogy úgy gondolkodtam, mint egy finom
                    öreg­ember.</p>
                <p>De S. Ö. megszólalt mellettem:</p>
                <p>- Két párizsi! - mondta önmagunk dícséretéül, s e dícséret, büszkeséggel töltötte
                    el szívem. - Csak tennéd egyenesen a fejedre a cilinderedet s nem félrecsapva,
                    mint Pesten! - mondta még a barátom, s rögtön engedelmeskedtem, hogy eleget
                    tegyek a párizsi követelményeknek. Egy pillanatra el is temettem magamban azt a
                    női tekintetet, mely a Jászai két szeméből sugárzott, még csak nem is olyan
                    régen, mennyei tekintet! elbűvölt szemek! mikor e minden tragédiák hősnője éppen
                    úgy látta a fejemen a cilindert magyar-gavallérosan, ahogy azt Párizsban nem
                    lehetett! Oh Istenem, megvallom, minden szó, minden hang, minden fény és
                    mozdulat, minden ívlámpa lilaszínben, minden tündöklés a végtelenségben, a
                    Jászai emlékét idézte, marcangoló honvágyamba ázva! Magyarországról, a Nemzeti
                    Színház udvaráról, színpadáról, a Vas-utcából, a Borgia
                        Lukrécia drámai magaslatáról úgy kísértett, mint fagyos
                    hegy­csúcsokról, a hold alatt, az égben! Földrajzi érzékem, amint rágondoltam,
                    legott megszünt bennem tudományellenesen, s valahogy feloldódott nem tudom
                    micsoda transzcenden­tá­liákban! Csak azt éreztem minden erőmön túl, emberi
                    nyomorúságomban, ami mélységekből nézek fel elérhetetlen csillagzatokba!</p>
                <p>S így értünk két bús magyarok, két szegény fuvolások a Grand
                        Café elé.</p>
                <p>Előbb megálltunk, szerényen, a rue Scribe-beli üvegajtók előtt, az ablakok mentén
                    is és néz­tünk. Ez volt itt, néhány gyér asztallal virágdíszben, álmatag
                    csillárok alatt, mint a bárány­felhő, az igazi úri rész, az étterem! női árnyak
                    legendás messzesége volt ez, hajlékonysága, haloványsága a tompa világításban,
                    az ablakfüggöny résein át, ékszerek tüzével, ami fénylett, egy-egy rubintkővel,
                    ami vérzőn égett, mint egy seb egy fehér kéz ízületében, egy kristály­pohár
                    fölött. Patikárus Ferkó játszott itt, mellbeteg törpe s még törpébb a bandája
                    élén, csupa nagy, erős cigányok hátterével s hozzájárulásával s akik csak
                    gyúrták, fújták és húzták utána, ahogy csak tudták, ahogy csak érték, mert el is
                    lógott előlük messze, elröpült magának, más­nak, önkívületeknek s kanyargott a
                    hegedűjével s az álla alól magasra emelte s még maga­sabbra, majdnem
                    függőlegesen emelte s ráragadt a félarcával, az egész arcával, az egész fejével,
                    az egész lelkével, egész tüdővészes zeneiségével úgy ragadt rá a hegedűjére s
                    valami élet-halál harcot vívott a tenger és a hangok hullámaival! Egy fiatal
                    hölgynek húzta így differenciáltan, nyilvánvaló intenciókkal s akit meg is
                    hódított magának. Kissé fonnyadt szépség volt ez, színtelen szőkeségű, aki
                    hallgatta megnyúlt arccal, mint egy gótikus O betű
                    soványan s lassan-lassan, amint szállt felé a méreg, már-már elveszve érezte
                    megkísértett lelkét, alkalmasint bűnös szerelemben.</p>
                <p>Távolabb, a terem mélyén, az ablakfüggöny rései között, Justh Zsigmond derengett
                    igen elegánsan, a szőke szakállával, a két gyönyörű kezével, ami két műtárgy
                    volt, két külön híres dolog, a két karja végében. E kezek mellett, e szőke
                    szakáll szomszédságában, a költő Szabolcska Mihály, lehajtott fejjel ült, igazi
                    költő! névtelen bánatokba borultan, amint hallgatta a magyar nótákat és hazafelé
                    búsult, néhány szál szekfű színfoltjával tarkítva, opálos ködökben.</p>
                <p>- Gyerünk be hozzájuk, - mondta S.
                    Ö. vállalkozón, - nagyon fognak örülni.</p>
                <p>S már ki is húzta magát abban az ócska frakkban, mely petyhüdt szárnyaival
                    csüngött ki halott­kémszerüen, rövid felöltője alól.</p>
                <p>- Én nem megyek, - feleltem estéli melankóliámmal, ami visszacsöppent a szívembe.
                    - Én nem tolakszom. Ezek ketten egyedül akarnak lenni, a maguk külön
                    hangulatában, - magya­ráztam szociologikusan. - Hagyjuk őket. Gyerünk.</p>
                <p>Ilyen finom ember voltam. Holott jól ismertem Justhot még honi életemből,
                    legfinomabb körökből, ahol ellengett vékony silhouette-je, trónpretendensi
                    szakállával, két fehér keze stilizáltságával, Velasquèz modorában. Imádta az
                    életet, ami lágyan tünedezett benne. Imádta Maurice Rollinat zenéjét, mért éppen
                    ezt imádta, nem tudom. De ezeket a hervatag kis műve­ket, mint beteg rózsákat
                    elalélt szirmokkal, mind hazahozta Jászai Marinak becses ajándékba, - s ezeket
                    én játsztam először. «Oh Istenem, be szép zene!» mondta Jászai ilyenkor s szinte
                    rávetette magát a zongorára. Holott alig volt egy igazi hangjuk e zenéknek
                    álmatag keser­vükben, csak egy-egy sóhajuk volt, vagy inkább úgy rezegtek
                    könnyedén és búsan, mint a levelek a fán. Azóta Justh, e zenék
                    visszhangjaképpen, egy szép könyvet is írt, egy igazi magyar könyvet, noha
                    francia nyelven, Le livre 
                    de La Pousta, - ez volt a könyv! Adott egy példányt,
                    milyen kedvesen, ahogy nyujtotta, amikor meglátogattam rue Duphot-beli kis
                    hoteljében egy este. Magyar legénye éppen öltöztette s húzgálta főúri lábára a
                    fekete selyem­harisnyát, mert az Operába készült. Szerette az operát, a párizsi
                    estéket, a boulognei erdő akácfasorát. Szerette, ha beteg létére inkább
                    Párizsban ápolják egy kis hotelszobában, - csak meghalni akart otthon. Szerette
                    a virágokat, az álmokat, a költőket, főként Szabolcska Mihályt, akinek engem is
                    bemutatott, - oh Szabolcska Mihály! Milyen mélytüzű, érzelmes, drága ember,
                    micsoda isteni testvérem a hazavágyódásban, ha szabad így mondanom, mi­csoda
                    elveszett gyermek a boulevardon s a Grand Café-ban s
                    ahonnan hirtelen eltünt egy szép napon, mint ahogy Petőfi tünt volna el s meg
                    sem állt hazáig, oh a boldog ember!</p>
                <p>- Gyerünk, - ismételtem.</p>
                <p>S akkor tovasodródtunk, a fal mentén, szegényesen, egy távolabbi küszöb felé,
                    mely a Boulevard des Capucines-ról nyilt, egyenest a kávéházba. Ez volt az igazi
                        Grand Café, kedves honfitársaink tanyája. A zene ide
                    is áthallatszott azokon a benső üvegajtókon át, melyek e másodrangú helyiséget
                    az étteremmel összekötötték. De a bandából, néhány lépcsőfok fölött,
                    pálmalevelek árnyában, csak éppen a nagybőgőst láttuk, mert ez állt. A többi
                    minden az étteremben, mint egy messzi álom elmerült.</p>
                <p>De úgy léptünk be a kávéházba, otthonosan s mégis méltósággal, mint a francia
                    halhatatlanok, egy értekezletre, az Akadémiába. Elnézve a tömeg fölött,
                    célirányos tekintetünk egy hosszú sarokasztal felé vezérelte lépteinket, ahol
                    sűrű népesedéssel úgynevezett magyarjaink ültek a vörösbársony lócákon a fal
                    mentén és hangosan vitatkoztak, mindegyik a maga 
                   mazagran-ja előtt. Helyet foglalván, előbb hallgattuk a vitát, de minden
                    percben készen, hogy belekapcso­lódjunk. Olykor, egy-egy szenvedélyesebb
                    kézmozdulatra, feldőlt egy pohár s amint a fekete lé, festékszerűen, szétfolyt
                    az asztal márványfelületén, egy-egy fiatal festőhonfitársunk legott megrajzolta
                    benne, az ujja hegyével s művészösztönével, hazai térképünk halhatatlanságát.
                    Olykor, az asztal két végéből, néhány méternyi távolságból vitáztak ketten, a
                    közbeeső összes fejek és poharak fölött, a hang és mozdulat oly dinamikájával,
                    oly felfokozott lendületével két távoli harcos, hogy az egész asztal rengett
                    bele s már mindenki beszélt s mindenki harsogott, s az egész kávéház figyelt. Az
                    ideák torlódtak s egymásba csaptak, kétségkívül ellentétes ideák, de harag
                    nélkül, toleránsan s ha zajosan is, de mégis abban a modorban, mely készen volt
                    az igazság koncedálására, ha az ellenfélnek igaza volt. Csend csak akkor volt,
                    nagy ritkán igaz, mikor néha napján, nagy ünnepekkor, Munkácsy Mihály jelent meg
                    a társaságban. De csak épp jött s már ment is gyorsan, nem sértőn, oh a világért
                    sem, inkább barátsággal, kedves nyugtalanságával, mint akit hajt az élet szürke
                    cilinderben s egy esernyővel a kezében.</p>
                <p>Kik voltak ezek a magyarok itten, az életük ez első, igazi atmoszférájában,
                    Párizsban, ahol minden zúgott, zajlott, ragyogott körülöttük!? Fiatal festők s
                    másfajta ifjak, mind szerencsé­sebbek nálam s kevésbbé kiszemeltek is s akik nem
                    úgy kezdték, mint én, nem exaltáltak lelki fájdalmakat permanens bánatok
                    adagolásával s nem is magasztosultak föl önmaguk előtt, irónikusan, az olyan
                    evangéliumi vigaszokban, hogy mindenkinél szegényebb lévén, min­denkinél többet
                    is szenvedek. Egy húszéves Fényes Adolf, a pályája elején, sugárzott a 
                        Grand 
                    Café-ban az élet örömétől! De sugárzott attól a szigortól
                    is, amit fiatalsága igazolt s amellyel könyörtelen lekritizált mindent s
                    mindenkit, élőt és holtat, festőt és írót, amint önnönszívében elragadtatva,
                    mindenkinél magasabbra tört, miközben szürcsölte a 
                       mazagran-ját. Keserű lírizálásaimban, terveimben és álmaimban engem
                    sem vett komolyan s írói jövőm tekinte­tében, s általában a többi jövők
                    tekintetében is, nem hitt csak önmagában. Mellette Rippl-Rónai, spekulatív
                    elmerengésekben, világosan látta az élet anyagi gyönyörét a művészi pálya nagy
                    kínjai mellett s azt a lágyabb utat látszott választani a Champs de Mars
                    festő-truppja nyomán, mely Puvis de Chavannes-hoz vezetett. Koroknyai Ottó
                    szegény, ha nem tört ki ideg­rohamokban szőke sátánfeje lehanyatlásával, bécsi
                    dialektusával mulattatta a társaságot, főként Knopp Imrét, aki szerette ezt, míg
                    Katona Nándor, gyökerét vesztett teológiájával, nem tudom, micsoda rögeszmékre
                    gondolt. Még voltak festők itt, Julian-beliek, akik lemaradtak, híresség nélkül
                    az életben s még voltak szobrásznövendékek, másfajta művészifjak, réz­karcolók s
                    álhirlapírók, még voltak kedves fiatalok, vitatkozók, magyarázók, kommentálok és
                    harsogók s akik elvesztek azóta, jellegzetesség s egyéniség híján, térben és
                    időben.</p>
                <p>Éjfél után megszünt a zene az étteremben. Mind láttuk most a banda tagjait
                    távozóban a pálmák alól s azt a komor nagybőgőst a nyomukban, aki ment, titán! a
                    hangszerét cipelve, mint egy merev halottat, egybeolvadón. A terem kiürült. De a
                    legmélyén még derengett tündéri tompán, a csillárok holdfénye egy asztal fölött,
                    ahol egy frakkos férfi s egy fiatal nő hattyúi selymekben, az utolsó párnak
                    tünt, akik még beszélnek, egy szerelmi regény utolsó oldalán.</p>
                <p>A kávéházban is alig volt már ember, csak a füst szállt ködökben s a magyarok is
                    mentek. S az oszlopok alatt, a hosszú asztal magányában már csak én maradtam s
                    még két honfitársam, Korda és Barta, két élénk magyar, még mindig élénk, az
                    asztal legvégében, - oly messze tőlem Korda és Barta, oly messze minden
                    gondolataimtól, amint így magamban, az asztal fölé hajolva, Magyarország
                    térképét néztem a márványra száradtan, utolsó cigarettám mellett, amint néztem a
                    térképet, a füstben s a nyomorban.</p>
                <p>- Cézár talán nem is volt nagy ember, mert nem volt erényes! - mondta Barta
                    Kordának éjfél utáni egy órakor, miután az egész este ilyen tudományos
                    vitatkozásban voltak.</p>
                <p>A másik nem felelt s csak a körmét rágta elgondolkodva, ellenérvek után kutatván.
                    S már csak egy-egy utolsó tulipán égett a kávéházban, a falon.</p>
                <p>Akkor a csendben, hirtelen, az ablakfüggöny félszárnya megrezdült, hullámos
                    bársonyában. Egy patkány kúszott föl a magasba, zavartalan, borzongtató
                    ritmusával. Egy másik már várta fönn, a mennyezet alatt, a függöny legtetején, a
                    vörösbársony drapériákban, mint vörös­bársony egekben. Egy másik patkány. Rögtön
                    egymásnak kaptak, két lábon, marakodón, szag­lászva is, mindenféle
                    huncutságokkal, játékkal és kacérságokkal a függönytartó rúdon a magasban, míg
                    végül az egyik megadta magát, a nősténypatkány, a másikkal a hátán.</p>
                <p>- Hát Hrabanus Maurusról mit tud? - kérdezte Barta Kordától, aki még mindig
                    hallgatott.</p>
                
            </div>
            <div>
                <head>XIV.</head>
                <p>Olykor, magányosságomban, már kora délután betértem a Grand,
                        Café-ba. Kedves honfi­társaink csak estefelé gyülekezvén a kávéházba:
                    magyar törzsasztalunk körül, ritkásan, egy-egy francia ült búskomorságban,
                    egy-egy sárga arc derengett a szögletben, egy ujsághoz ragadt bajusszal, egy kis
                    csésze kávé mellett. A szemek meredeztek s kopasz fejek fölött gyér füst szállt
                    a csendben. Az egész asztal, jellegét vesztetten, egy más világban volt a kis
                    baju­szos pofákkal sárgaságban, a francia ujsággal mozdulatlanságban, idegen
                    lelkek távlatával. Minden oly messzinek tünt, ami mind közel volt. Minden
                    elveszett, úgy tünt. Minden olyan kietlen és reménytelen volt. A függönyök az
                    ablakok körül, fáradtan lógtak a magasból. Az egész kávéház egy más világba
                    süppedt a nappali világításban.</p>
                <p>Leültem egy sarokba, egy kis asztalhoz, elborult szívvel, de a nemes munka
                    ingerével, igaz. Néhány ujsággal magam körül, melyekért bejártam a termet,
                    hajlongván az asztalok között e gyüjteményes munkámban, valóban írni készültem,
                    átszellemülten, úgynevezett lapomnak! Egy pincér lebbent elém, a borotvált
                    ajkának kenetességével egy sűrűn szakállas arcban.</p>
                <p>- Une demie tasse? - kérdezte optimisztikusan, mint aki
                    úgy gondolja, ebéd után vagyok.</p>
                <p>- Un mazagran! - dementáltam az ujságom mögül s vártam a
                    tündöklő kristálypoharat, mely ebédem tölcsére leend, hogy líraian szóljak.</p>
                <p>Egy másik pincér lebbent, kávé- és tejontó méltóságához kiadósabb
                    borotváltsággal, csak két oldalszakáll integritásával s két ezüstkannával, mint
                    két ezüstöntöző, tömeges szomjazóknak.</p>
                <p>- Voulez-vous de la crême? - kérdezte oldalszakállával
                    államférfiasan.</p>
                <p>S a két kannával, a pohár fölött, csak két röpke mozdulata volt. Tüneményes
                    kézcsuklója, egy-egy mesteri mulinéval irányított, magasan az öntözőkből egy
                    kávé- és egy tejsugarat, s legott megtöltötte a poharat, vegyészi pontossággal,
                    művész! egy pillanat alatt. Isteni ital! Tejeskávé! Füstölgő tejeskávé, egy
                    egész nagy pohárban! Ebéd! Saját külön tudósítónk
                    ebédje!</p>
                <p>Nagyon izlett, megvallom. Volt abban valami tudományos, ahogy ittam. Volt abban
                    valami balzaci gondolat, ahogy ittam, valami olyasféle, ahogy a legöregebb
                    aggastyánok isznak, nem tudom. Volt abban valami ösztönszerű technikája
                    nyelvnek, ínynek s nyeldeklőnek, úgy szürcsölni egy pohár tejeskávét, úgy
                    engedni le csöppenként garaton s nyelőcsövön, hogy kéjeivel egy évszázadig
                    tartson. Igazán élvezni csak azt lehet, ami kevés s bizonyos étvágyak optikája
                    előtt nincs kevesebb annál, mint ami végtelen. Betelni is inkább azzal lehet,
                    ami parányi, mint ami sok s egy szem cseresznye gyakran több, mint egy egész fa,
                    roskadva a gyümölcstől. A pohárhoz tapadva s lélekben elmerülve a tej és kávé
                    vegyületében, figyelve is, kémlelő szemekkel, ha nem fogy-e túlságosan,
                    olyasféle nirvánákban hajóztam, mint azok a poláris hajósok, akik a sarki
                    csillag békessége alatt, a havas óceánon, egyetlenegy tej­fröccs­nek látják a
                    világot. Még tovább tudnék menni e képekben és analízisekben s még színe­sebben,
                    még kifejezőbben s még pazarabbul is, de amint már mondtam, nem fokozok e jelen
                    írásaimban s csak egy féltollszárral halmozok.</p>
                <p>Mégis, a jó Isten legyen irgalmas nekem, hogy titkos szövevényeit olyan világosan
                    látom s nagy munkáját is az ember szíve körül, a sokféle szenvedéssel. De imhol
                    az írómappa fölé borulva, a sok szép síma papír fölé borulva, ami mind ingyenes
                    a párizsi kávéházakban, már el is ragadt gondolataim sodra, már elragadt! már
                    róttam a sort! elbűvölve szent mondani­valóim marhaságától, mert semmi nincs
                    annyira boldogító egy fiatal szív számára, mint tulajdon butaságai.</p>
                <p>Akkor, hirtelen, egy hang szólott a fejem fölött, egy gúnyoros hang, ami
                    lebecsülte, a priori, egész írói munkásságomat.</p>
                <p>- Mit fabrikál? - kérdezte a hang.</p>
                <p>Egy kis vékony fekete ember hangja volt, egy olyan szájból, mely egy kis ronda
                    bajusztól, volt borzas. Két szúrós szem tűzött reám egy cvikker mögül, melyről a
                    hosszú zsinór úgy indult a fül irányában, hogy többszörösen körülcsavarva ezt a
                    fület, valósággal odakötötte csonthoz, bőrhöz, fekete hajfürtök közé. Pataky
                    Bernát volt ez a kis fekete ember, a Pester Lloyd
                    tudósítója, magasabbrendű levelező, kitünő régi
                    zsurnaliszta. Jó lélek is alapjában, ha olykor keserű, sőt ellenséges, s akit
                    nem tudom micsoda balsors kergetett a boulevardokon.</p>
                <p>- Irok egy cikket a vernissage-ról, - feleltem angyalian,
                    felvetve a fejem.</p>
                <p>A hirlapíró rám meredt a cvikker mögül, a félfüle zsinórszegélyével. Sohasem
                    láttam söté­tebbnek, dúlt lénye nyugtalanságaival, ami mind kicsapkodott belőle,
                    mint egy sor kótafej, zenélőn.</p>
                <p>- Maga nem tudja, hol lakik Isten! - kiáltotta, azzal a könnyű technikával, mely
                    régi szóla­mokból él. - Wo Gott wohnt! - ismételte, mert
                    ehhez a némethez még közelebb volt a szíve.</p>
                <p>S akkor megtudtam, abban a kis sarokban ott a kávéházban, hogy híres magyar
                    közjogászunk Grünvald Béla, holtan fekszik a Morgue-ban...</p>
                <p>- Egyszer van az száz évben, hogy egy híres magyar közjogászunk holtan fekszik a
                    párizsi Morgue-ban s maga akkor a vernissage-ról ír! -
                    konstatálta kitünő kollégám nem minden keserűség nélkül, de azzal a
                    differenciált lenézéssel is, ahogy csak külföldön élő honfitársak tudják lenézni
                    egymást a szívük mélyéből.</p>
                <p>S leült egy szomszédos asztalhoz, nem is mellém, csak egy szomszédes asztalhoz s
                    rágyujtott egy szivarra. S egy demie tasse-t is rendelt,
                    mert ő ebéd után volt.</p>
                <p>- Küldtem egy százszavas sürgönyt a Lloyd-nak! - szólott
                    azzal a tudósítói könnyedséggel, amelynek meg se kottyan, se költség, se munka.
                    Mégis a pénzét számlálta az asztal alatt.</p>
                <p>Keserű inferioritásommal, az is nyilvánvaló volt, hogy lemaradtam, 
                        saját külön tudósítónk! evvel a szenzációval.</p>
                <p>Lemaradtam? Megvallom, ez eszembe se jutott. Nem az volt az első gondolatom, sem
                    az érzésem, ami hasonló esetben a zsurnaliszta első érzése s gondolata, hogy
                    tudniillik súlyos csapás érte riporteri presztizsemet. Ujságírói ösztönöm, soha
                    el nem nyomta, még legifjabb koromban sem, emberi érzésemet. Azonfelül a magam
                    nyomorával, bánatával, hontalansá­gával, még érzékenyebben reagáltam minden
                    szerencsétlenségre s egy-egy honfitársam tragédiája az idegenben, a tulajdon
                    sorsom éjszakáját vetítette elém. Az első érzésem az volt, hogy félig ájultan,
                    gyermek, nem is tudtam mit tegyek. Az efajta hírektől úgy megszédül az ember,
                    mintha valami fekete nektárt nyelt volna hirtelen. Grünvald Béla! Közjogász,
                    kép­viselő! nagy harcos odahaza! vezér! szónok! igazi úr! híres könyvek
                    szerzője! Apponyi barátja! - minden emlékem fölmerült! Olykor, éjjel, a 
                        Pesti Napló szerkesztőségében, ahol mind dolgoztunk a
                    lámpák alatt, micsoda ünnepünk volt, mikor megjelent, gyönyörű, drága,
                    szerencsétlen ember!</p>
                <p>- Holtan?! A Morgue-ban?! Hogyan lehet ez? - kérdeztem kollégámtól, aki fújta a
                    füstöt, százszavas sürgönye felsőbbrendűségével.</p>
                <p>- Ez úgy lehet, ahogy minden lehet a világban, - felelte, professzionátus
                    bölcsességgel. - Eltünt Pestről, nyoma veszett, ezt maga is olvashatta, minden
                    magyar ujságban benne volt. Tegnap, hajnaltájt, Asnières-ben, találnak egy
                    ismeretlen úriembert, átlőtt fejjel, a Szajna partján. Se írás, se névjegy,
                    semmi a zsebekben. G. 
                    B. a fehérneműkön... Ezt viszont a párizsi ujságokban
                    olvashatta.</p>
                <p>- Ezt nyilván csak maga olvasta, - hebegtem.</p>
                <p>- Ugy látszik, - hagyta helyben. - Az a zsurnaliszta, aki mindent olvas, -
                    mondta. - Aki tud olvasni. Nem is írni kell tudni, de
                    olvasni. Ez egy háromsoros rendőri hír volt, petit-ből, a
                    párizsi lapokban. Egy hulla a Szajna partján. Ez semmi, ez csak egy hulla. De
                        G. 
                    B. a fehér­neműkön! G. 
                    B. tünődök. G. 
                    B. lehet ez? G. 
                    B.! s már rohanok s már agnoszkálok, - s ez már egy egész
                    nagy dráma, egy magyar dráma, amit megfejtek két betűvel egy alsónadrágon. 
                        Ez a zsurnaliszta, lássa. - S fújta a füstöt. - 
                        G. B.! - mondta mégegyszer s még jobban fújta a
                    füstöt.</p>
                <p>De ekkor már felálltam.</p>
                <p>- A Morgue-ban? - kérdeztem és mentem.</p>
                <p>Nem tudom hányszor szálltam át, hány omnibuszra, amíg kiértem abba a távoli
                    kerületbe, ahol a Morgue, a maga kőfrontján és hidjain túl, egyenest a Szajnára
                    van építve, magasan a víz sodra fölé, mint egy csónakház, mint egy 
                        Ponte Vecchio, nyilvánvalóan, hogy friss levegő járja át,
                    szünet nélkül, szellős deszkafalait. Mindjárt a küszöb mögött, néhány
                    lépésnyire, egy kősikátoron, egy sor üvegkalitka világlott s ezekben a
                    kalitkákban mint kirakatokban, magasra ültetve, s azon ruhástul, ahogy végzetük
                    lezajlott, borzalmas hullák fogadták az embert keserű szájtátottsággal és
                    feladták kilétök rejtvényét a tömegnek, aki bámult. Mind fagyasztva, mereven,
                    északsarki atmoszférákban a kalitka üveglapjai között, a regényes utasoknak
                    azzal a borzalmas pátoszával ültek, mint akik végleg lehajóztak s megalvadt
                    szemük, olykor csak egy félszem, egy negyedszem, vagy csak egy szemüreg, azt a
                    dúlt sugarat ontotta, ami egy örök­létre kizártnak tekinti, térben és időben,
                    minden lehetőségekkel egyetemben, az összes további utazásokat. Volt bennök,
                    mindannyijukban, Isten bocsássa vétkemet, valami heroi-komikus! Ez már rég nem
                    volt élet s még nem volt halál, s éppen ez az ideiglenesség, ami e
                    boldogtalanokat megállította félúton két határ között, éppen ez volt, ami
                    rettenetes volt s ami nem tudom, micsoda hontalansággal, micsoda
                    tanácstalansággal, micsoda gyámoltalansággal borította be őket, micsoda
                    mondhatatlan gyalázatossággal! Nem rajzolom a különböző halál­nemek változatját
                    a kalitkákban, a sötét portrékat üveg alatt, mint a paszteleket, az egyszerű
                    öngyilkosokat kútágas melankóliában, a borzasfejű leszúrtakat, a vastag
                    vízbefúltakat, s akik mind névtelenül e kirakatokban, úgy tüntek tova s úgy
                    haltak meg, hogy senkinek nem hiányzanak, ami ha egyrészt, talán nem hízelgő
                    rájuk, másrészt kellőképpen jelzi tragikus magányosságukat s azt a magasságot
                    is, amit elfoglaltak a társadalomban.</p>
                <p>Imhol fel lévén ismerve, Grünvald a mélyben volt már, a folyosó legmélyén,
                    egyedül a födött híd sarkában, a Szajna fölött, ahonnan fújt a szél. Egy
                    deszkalapon pihent magányosan, egy fehér vászonlepel alatt s kopasz feje, cézári
                    kontúrjaival, a nyugalomnak azt a lágy formáit mutatta, ami a halál egyetlen
                    szépsége. A Szajna partján lett öngyilkos, közvetlenül a víz mentén, úgy
                    gondolván egy utolsó gondolatján, a víz sodra el fogja vinni messze... De a víz
                    sodra nem bántotta, csak a sebét mosta el a halántékán.</p>
                <p>Megvallom, nem sokáig néztem, könnyes szemmel s mentem. S amíg néztem, megvallom,
                    nem is sokat értettem e tragédiából. Mért jött Párizsba meghalni? Asnières-be! -
                    megvallom, nem kérdeztem. Ez pont túlsó világa volt a magam világának, aki azért
                    haltam volna meg, mert haza nem mehettem. Kiérve a partra, elborult
                    fiatalságommal már csak arra gondoltam, hogy imhol részletesen leírjam bús
                    élményeimet, egy hosszú riportban, úgynevezett lapom­nak! S e célból, betértem a
                    sarkon, egy nyilt küszöbön át, mivel kávéházat nem találtam, egy füstös kis
                    kocsmába. Mind néztek itt, zavaros italuk mellől, ingujjas törzsvendégek, mind
                    környékbeli komák, mind idetartozók a Morgue indusztriáihoz, halottkémek,
                    halottvívők, kalitkások, halott-törők, ropogtatók s hasonló foglalkozásúak s
                    mind abszintivók a nap szálltá­ban a Szajna fölött, abban a tikkadt órában, ami
                    a Verlaine l’heure 
                    exquise-je, te jó Isten!</p>
                <p>De inkább kijöttem a terraszra s egy pléhasztalon írtam. Odajött a gazda s
                    kérdezte:</p>
                <p>- Un aperitif?
                </p>
                <p>- Un café, - feleltem, hogy vacsorázzam is.</p>
                <p>Míg írtam, már-már este lett. A parton, a terrasz mentén, sétáló párok vonultak
                    el, omlatag kettesben. Túlonnan a Notre-Dame két tornya látszott, kéklő
                    homályban a hold alatt s távolabb a folyó fölött a mélyben, mint egy messzi
                    móló, sötét vízeken, a Morgue lebegett, meg­tűzve egy-egy méccsel. De a fejem
                    fölött, a part fölött, túlonnan s mindenütt, a csillagok tündöklő békéje volt az
                    égen s ezüst szopránjuk végtelenje zengte távoli harmóniájukat!</p>
                
            </div>
            <div>
                <head>XV.</head>
                <p>Még szomorúbb volt a Grünvald temetése a Montmartre temetőben. Olyan volt ez ezen
                    az őszi napon, mint egy angol tájkép, egy igazi angol tájkép sok szürke
                    levegővel, néhány fával, néhány cserjével és sok folyondárral a ritkás
                    atmoszférában s egyetlenegy koporsóval, amit visznek egy keskeny úton, zord
                    felhők borulatával az égen, ahol fekete kettesben, két varjú száll egymás után
                    magányos röpködésben. Nem tagadom: az emberi létnek valami borzasztó nyomorúsága
                    terjedt itt, a hangulat egységében. Ehhez a koporsóhoz is odalovagolhatott volna
                    a lordmajor balladaszerűen, de vadászván is e dúlt környéken s kérdezhette
                    volna, a halott iránt érdeklődvén: «Mi baja volt, hogy meghalt?»</p>
                <p>Meghalni idegenben, ha az ember nem tehet másképp, - ez kétségkívül szomorú sors
                    s nem alkalmas vitára. Az ember, távol a hazájától, közelebb érzi magához Isten
                    akaratát, ami nem igazságos. De a Montmartre temetőben temetkezni, egy távoli
                    halom rögjének legmélyére szállani egy magyar embernek, - ennél nincs semmi
                    siralmasabb, még ha az ember le is tud festeni, még színesebben az eszközei
                    pazarságával, másfajta nyomorúságokat. Egy csengő csilingelt sokáig. Egy kis
                    rekedt csengő csilingelt, amelyik rég kiadta a hangját a sok halott­nak, akiknek
                    mind csilingelt. Már nem tudom, kik voltunk itt a sír körül, a kapás embereken
                    kívül. Oly régen volt! Csak Pataky Bernátra emlékszem, aki mellettem állott és
                    figyelt a cvikkere mögül, ami az orrán ült, de a fülére volt kötve. Nem is
                    tartott soká, amit a kapások csináltak. Meddig tart az, amíg egy hant alá
                    temetnek egy finom úriembert, aki nem kívánja, hogy megállítsák énekkel s
                    beszédekkel! Mit lehet énekelni egy embernek, aki öngyilkossá lett? Már arra se
                    számított, hogy polgárian eltemessék, mikor véres fejével, szerencsétlen, a víz
                    sodrára bízta magát, hogy az el fogja vinni örökre.</p>
                <p>Eljöttünk a sír mellől s visszafelé haladtunk a kis úton.</p>
                <p>- Das ist die Geschichte von der Nichte! - mondta Pataky
                    filozófikusan.</p>
                <p>De a kis csengő még mindig csilingelt, nem lehetett tudni, honnan. Mikor a kapu
                    felé köze­ledtünk, akkor láttam, hogy egy kis mezitlábas nyurga fiú rángatja a
                    kötelet. Az mulattatta nyilván, hogy így csilingelhet. A mélyből, messziről,
                    mint egy más világból, a külvárosi boulevardok zaja hangzott, dörgedelmes
                    hangszerekkel, ami az utcák hangja volt. A mont­martre-i Notre-Dame a tornyait
                    meresztette a láthatáron, fehérkő csiszoltságukban, mint a cukorsüvegeket. S még
                    távolabb a mélyben, nyugati irányban, ahol már-már leáldozott a nap, a
                    Moulin-Rouge malomkereke nyujtotta föl a vörhenyes atmoszférákba két feslett
                    vászon­szárnyát, egy óriási X betű formájában. Háztetők
                    is látszottak, magas atelier-ablakokkal a Montmartre-en, muskátlis manzardok
                    kalitkáival s a kéménycsövek ijesztő sokaságával, tolongásával, torlódásával,
                    fekete rajvonalával, mint egy perzsa hadsereg ókori időkben s aki mind pihegett
                    vékony füstfoszlányokkal, vagy vastagon fújta a füstöt az ég felé, mely
                    bámult.</p>
                <p>Nem tudom hogyan, de elmaradtam kollégámtól. Két ember, elevenen, nem igen válik
                    el egymástól egy messzi temetőben, hacsak nem költő az egyik. A sikátoron, amint
                    bolyongtam magamban, egy útjelző táblát láttam, ezzel a felírással: 
                        Au Nord - Észak irányában! Mért ne indulnék el észak
                    irányában? gondoltam a magányos vándor tanácstalanságával, akinek fel is út, le
                    is út, akinek minden mindegy. Akinek egy-egy regényes szó egy keresztfán, már
                    egy jobb sors vagy egy jobb irány, ami megnyílik előtte. Párizsban is mindig
                    szerettem a szépnevű utcákat, a rue 
                    Murillo-t, a Parc Monceau körül, ahol Flaubert lakott
                    hajdan s azt a zeg-zúgos rue de 
                    l’
                    Ancienne 
                    Comedie-t, ahol sokat jártam, mikor átjöttem a
                    Szajnán.</p>
                <p>Észak irányában! Azonfelül, ha már itt vagyok a montmartre-i temetőben,
                    gondoltam, ha már kirándultam ide, szegény nagy honfitársam búcsúztatására,
                    legalább gyüjtök valami kis anyagot riporteri háztartásomhoz ebből a halotti
                    világból. Másból amúgy sem volt érdemes, tekintettel silány javadalmazásomra 
                        elvben, mert gyakorlatban, amint azt már mondtam, még
                    ezeket a csekély díjaimat sem kaptam meg, vagy csak nagy ritkán ha kaptam egy
                    pár frankot, saját külön tudósítónk, aki voltam,
                    szerencsétlen!</p>
                <p>Bolyongván észak irányában, hirtelen az út végén, egy egész domboldal meredt elém
                    sír­kereszt-népségével, de oly lágy és tűnő hajlatokkal mind magasabbra a
                    szemhatárig, hogy ott fönn, messze, az egész lankás, mint egy szőlőföld nyúlt el
                    az ég felé s feltüzdelte a karói kietlenségét skarlát fátylakba borultan, ami az
                    alkony visszfénye volt rajtuk.</p>
                <p>- L’tombeau d’Hein, - c’est deux sous
                        que je vous y conduis! - mondta a nyurga kisfiú mögöttem, aki otthagyta
                    a kötelet és csöndesen jött utánam... észak irányában.</p>
                <p>Igy mondta: Hein, ködösen, drága gyermek, s kis sápadt
                    ajkán Heine akart lenni ez a Hein, a Heine sírja, amit
                    felajánlott, hogy elvezet oda, két szomorú krajcárért. A cikkíró szem­pontjából
                    minden pénzt megért e sír! Nyilván nem is habozok, ha jobb helyzetben vagyok.
                    Egy Blowitz az én helyemben egy pillanatig nem gondolkodott volna.</p>
                <p>- Köszönöm, tudom az útat, - feleltem a kisfiúnak, aki ilyenformán elhárítva
                    érezvén magát, rögtön befúrta az orrába a mutatóujját, egy sírkeresztnek dőlve.
                    S csak állott s csak nézett utánam a sok hant közül, a homokbuckákban, s még
                    intett is, mikor visszanéztem, még intett is, díjtalanul, az irányt jelezve,
                    mert ilyen jó kisfiú volt az ujjával az orrában egy sírkeresztnek dőlve.</p>
                <p>Oh Istenem, a költő sírja is csak olyan sír, mint a többi ebben a halotti
                    köztársaságban és minden hant és minden kereszt, úgy tűnik, testvére egymásnak
                    ebben a nyilvánvaló jogegyen­lőségben, amelyben több az egyenlőség, mint a jog.
                    Ezek a régi sírok a Montmartre temető­ben, még külön meghaltak holt bérlőik
                    fölött s hajdani formáik, púpokra s buckákra válva s besüppedve, maguk is
                    eltemetkeztek s köveik is és keresztjeik is, féloldalt fordulva, mint akik nem
                    győznek várni ítéletnapjáig, mind mélyebbre szálltak s csak a föld szintjén
                    látszanak már, meddig még? mert mind búcsúznak attól az utolsó emléktől is, ami
                    rég elmult fölöttük s mind elmerülnek holtjaik után, akiket nincs miért, hogy
                    őrizzenek többé. Sok sápadt fű tengeti itt nekrofil életét örömtelen
                    szárazságban s csak a költő sírja jelzi, elázott papírköpenyével, hogy olykor a
                    temetőben is, mint másutt a világon, dúsan esik az eső. Ezer és ezer kis
                    kartonlap, fesletten és elsárgulva, borítja a hantot, ezer és ezer névjegy, amit
                    leadtak itt s ami mind mu­tatja, egymás hegyén-hátán, tömegestől, érintetlen,
                    évtizedes rétegeivel, hogy a költő senkit sem fogad. Mindazonáltal én is
                    letettem a névjegyemet, amelyen a nevem alá oda volt nyom­tatva: «
                        Correspondant parisien du Magyar 
                    Hirlap», amiből Heine mindent megérthetett. Ha az ember
                    nem vésheti bele a nevét egy fa törzsébe, akkor lenyomatja egy kartonlapra,
                    csakhogy valahogy megörökítse szerencsétlenségét.</p>
                <p>Még körülnéztem, még figyeltem mint egy tájképfestő, mint egy Turner Angliából,
                    mint egy szegény ifjú Magyarországból s eltűnődtem s elmerengtem s hazafelé
                    repestem szívem gondolatján a Jászai Mari tájékára, ahogy azt minden
                    nevezetesebb alkalmakkor, minden ritka élményeimben szoktam. Nem találván a
                    Heine sírjánál, a sok giz-gaz s lim-lom fölött, semmi­féle gondolatbeli
                    kincseket a szívemben, kétségbeesve gondoltam arra a sok fenkölt eszmére és
                    gondolatra, azokra a búbánatos axiómákra s finom 
                   aperçu-kre, ahogy otthon mondtuk, melyekkel nagy tragikánk kétségkívül
                    elárasztotta volna szédült lelkemet e percben, ha a sors kegye úgy hozta volna,
                    hogy együtt nézze velem ezt a sok papírrongyot itten.</p>
                <p>De csak a kisfiú jött megint.</p>
                <p>- Vous ne 
                    m’
                    donnez rien? - kérdezte angyalian.</p>
                <p>Kikotortam a pénzemet a zsebemből, nem volt nehéz, nem volt sok, összesen öt
                    sou-m volt, ebből adtam könnyelműen egyet. Átvette, ment, de valami olyan meleg
                    tekintettel utoljára, hogy a lelkemig hatolt. Egy egész ezüst frankért hogyan
                    nézett volna? - el se tudtam képzelni ezt. Soha temetőben még nem élt egy ilyen
                    kisfiú, ilyen mennyei szemekkel.</p>
                <p>De magam is indultam hazafelé, már-már este volt. Amint leértem az utcára s
                    elvesztem a tömegben: a sokféle zaj, sokféle utca, a sok ház és ívlámpa
                    arányában mind magasabban szárnyalt reménytelenségem. Azt kell mondanom,
                    csakugyan, hogy szárnyalt, mert úgy sodród­tam, szinte a járda fölött, a tömegek
                    fölött, anyagi kapcsolatok nélkül, érzelmi közös­ségek nélkül egy céltalan
                    világban, mint a madár, aki száll s nem köthet ki a levegőben. Hova menjek?
                    Kutattam, mikor százfele volt út, százfele gurult fenn is, lenn is vasút s az
                    úttesten minden kocsis a bakján tudta hova hajt s a járdákon minden ember tudta,
                    hova menjen! A Place Pigalle-on megálltam tanácstalan s bámultam a járda
                    széléről, az orrommal a levegőben, egy nagy régi házat odaát, a tér tulsó
                    sarkában. Egy festő-honfitársam lakott itt, az egyik atelier-ablak mögött, mert
                    ez mind atelierablak volt a házon. Ha felmennék hozzá? Ha ott tartana magánál
                    vacsorán? számítgattam, de rögtön el is szégyelve magam hajdani
                    előkelő­ségemben, Csemegi barátja! s szinte megkönnyebbülve láttam, hogy nincs
                    világ az ablakában s mentem. A kísértés, ha így magától omlik össze, csak annyi,
                    mintha csalódik az ember. Nincs otthon, mondtam. A régi ház falában, magasan
                    fönn, csak a Pu vis de Chavannes mű­terme volt világos, ízzó ablaküvegével, mint
                    egy szent fény a tér fölött, Puvis de Chavannes! Ha ő volna a barátom, hozzá
                    mehetnék, könnyű szívvel, szegénységem vallomásával! - ilyesfélére gondoltam és
                    csak mentem. S amint mentem az utcákon, mindig azt mondtam magamban, hogy
                    lekössem a gondolatom: Puvis de Chavannes! Puvis de Chavannes! Mint ahogy Szent
                    Pál ismételhette a Jézus nevét a nagy útakon, ahol magányosan ment. Az embernek
                    olyan furcsa vigasz az szívében, hogy valaki volna, aki megértené, aki
                    fölemelné, a könnyeit letörölné, de akihez soha el nem juthat. Ez Isten
                    költészete az ember szívében.</p>
                <p>És csak mentem és csak mentem, Puvis de Chavannes! s amint így mentem s így
                    motyogtam magamban, azt mondja egy nő mellettem: «Qu’est ce
                        que tu dis coco?» Egy olyan gyönyörű nő, mint a Pasiphae leánya s
                    szakasztott úgy kifestve, mint az. S még sokáig jött mellettem, omlatag,
                    kecsesen, titkos ritmusokkal, mint egy túlsó part tündére s alig vált le a
                    karomról s már jött egy másik, egy még lengébb, még színesebb s hajlékonyabb,
                    mint Phryné az aeropág előtt egy olyan lány s rajongásig készen arra, hogy
                    leoldja lábamról fáradt vándorsaruimat. Az egész utca a rue Blanche-on végig, a
                    levegő rezgése az utcákon s az estében, kéjes szavaktól izzott s úgy szállt tova
                    a hangok füzérén egy egyetemes harmóniába, mint egy-egy síp, ami szól, egy-egy
                    szólam, ami csendül egy végtelen kórusban s zenekarban, amelyben egész Párizs
                    zenéli a szívét!</p>
                <p>Beérve a Grand Café-ba, annál bátrabban foglaltam helyet
                    magyar törzsasztalunknál, hogy négy sou-mmal a zsebemben amúgy sem rendelhetek
                    semmit. De már ültek itt honfitársaim, vitákra készen s mindegyik a maga 
                        mazagran-ja előtt s az ilyen kollektivitásból az egyénnek
                    is van haszna, erkölcsileg szólván, hogy mindig leülhet egy asztalhoz 
                        gratis, ahol a többiek mind fogyasztanak.</p>
                <p>Ilyenformán már készültem is a munkámra s a pincér hozta a sok gyönyörű
                    levélpapírt az írómappában s azt mondja, itt van egy fiatalember, aki beszélni
                    óhajt velem.</p>
                <p>Csakugyan, néhány asztallal távolabb, egy fiatalember köszönget és bólingat felém
                    egy borzas fejet, egy nagyon magas inggalléron. Odamegyek hozzá, feláll
                    hajlékonyan s romantikusan egy kopott redingot-ban s nagyon boldogan beszél.</p>
                <p>- Nevem Adorján Jenő, hegedűművész, - mutatkozik be. - Igen nagy tisztelője
                    vagyok.</p>
                <p>S leülünk egymás mellé.</p>
                <p>- Idáig Berlinben tanultam Joachimnál, - folytatta, - s most két hét óta,
                    Párizsban próbálok szerencsét. Van néhány tanítványom, mert levelekkel jöttem.
                    Önnek hogy megy sora? - kérdi, de olyan szordinásan, igazi hegedűművész, annyi
                    meleg fogékonysággal a hangjában bal­sorsok és bánatok iránt, hogy szívesen
                    felelek s elmondok nagyjából mindent, az egész élete­met dióhéjban, keserű
                    eleganciákkal s még ezt a mai utolsó napomat is minden részletével a Montmartre
                    temetőben.</p>
                <p>- Oh, Heine sírja! - mondja, - már én is leadtam a névjegyemet, kérem. Ismerem
                    azt a kisfiút is, oh hogyne! a kígyóbűvölő tekintetével. Az megállít egy gyíkot
                    az útjában, pusztán ahogy ránéz s a gyík úgy bámul a porból, hogy nem tudja, mit
                    szóljon. De nem mennénk vacsorálni? - kérdezte.</p>
                <p>Egy szót nem feleltem.</p>
                <p>A fiatalember is hallgatott egy percig. Jelentős, súlyos csend volt, mint a
                    történelemben.</p>
                <p>- Nekem van tíz frankom, - szólott végre, nyilvánvalóan lelki tusák után, olyan
                    agóniás hangon, mint ahogy halálos ágyán gyónja meg az ember, élete
                    legrejtettebb titkát. - Ebből adok kölcsön ötöt, - folytatta, - a felit, ha
                    vissza tetszik adni.</p>
                <p>...Mégegyszer írtam Grünvald Béláról, hónapok multán, mikor sírkövet állítottak
                    neki. A fel­írást, ha jól tudom, maga gróf Apponyi fogalmazta, a következő
                    szöveggel: «Itt nyugszik Grünvald Béla, a magyar állameszme
                        törhetetlen apostola.»</p>
                <p>A francia vésnök, aki ezt a mondatot faragta a kőbe, elhibázott egy betűt. Azt
                    írta: állom­eszme. Mintha tudta volna, kinek készíti a
                    követ, kinek a sírjára! Úgy kellett átfaragni a betűt a hant fölött.</p>
                
            </div>
            <div>
                <head>XVI.</head>
                <p>Ha abból nem lesz örök harag, ha egy hazai fiatalember Párizsban, nem adja meg
                    egy másik hazai fiatalembernek Párizsban, azt a pár frankot, amit olykor
                    nélkülözések árán, kölcsön adott neki: akkor abból örök barátság lesz. Ez volt
                    az én esetem Adorján Jenővel. Az igazság az, hogy együttérző hajlamosságokkal,
                    egyforma értelmi és érzelmi fogékonyságokkal min­den­fajtájú nyomorok iránt,
                    éppen akkor voltunk a legelnézőbbek s a legbánatosabbak egymás irányában, mikor
                    mások rendszerint a legszigorúbbak s elvetik az összes érveket, melyeket egy
                    szegény adós ember csak fel tud hozni ezen a világon. Kölcsönös
                    irgalmasságokkal, még mentegetődznünk sem kellett az egymás szíve előtt bizonyos
                    lejáratok idején s még attól az árnyalatbeli megaláztatástól is megkíméltük
                    egymást, ami barátok között is lehetséges. Olykor Adorján koplalt, hogy nem
                    fizethettem. Egy szót nem szólott, nem is akart szólani, de azzal a
                    gondolattalansággal, mely túl van hiú beszéden, mélyen meghajtotta magát előttem
                    s a fájdalmas az volt ebben a mozdulatában, hogy még csak ironikus sem volt!
                    Rendszerint fogta a hegedűjét s eljátszta búfelejtésül, amit nagyon szerettem, a
                    Wienavszki Legendá-ját! Máskor én koplaltam, igaz, amiért
                    ő nem adta meg, amivel tartozott nekem. A legtöbbször mind a ketten
                    koplaltunk.</p>
                <p>De ezek alacsonyrendű dolgok, ha népszerűek is. Minden embernek megvan a maga
                    tulajdon élete, gazdasági értelemben, intimus keservekkel. De ami két
                    fiatalember viszonylatában, anyagi kapcsolat lehet, csakugyan nem éri meg azt a
                    nyomort, amit küzdelmekben, hajszák­ban, meddő idők múlásában jelent.</p>
                <p>Inkább azt a lelki tüneményt jegyezném fel, melynél ritkábbat nem láttam soha s
                    nem is olvastam ezen a világon s ami csak annyi volt, ahogy a barátom,
                    hegedűművész létére, egész erkölcsi lényét áthangolta a magam lelki zeneiségére.
                    Ösztönökben, könnyelműségekben, úgynevezett világnézletekben s lelkiismeretbeli
                    kérdésekben, egyforma korunk ellenére, nem­csak hogy merőben ellentétem volt,
                    mert abban még mindig van valami közösség, ami merőben ellentétes. De itt nem
                    volt hozzám hasonló egy mákszem e legjobb pajtásomban, itt egyáltalán nem volt
                    semmi azon a keserű s lázongó lelken kívül, amit úgyszólván nyersen hordozott
                    ember és Isten ellen, amiért körülhatároltan, vak hittel kéjekben s
                    gyönyörökben, az élet nem azt nyujtotta neki, amit várt. Soha effajta lelki
                    borulatot, effajta meghasonlottságot nem láttam egy áprilisi fiatalságban, de
                    azt az áhítatot sem soha, mellyel ez a húszéves fiú, benső útjai s kavarodásai
                    sötétjén, utánam vetette magát a rajongásig felexaltáltan, hogy mint egy Szent
                    Pál megjavuljon s megkönnyebbüljön abban a siralmas, sőt elegáns szenvedőben,
                    aki voltam! Az első perctől fogva, hogy találkoztunk s azontúl is az idők során,
                    éveken át, ha nem is tudta átfacsarni keserű lelki kvintesszenciáit egy
                    gránátalma nedveire, mert hiszen azt nem is lehet átgyúrni, egy ilyen lelket, de
                    viszont, látszat szerint, megadással, csakhogy el ne veszítsen engem, mindig az
                    én ízlésemben s stílusomban volt, valósággal beidomítva, oly kínos ösztönök
                    ellenére olykor, önmagát győzve le, mint mikor egy medvebocs egy üveg­go­lyón
                    gurul. Ha megállott, nem is megriadva, csak pusztán akaratból rettenetes
                    cselekvésekben, erkölcsileg szólván, ha kitért kísértések és gyalázatok elől,
                    melyek gyakran, mint egy bőség­szaruból omlanak Párizsban az ilyen fiatalok útja
                    elé, ez nem azért volt, hogy megálljon, hogy kitérjen s lemondjon, mint inkább
                    azért, hogy erkölcsi sémáim szerint úgy tegyen, mint én, vagy ahogy én tennék
                    egy hasonló esetben. Nem ízlett, igaz, s minden keserve megmaradt, de
                    lassan-lassan elvesztette mérgét s azontúl, egész fiatalsága, ha emberileg nem
                    is fejlődhetett erkölcsi egyénisége értelmében, mert ez végzetes is lett volna,
                    viszont mint művész, a hege­dű­jével, azokra a boldog magaslatokra jutott,
                    ahonnan visszasírhatta, lendületes arpeggiákkal s egy vonóval öt ujja közt, ami
                    mind meg van tiltva az embernek.</p>
                <p>De ez egy egész külön regény volna, ha el akarnék mélyedni, holott ez nem célom s
                    már csak azt a bajtársamat rajzolom, aki lecsiszolt ösztönökkel,
                    elirodalmiasodva, sajnos, halálra olvasva s marcangolva magát, soha ki nem
                    fejleszthette mérgekkel terhes benső tulipánját s már csak egész halkan
                    pengette, mint pizzicato-kat, utolsó kis lelki
                    sikolyait.</p>
                <p>- Mind női tanítványom van, - mondta, mikor ez irányban érdeklődtem, - mind magas
                    nép, Boulevard Haussmann, et 
                    l’
                    alentour! magasabbrendű zeneiségben, mert nem hegedűt
                    tanítok kezdőknek, ne képzelje, ezt soha nem is tudnék. Voltaképpen semmit sem
                    tanítok, - ezt ők úgy hívják itt: leçon d’accompagnement,
                    s ez annyi, hogy egy-egy Beethoven vagy Mozart hegedű-szonátát játszom s a
                    hölgyek zongorán kísérnek. S ez annyi, hogy öt frankot kapok egy óráért.</p>
                <p>- Mind fiatal nő ez, - kérdeztem, - mind kitünő zongorista?</p>
                <p>- Van köztük, aki művész, több mint művész, azt mindig lehet érezni egy nőben s
                    ezt alig bírom, ami itt száll felém, a zongoráról, kezekből, szívekből,
                    érzésből, fel a hegedűmre, ezt nem lehet kibírni! Van köztük, akit megfojtanék,
                    nem tudom miért, pusztára csak fokozásból, a hangokhoz való rokonságból, a
                    szonátához ananásznak! agóniának, de megfojtanék, mint egy részeg matróz egy
                    Maupassant-novellában, hogy a mellére rátérdelnék. Van olyan, akiért meghalok,
                    úgy kívánom. Van egy, aki egyszerűen megőrjít, aki a lecke végeztével, amíg
                    elrakom a hegedűmet a tokjába s készülök, hogy menjek, csak folytatja magának s
                    a Grieg Erotik-ját játssza! Képzeljen ehhez egy ablakot
                    bevont függönyökkel, egy zongorát az ablak­ban egy lámpával, mely alig világít,
                    egy szőke kontyot ebben az álmatag lámpában s két olyan szemet, hogy szinte
                    eltünteti az arcot s még két kezet is képzeljen ehhez, két olyan kezet a
                    billentyűkön, hogy azt nem is tudom, micsoda kezek ezek, ha friss habból
                    vannak-e vagy ivoire ez, ahogy a franciák mondják, két
                    olyan kéz, mint két nagy fehér lepke, aki száll és párzik a Grieg 
                        Erotik-jában!</p>
                <p>- Szerencsétlen! - mondtam, - de hát lehet ennél boldogabb az ember!?</p>
                <p>Már ekkor sírt és hallgatott és a kezemet csókolta. S mindebben volt valami s a
                    könnyeiben is, amiket éreztem, valami, amit tőlem tanult, szegény. A lélek is
                    csak úgy szól némán, mint ahogy a szemek szólnak, ha folyik a könny belőlük. De
                    gyakran próbáltam azt gondolatban, valahogy átszállítani egy-egy emberpéldányt a
                    maga idejéből, messzi multak idejébe, ha érdemes volt az ilyen konjunktúrára. Én
                    sejtem, a magam számlájára is, mi lettem volna például a Hellespontuson, vagy
                    szőke hímoroszlánok közt Rómában, Caracalla idején. De az is biztos, hogy a
                    tizenharmadik században ezt az Adorján Jenőt, mint eretneket égetik el. A
                    tizenkilencedikben csak az történt, hogy halálos elepedettsége beethoveni
                    forróságokkal, odáig juttatta e leçon d’
                    accompagnement-ok során, hogy finom női partnerei a
                    zongoránál, a szőke konty s a többiek, az is, akinek a mellére térdelt volna s
                    az is, akiért meghalt volna, már-már nem állták a tekintetét, a két szemét, a
                    borzas fejét, a lobogó fájdalmasságát elér­hetetlen távolokon, mindazt a forró
                    vágyat s nosztalgiát, amit minden fiatal zenetanár ismer, női tanítványok
                    kontaktusában. Magas nép! ahogy mondta, mind úrileányok, - a vége az volt, hogy
                    panaszkodtak a szülőknek s a művészt lágyan menesztették, a művészt! egy-egy kis
                    aranypénzzel, amit egy borítékban talált.</p>
                <p>De addig is, félig őrülten e zenei passiókban, amint lerohant az utcára, leckéi
                    végeztével, már nők után rohant. Szonátabeli fantomjait kutatta a tömegben,
                    úrileány tanítványait utcai leányok­ban, homályos visszaidézésekkel,
                    árnyalatbeli hasonlatosságokban, a tündéreit és szőke kontyokat szinte
                    vallásosan, szektárius rafinériákkal, mint édes testvéreit Beethovenben s
                    Mozartban! Csak e ponton volt, hogy hajlíthatatlanúl, sorvadó élete
                    sugallatával, úgyszólván nap-nap után elhajlott tőlem s nem tudta követni, nem
                    is akarta, papnövendék tartózkodá­somat. A lélek még csak hajlik valahogy, de a
                    vér az egy külön dolog, azzal nem lehet beszél­ni. Szégyenteljes szegénysége
                    olykor, csak onnan volt, hogy egy egész hét leckéit és zenéit, azt a két
                    aranyat, amije volt, habozás nélkül, egy éjszakáért, odaadta egy leánynak! Nem
                    egyszer inkább nélkülözte a legszükségesebbet s jobb szeretett inkább éhen
                    maradni, semhogy lemondjon arról a női hálótársról, akit napok óta kiszemelt
                    magának a boulevardon, vagy egy kávéházban.</p>
                <p>Egy nap, karácsony táján, te jó Isten, egy fillérünk nem lévén ilyen szent
                    ünnepek előtt, csak törte a fejét, honnan lehetne néhány frankot kikotorni.
                    Közben pengette a hegedűjét, függő­leges állásban a térdén, mint egy másik 
                        Penseur, Rodin mintája szerint.</p>
                <p>- Az nem lehet, hogy itt üljünk, mint két varjú az ágon, mikor Jézus-Krisztus
                    megszületett és durrog a pezsgő utcahosszat, hát nem igaz?</p>
                <p>- Igaz! - mondtam.</p>
                <p>S akkor, egyszerre csak azt proponálja, hogy a főrabbitól kérjünk pénzt!</p>
                <p>- Karácsonyra?! Pont a főrabbitól?</p>
                <p>- Éppen karácsonyra! ez a vicc!</p>
                <p>De amint látta, hogy undorodom, már nem is folytatta, úgy vigyázott, hogy soha a
                    kedvem ellen ne tegyen s csak pengette a hegedűjét a térdén, mint egy
                    lantos.</p>
                <p>- Nem baj! - mondta, - s pengetett. - Azt fogom tenni, hogy becsapom a
                    hegedűmet.</p>
                <p>- Azt lehet! - feleltem, boldogan, hogy már nincs szó a főrabbiról.</p>
                <p>De aztán rögtön kijavítottam magam:</p>
                <p>- Azt sem lehet! Ki van zárva! Hát a leckék? - mondtam.</p>
                <p>- Már nincs leckém, - felelte egyszerűen s csak pengette a húrokat olyan utolsó
                    kis pengeté­sekkel, mint egy zenélő óra, ami lejár.</p>
                <p>Aztán abbahagyta.</p>
                <p>- Ha nem tart el engem ez a hegedű, mért tartsam én? - ezt mondta és felállott. -
                    Engedje meg! - könyörgött, - engedje! Olyan szomorú lesz ez nekünk, karácsony!
                    óh Isten! - és majdnem sírt megint.</p>
                <p>- Mit lehet kapni ezért a hegedűért? - kérdeztem, mint akinek nincs kőből a
                    szíve.</p>
                <p>- Ez egy Amati! - felelte, - száz frankot is megad érte a 
                       nagynénike, - mondta, - az édes nagynénike! -
                    mert így átforgatta filologikusan azt a párizsi tájszólást, mely a zálogházzal
                    valami titkos rokonságot tart s úgy hívja: ma
                    tante...</p>
                <p>- Száz frankot! No kiváncsi vagyok? - mondtam a legborzasztóbb benső
                    izgalmakkal.</p>
                <p>S akkor rögtön el is indultunk, a hegedűvel a tokban, mint egy gyerekkoporsóval
                    és nem néztünk se jobbra, se balra és csak mentünk.</p>
                <p>- Én is viszem egy kicsit! - ajánlkoztam, hogy valami kis érdemem legyen.</p>
                <p>- Oh köszönöm, - mondta, - ne fáradjon! - s azt hiszem, soha annyira nem
                    ragaszkodott a hegedűjéhez, mint mikor becsapta.</p>
                <p>És csak mentünk s annál vigabban mentünk, hogy régtől fogva ismertük az utat és
                    csak men­tünk olyan boldogan s olyan benső pezsgésekkel, mint mikor egy májusi
                    reggelen, tündöklő egek alatt kirándul az ember a budai hegyekbe! Hegy!
                    csakugyan, - már láttuk is az utca végén, messziről, ezt a szimbolikus hegyet, a
                    francia zászlót egy kis kapu fölött egy pajzson, amelyre ráborult ez a zászló, s
                    már be is jöttünk a kis kapun, ahonnan, közvetlenül a küszöbről, egy szűk lépcső
                    indult, oly meredeken a magasba, hogy az ember szívszorongva jött fel, mély
                    ájtatosságokkal, - Szenthegy! Mont 
                    de Piété!
                </p>
                <p>Egy kis terem volt ez, négy fal s egy kis törpe ablak, egy kis üvegrekesz inkább,
                    homályos üveggel. A falak mentén s mind a négy fal hosszában, négy falóca,
                    összekalapálva, egy keskeny négyszöget alkotott, olyan mélyre koptatott és
                    legyalult felülettel, hogy egy pillanatig sem lehetett kétséges, mivel koptatták
                    le s gyalulták le e lócákat az utolsó farétegig s hogy vitték el magukkal e
                    rétegeket mindazok a boldogtalanok, akik itt ültek, évtizedek óta. Mert itt ülni
                    kellett, órákhosszat is olykor, türelmesen, mint a régi keresztények, akik az
                    ítéletre vártak, nem sok reménnyel igaz, de Istenbe vetett bizakodással most is,
                    mert az a sok cók-mók, amit hoztak, ágyneműk és dunyhák, nem érték meg az
                    Államnak azt a nyomort, amit jelentettek. De ülni kellett, amíg sor került az
                    emberre, amíg a becsűs a kis ablak mögött vizsgált, szagolt, tapintott, mért és
                    mérlegelt, hogy ne mondjak többet, amíg iktatva s lajstro­mozva, kiszólt végül
                    az üvegrekeszen s egy-egy számot adott a rekeszhez repesőknek, akik átadván
                    tárgyaikat s begyömöszölvén párnáikat a keskeny nyíláson, megint visszaültek a
                    lócákra és vártak, egy fokkal magasabban a Hegyen! vagyis még keserűbb
                    szívszorongással.</p>
                <p>Most is ültek itt, a lócák hosszában, sűrűn egymás mellett, főleg asszonyok zord
                    arcéllel, mint egy hajdani Róma külvárosi népe s a két combjuk közt, a végsőkig
                    szétterpesztve, a sokféle batyukat, zsákokat s matrácokat őrizték latin
                    tarkasággal, mint egy régi parton az Adrián, ahol várnak. De köztük, dús
                    soraikba szűken beékelve, egy kis öreg ember, egy kézi bőrönddel, már annak a
                    modernebb, de álmatag utasnak tűnt, aki egy falusi állomáson valami távoli
                    vicinálist vár, amely nagyon sokat késik valahol a tájban.</p>
                <p>Mi is vártunk, de bölcsebben, a fal mentén, a kis rekeszablak mellett. Alig nyilt
                    meg, az első alkalomkor, rögtön betoltuk a hegedűt s mindjárt kaptunk egy
                    számot. Még eltelt tíz perc abban a sajátos dermedtségben, amit csak élő emberek
                    tudnak produkálni a maguk ájtatossá­gával templomhajók mélyén vagy egy
                    zálogházban. S aztán, hirtelen, már ki is szólt a becsűs s hívta a
                    számunkat.</p>
                <p>- 47-es! - kiáltott, - húsz frank!
                </p>
                <p>Megvallom, a magam részéről, dús tapasztalataimmal e téren, semmiféle csalódást
                    nem éreztem. De a barátom, e silány összeg hallatára, a lelke mélyéig
                    vérzett.</p>
                <p>Abban az úgyszólván etikai kapcsolatában, mely a hegedűjéhez fűzte, egész
                    művészetéhez! úgy meg volt gyalázva, hogy alig tudott szólani. Nyilván azt is
                    érezhette, amit annyian éreztek már ezen a világon, hogy tudniillik, mennyire
                    nincs becse annak egy becsűs előtt, aminek az ember szívében oly rettenetes az
                    ára!</p>
                <p>- Húsz frank? - rebegte, - de hiszen ez abszurdum kérem! ez adszurdum! - s
                    magyarázni akart! magyarázni! hétrét görnyedve a rekesz előtt, hogy be tudjon
                    szólani.</p>
                <p>- Szóval nem fogadja el? - mondta a becsűs kurtán, mint aki nem ér rá s már tolta
                    ki a tokjában a hegedűt.</p>
                <p>- De kérem, - mondta a művész kétségbeesetten, s nem hagyta magát. - Ez egy Amati
                    kérem, ez a hegedű, egy Amati! Ezt még Hubay adta, Hubay Jenő! - már így érvelt,
                    tekintélyekkel! amit sohse szokott, Hubayval! egy becsűsnek! egy zálogházban!
                    annyira odavolt.</p>
                <p>Csak a legzordabb lelkek tudnak effajta naivitásokat, bizonyos válságos
                    percekben, mikor beleszédülten bajaikba s önmagukba, olyan mélyre szállnak, hogy
                    már csak a gyermeket találják meg szívükben, akit segítségül hívhatnak. De
                    magyarázni egy becsűsnek egy üveg­rekesz előtt, ahol mind tolongnak már s
                    gyúrják befelé a matráct s a dunyhákat: ez mintha annak a bírónak kezdene
                    magyarázni az ember, aki rásózott tíz évet az emberre. Mégis! az olyan furcsa,
                    olyan furcsa az, egy francia! még hivatásos fásultságában is, még abban a
                    ridegségében is, amelyről, mint a márványról a vízcsepp, lepereg minden szó. Mi
                    fogta meg, mit érzett vajjon abban a dúlt hangban, mely visszacsengett az
                    üvegen? Micsoda homályos lélekhez szólt ez a borzas fej a rekesz nyílásában,
                    micsoda kíváncsiságokhoz az a két csontos kéz, mely nem engedte, hogy ez a
                    rekesz lezáruljon?! Csakugyan, ezt a két kezet nézte ez a becsűs, valami
                    hivatalontúli értékeléssel nézte s nem tudta, hogy fújja ki a nyílásból. Nem
                    tudta, mit érhet ez a két finom csontos kéz, noha sejtett valamit, zálogházi
                    becsűs!</p>
                <p>- Egy Amati! - mondta, - et puis après!? A hangját kellene
                    hogy halljam. Hogy meg tudjam becsülni, - ezt mondta.</p>
                <p>- A hangját! - felelte a borzas, - hogyne! igaza van! a hangját! - hebegte s már
                    kikapta a hegedűt, már az álla alá csapta, már a rekesznek dőlt, már indult a
                    vonóval egy nagy ívben, szerenád! egy becsűsnek, a kis ablakban, aki bámult! És
                    mind bámultak s mind hallgattak s az összes batyuk, dunyhák és matrácok
                    megálltak s a bús asszonyok, római arcéllel, nem is az Adrián, de az Óceán
                    szellős partjain voltak s mind néztek valami szent bárgyúságban valami szent
                    végtelenséget s mind boldog volt s mind hagyta a gondot s a nyomort, ami
                    szállott, s a kis öreg a kis bőrönddel, úgy ébredt s izgult hirtelen, hogy azt
                    lehetett volna hinni, a vonata megérkezett! S akik mind jöttek, új utasok a
                    Hegyre, új batyusok s matrácosok, új rakomá­nyosok, megálltak az ajtóban,
                    félúton, roskadozva, mint a tevék a domboldalban, mint az ökrök a lankásban,
                    akik csak néznek s nem értenek semmit. Csak egyetlenegy hang mondta, mert egy
                    ilyen hang mindig van Párizsban, a legsötétebb örvények legmélyén is, egy ilyen
                    hang, ami vicces:</p>
                <p>- C’est un concert!
                    Il fallait 
                    l’
                    dire!
                </p>
                <p>Igaz, nem hagyta abba azt a Chaconne-ét, amit játszott, s
                    a becsűs már a féltestével künn volt az ablakon s kiáltott: «
                       C’
                    est bien!
                    Assez!
                    Assez!» hogy nem hagyta abba és csak játszott és semmi a
                    világon meg nem állíthatta, hogy ne játszon, amint nyilván már nem is tudta, hol
                    van s miért s kiért játszik, behúnyt szemekkel, amint élt és meghalt s meg nem
                    állott s fel nem ébredt, amíg be nem fejezte!</p>
                <p>Száz frankot kaptunk az Amatiért, csakugyan százat, - a 
                       nagynénikétől, ahogy mondta!</p>
                <p>Mikor leértünk az utcára, még azon mámorosan, a homlokát törülgetve, a kezem után
                    nyúlt:</p>
                <p>- Bocsássa meg, ha nem a Legendá-t játszottam, - mondta. -
                    Az első percben gondoltam is erre, de a Chaconne jobban
                    kiadja a hangot.</p>
                <p>Oh Istenem, idáig! Lehet ez? Vajjon még mindig én voltam
                    ez, az én szívem, ez az angyal? - már nem mertem kérdeni.
                    Egy nap eltünt, búcsúzás nélkül s elköltözött Düsszeldorfba, ahol meghalt. Még
                    nem volt harmincéves. Nyilvánvalóan csalódott is bennem, többet remélt, többnek
                    is látott, mint ami voltam, talán gondolta is, nem járt jól velem, talán
                    kérdezte is magától, ha vajjon az erénnyel is nem úgy van az ember, mint annyi
                    mással, amivel áltatja magát.</p>
                
            </div>
            <div>
                <head>XVII.</head>
                <p>Mindinkább egyedül maradtam. Az ilyen magány, sokféle sugallatával, hatásával s
                    pátoszá­val, főleg azt érezteti az emberrel, hogy nem lehet elférni benne s
                    minél tágasabb minden az ember körül, annál kevésbbé tudja, hova tegye magát.
                    Ilyenkor, egy kis párizsi hotelszobában, úgy szédül az ember, mint egy
                    ősrengetegben. Először abszolválja sorjában azt a kevés bútort, ami itt van a
                    szobában, leül a kis pamlagra az ember, a székre, az ágyra s így lézeng a
                    vég­telenben, aztán odamegy az ablakhoz, kitárja s elrémül a sok háztető s
                    kéményerdő láttára, a sok szomszéd-élet fuvalmára, ami itt van körülötte s akkor
                    még inkább lézeng egy borús horizont előtt az ember, s még keserűbben körül van
                    határolva, hogy már az egek is határolják s még keserűbben bele van zárva a
                    magányosságába, mint egy kalitkába! Főleg az kínozza az embert, hogy sejtelme
                    nincs róla, mi célja lehet a jó Istennek vele? Olykor gondoltam, elmegyek
                    Renanhoz a Collège de France-ba s megkérdem ez irányban. Mert hogy ő olyan
                    tudós-teológus, olyan okos rabbi, olyan fürkésző és verzátus ember! De mire
                    indultam volna, már este lett. Meggyujtottam a gyertyámat az asztalon, az
                    írásaim fölött, kiraktam két sou ára 
                       caporal dohányomat a sok cigarettapapírokkal, s leültem a munkámhoz.
                    Sohasem hittem volna hajdani dús napjaimban Pesten, micsoda munkára s borús
                    ábrándokra hangolja az embert két sou ára francia dohány
                    egy szál gyertya világában, igazi csendélet! Van itt egy láng, mint egy intő
                    jel, ami ég s sugárzik egy kis gloriolával négy fal között, ami tünedezik a
                    félhomályban. Nincs annál semmi népesebb a világon, mint mikor az ember olyan
                    elhagya­tott, egy szál gyertyával egy kis szobában. Mi támad itt, mi ébred,
                    micsoda éjjel, mint egy hajnal! Mégis! Renan! gondoltam alázattal s elepedt
                    gondolatom bő szaporodással, el­osz­lással, tovaomlással, még messzebb sodort,
                    Renanon túl, mindenen túl, még messzebb azon a fájdalmas fonálon, amelyen
                    lepergettem a húsz évemet percenként, az összes sebeket és könnye­ket a
                    percekben, mint az összes szemeket egy olvasón, hogy teológiailag szóljak.
                    Micsoda távolokba szálltam, hova? meddig szálltam? nem is tudom. De egyszer
                    este, hajdan, Székesfehérvárott, egy kis hotelszobában, Jászai Marit láttam egy
                    selyem tálesz-be burkoltan, egy szál gyertya mellett, -
                    ez jutott eszembe. Rövidre nyírt hajával, egy görög-római fej volt ez
                    Székesfehérvárban s egy gyertya világában, a legritkább női fej egy könyv fölé
                    borulva, mint Octávia, nem is igaz! mint Berenisz a fehér fátylában, a testi
                    vonal plasztikájával s aki olvas, Berenisz! szigorú arcéllel, 
                       in ambiguo, aki olvas, mit? nem is tudom, valami titkos könyvet a
                    pergami könyvtárból. Alig mertem szólani. «Mit olvas?» - kérdeztem szeretettel.
                    De valami olyan hallatlan dolog volt az, hogy nem felelt, minden válasznál több
                    és súlyosabb és jelentősebb, hogy nem felelt s csak rámemelte a tekintetét, zord
                    némaságban a tekintetét, a két fekete szemét a gyertyafényben s nézett. Ez azt
                    akarta mondani ez a tekintet: «Mit érti azt maga gyermek, amit én olvasok!» -
                    bizony ez azt akarta mondani. S a két fekete szem még magasabbról nézett, a
                    fölívelt szemöldökök alatt. Oh Istenem, hogy mit értem én azt!? - imhol későn
                    lett volna megüzenni ebben a percben, ebből a kis párizsi szobámból,
                    Székesfehérvárra! Inkább csak hallgattam, magam is, szegény fejem, ha nem is
                    görög-római s csak néztem a gyertyámat, ami lassan fogyott, mint az élet.
                    Sajátos dolog s amin eltünődik az ember! «Mit érti azt maga gyermek!» Csak annak
                    mondják az ilyet, akinek sok mindent meg kell értenie egy nap s még azt is, amit
                    nem lehet.</p>
                <p>Éjfél felé már mind hallottam a vándor árnyakat, női kísérettel, akik jöttek fel
                    a lépcsőn kis szobáik s nagy céljaik felé, egy-egy órára az éjszakában. Mind
                    hallottam a sok suttogást egy-egy ajtó mentén, a sok suttogást contralto s
                    bariton vegyülékben, a szoknyasuhogást, kulcs­zörgést s azt a jellegzetes zajt,
                    amellyel megnyílt s becsapódott ez az ajtó abban a modorban, ahogy az ilyen
                    vándorpárok, az ilyen garni-kban, elzárják magukat sürgősen a világ elől, hogy
                    egy jobb létre térjenek át s egy jobb sorsukat éljék. Rögtön, forró szavak is
                    hangzottak, ön­feledt szférákból, a vékony falakon át s körülöttem a kis szobák,
                    fölöttem, alattam, mindenütt, beleharsogták Párizs éjjelébe, mint kis éles
                    hangok egy egyetemes zűrzavarba, a maguk szerelmi fuvoláját. Kábultan ekkor, kis
                    asztalom mellől, ahol leragadtam, mégis csak éreztem, filozófikusan, azt a nagy
                    fohászt, amelyen Párizs lelke szól az éjjel! Ahogy a közelben, a mély­ben és
                    messze, önönmagát szövi és fonja ez az éjjel százezrek szívének szálaival s oly
                    ke­serűn, oly patétikusan, oly végsőkig feszülten, hogy egy-egy női hangban,
                    egy-egy sikoly­ban, ami a szomszédból hangzott, már-már úgy tűnt, hogy meg is
                    szakadt egy szál! Au secours! hangzott, percenként, újra!
                    Megnézzem, mi történt? kérdeztem nem egyszer, mert igen gyakran a rettegés teszi
                    a legbátrabbá az embert. Holott minden hang a közelben és messze, csak úgy
                    röpködött fölöttem a csendben, tulajdon hangzatára s visszhangjára bízva, mint
                    ahogy egy-egy madár rikkant egy őszi égboltban, oly közel és messze. A gyertyám
                    fényén, dús papírjaim fölött, időn és téren kívül, de szent ihletekben, csak
                    töprengtem és írtam, mint P. Weiszhammer Pál, drága figurám, viharos
                    füstfellegekben. S hagytam menni minden hangot, az egész éjjelt tompa
                    énekében.</p>
                <p>De elvégezvén legbánatosabb levelemet, amit az apámnak szoktam írni a tintám és
                    könnyeim patakzásával, végül áttértem, felüdülve, másfajta gyakorlatokra s
                    elmerültem, dús kézírataim tömegében, ezer és ezer olvashatatlan apró betű közé,
                    mint egy ember, aki elmerül halálra, ezer és ezer bolha tündéri gyülekezetébe.
                    Volt egy-egy perc, mikor elképesztő novelláimat szerkesztve, szent hitem s
                    szerelmem, egész ifjúságom, oly csúcsokig emelt, hogy aki itt látott volna
                    ezekben a percekben, nyilván azt hiszi, hogy megőrültem.</p>
                <p>De alig nyílt az ajtó egy arasznyira. S egy női hang szólott a küszöbről:</p>
                <p>- Jó estét! Bejöhetek? - kérdezte a hang s egy hosszú orr látszott az
                    ajtónyílásban.</p>
                <p>- Oh hogyne! angyal! - feleltem s már fogadtam is éjféli vendégemet, fiatalos
                    lelkesedéssel.</p>
                <p>Egy dúlt arcú leány volt ez a vendég, feltűnően vékony orrú, de kellőképpen
                    búbánatos leány, egy csöppet gyulladásos szemű, aki itt a szomszédban dolgozott
                    éjfélig, egy művirágüzletben. Csendesen bejött s leült egy székre még
                    csendesebben, mint egy kísértet, a hosszú orrával, ami kinyúlt.</p>
                <p>- Marcelle! - mondtam, mert így hívták, egyszerűen Marcellenek hívták, - épp
                    befejeztem a művemet! - ezt mondtam. - Hallgassa csak! - s felkaptam a
                    papírjaimat, hogy mindent fel­olvassak. - Ha nem is fogja érteni, de megérzi a
                    polifoniákat!</p>
                <p>Azzal az elborult tekintettel nézett rám, ahogy bizonyos nők, minden áldozatra
                    készen, főképp akkor csodálják az embert, amikor fogalmuk sincs róla, hogy ez
                    mit akarhat.</p>
                <p>- Megértem, - mondta, s rögtön elaludt a székben.</p>
                <p>S csak aludt, s mind mélyebben aludt, fonnyadtan és félholtan a székben,
                    fuvallatos sóhajok­kal, a félarcával, a vékony orrával a szék támlájába fúrva.
                    Alig derengett, már csengettem a reggelimért, jóval idő előtt, amúgy
                    kísérletképpen, nem is sok reménnyel ilyen korán, no de mégis, talán, drága 
                        chocolat complet!mivelhogy csak néhány sült gesztenyét
                    vacsoráltam. Akkor hallom a lépcsőn, amint lenézek a mélybe s lesem a
                    háziszolgát, aki hozná a csoko­ládét, bár hozná! akkor hallom, hogy 
                        S. Ö. utazik!</p>
                <p>Lerohanok, ott áll útra készen, már a küszöbön, a félhomályban, egy kis vékony
                    kabátban, egy sapkával a fején. Nem is merem kérdeni, remegve a lelkemben.</p>
                <p>- Megyek haza! - mondja.</p>
                <p>- Oh haza! igaz? - és csak hebegek s nem tudom mit mondjak. - Igy poggyász
                    nélkül? - mondom, hogy éppen mondjak valamit.</p>
                <p>- Úrnak nincs poggyásza! minek bajlódjam? - mondja s meglobogtat egy újságot
                    előttem. - Itt van a cikkem, nézzed, az Estafette-ben! -
                    s csakugyan ott van egy egész tárcája, a neve aláírásával, nem is az 
                        Epoque-ben, az Estafette-ben, a
                    legszomorúbb kis párizsi újságban, mindegy, de ott van, megjelent! - Három évig
                    vártam, hogy megjelenjen, - mondja olyan könnyed hangon, mintha azt mondaná, nem
                    vártam három percet! A célom el van érve, megyek haza! francia újságíró! 
                        Adieu Paris!
                </p>
                <p>A célja! S már indulna is, azon üdén, azon büszkén abban a vékony kabátban, azzal
                    a kis kockás sapkával a fején, azon fájdalmasan, ahogy a lelkemet szaggatja el
                    magával, hazafelé, Magyarországba!</p>
                <p>- Add nekem a jegyedet a Collège de France-ba, add nekem emlékül, - dadogtam.</p>
                <p>- Hát érdemes? - feleli. - Nem érdemes!</p>
                <p>- Renant hallgatni? - kérdem elámulva.</p>
                <p>- Azt mondja Renan: Naphtoulé élohim niphtalti, - ezt
                    mondja! Istenek küzdelmét küzdöttem! ezt mondja minden órája után. Ő sem tud
                    többet, mint más. Adieu Renan! No Isten veled!</p>
                <p>- Isten veled, - mondtam.</p>
                <p>Már szaladt le a lépcsőn.</p>
                <p>- Ne felejts el engem! - kiáltottam utána azon a csöpp hangomon, ami még
                    volt.</p>
                <p>- Te se engem! - kiáltotta vissza.</p>
                <p>Azóta se láttam soha többé.</p>
                
            </div>
            <div>
                <head>XVIII.</head>
                <p>Olykor, az éjféli órákban, Marcelle mögött, aki betolta az orrát, egy másik női
                    árny is be­siklott a szobámba: Henriette!</p>
                <p>Csak ültem az asztalomnál s írtam megdermedve. A gyertyám csöpögött s kis
                    viasztornyokat emelt a láng körül. Azzal, hogy nem is viszonoztam e hölgyek
                    köszönését, de kábultan a papír­jaim fölött, csak fújtam a füstöt s mártogattam
                    a tollat önkívületekben, kellőképpen jeleztem is, micsoda szent mámorokban
                    vagyok, költő! micsoda végtelenségekben, hevü­letekben, hegycsúcsokon és
                    tengereken vagyok, tinták mártírja! s akit nem szabad zavarni. Elveszve térben
                    és időben, csak a füstöt éreztem ami szállt, a caporal
                    vastag füstjét, ami megakadt dús hajamban, igazi őszi köd, ami a bozótba száll.
                    Néhány szem sült gesztenye a tintásüveg mellett, még biztatott csendéletiesen,
                    még meg is nyugtatott, mint egy majmot, aki tartalékait őrzi a ketrecben. De
                    emberiebben szólva, olyasféle megnyugvást is jelentett, mint a vándornak egy
                    gyümölcsfa az útszélen, ahol pihenni fog. Néhány szem gesztenye.</p>
                <p>Marcelle leült megszokott helyére a székre, azzal a rezignált otthonossággal,
                    ahogy a tyúkok szorulnak be az ólba szürkületkor s behajtják a fejüket a
                    begyükbe. Rögtön elaludt, fáradt leány, féloldalt fordult arccal, úgy aludt. De
                    az orra kiszögelt horogszerűen s egy végső kapcsot tartott a világgal, amelyből
                    felváltva szívta a levegőt s felváltva vissza is bocsátotta a világra, zajos
                    cimpákon át. Két kis mell, a vékony selyemblúz alatt, mint két szent alma, apró
                    masszáit emelgette a körvonalak kiválásával s abban a boldog ájulatban ringatta
                    ütemét, ahogy fiatal leányok, úgyszólván a mellükkel alszanak.</p>
                <p>A másik leány, Henriette, nyilvánvalóan nem aludni jött. Kevésbbé otthonosan ez
                    éjfélen s e cellámban, szerény tartózkodásával jelezte a velem való bensőbb
                    kötelékek hiányát, s egy­szerűen annak a relatív lénynek tűnt, aki egymagában
                    nem sokat jelent, mert csak kettesben tud élni, mint általában minden nő. Igy
                    tünt fel fátyolos bánatával, így hozta el hozzám magányosságát, így éjféltájt,
                    mint egy kísértet, szegény kis szőke, mikor a műhelyből szabadult, ahol
                    Marcelle-lel együtt dolgozott művirágok füzérén, szomorúfűz lombokon. Röviden,
                    hogy e nagy bánatról szóljak: az Adorján elhagyott kedvese volt. E jogcímen
                    jött, gyászütemesen, mint legjobb pajtásom özvegye, tanácstalan s vigaszra
                    szorultan, szétszagga­tott szívével, tizenhétéves özvegy!</p>
                <p>Henriette! Marcelle! Milyen furcsa! Az ilyen homályos fiataloknak, az ilyen félig
                    névtelen leányoknak, az ilyen ifjonti szerelmekben, valóban csak a keresztnevét
                    tudta az ember, mint őskori időkben, mikor a legizzóbb szenvedély is, csak a
                    hölgynek kurta nevét tudta. A szív nem is kérdez sokat, amíg magának tud felelni
                    s nem egyszer az ilyen kis leányok, az ilyen párizsi kis munkásleányok úgy
                    lesznek szeretőkké, olyan spontán s olyan lendülettel, az ilyen kis leányok,
                    hogy nem érnek rá bemutatkozni. De micsoda rejtélyes vonzalom is az, micsoda
                    keserű elepedettség olykor, ami odafűzi őket egy másik tájék fiaihoz, egy-egy
                    magyarhoz, vagy portugálhoz, vagy hasonló szegény ördögökhöz, flótásokhoz s
                    magányosokhoz, mint bizarr virágokhoz a méhet, aki száll.</p>
                <p>Henriette leült, sivár pamlagom végébe. Önmagába zárva, önönsajnálkozással,
                    minden bána­tát magára hullatta, mintha hamut hullatna, már mindjárt a
                    kalapjára. Egy olyan kalap volt a fején, amelynél nem volt búsabb semmi ezen a
                    világon. Két feslett rózsabimbó csüngött le a karimán, keresztben egymáson s a
                    művirág álmával tavaszról és nyárról éppen abban a napsütésben halt el, amelyben
                    mind virulnak a rózsák. Igy ült szőkén, ifjan és hervadtan, így ült őszinte
                    keservével némán, így ült merev arccal, rózsabimbókkal, mint aki nem is akar
                    máskép ülni, nem is akar többet mutatni, mint ami mind hervad rajta és szenved,
                    mert ennél már nincs is több és nincs is más, amit megmutathat. Aztán mégis,
                    csendesen, levette a kalap­ját, azzal a keserű mozdulattal, amellyel nők hozzá
                    tudják fűzni a tárgyakhoz, egy kalaphoz, vagy egy kesztyűhöz, amit levetnek, a
                    maguk nehéz fájdalmát és gondját. És csak ült szótlan és csak nézett és várt,
                    mint a tulajdon sírjánál, úgy várt.</p>
                <p>Ami a nőben leginkább a nő, vagyis a legösztönösebb, az főleg annyi, ahogy
                    búsulni tud, leginkább önmagáért. A szánalom, a férfi szívében, nem tartozik a
                    leghevesebb érzések közé, se pro, se 
                       contra, se másért, se önmagáért, senkiért. Ez itt nem impulzió, sőt a
                    férfias az, aki mást is, önmagát is, keményen a sorsára hagy. De a nő szívében,
                    minden sajnálat és részvét igen erős, igen aktív, igen szilaj érzés, gyakran
                    másokkal szemben is, ha van alkalom erre, de legfőképpen akkor, ha a nő tulajdon
                    magát kell, hogy megsajnálja. Ezért van, hogy olyan könnyen omlik össze, s
                    mindjárt úgy kétségbe van esve, mintha a bánatával bedőlne egy ház.</p>
                <p>Mikor végre felpillantottam s felüdültem egy szem gesztenyével, a régi kép tárult
                    elém a hajnal legszűzibb pontján, ahogy ez betűz négy fal közé sápadt fényeivel.
                    Kis szobám, füst­fellegekkel, két idegen lét súlyát őrizte leragadva a silány
                    bútorzatra s a magam sorsával vegyesen, zsúfoltan hármunkkal, szűken
                    körülhatárolva, valami fiók-menhely idilljének tűnt, sok bánattal és nehéz
                    levegővel. Marcelle mélyen aludt, félholtra sujtva a székben. Henriette a pamlag
                    sarkában mozdulatlanul, két élő szemével úgy nézett, mint a szobrok néznek a
                    maguk isteni vakságával.</p>
                <p>- Mi lelte? - kérdeztem, - nem aludna inkább? Már itt ül két órahosszat, ennek
                    nem lesz jó vége! - mondtam.</p>
                <p>- Tant 
                    pis! - felelte s csak ült.</p>
                <p>S akkor, egyszerre, a szeme két sarkából, úgy megeredt a könnye, olyan símán,
                    olyan fino­man, olyan csuszamlósan, olyan olajosan, olyan könnyed utánpótlással,
                    mintha idáig, órák­hosszat, csak mind gyüjtögette volna, ezerszámra, a
                    könnyeket. Egy szomjas embernek egy sivatagban, elég lett volna, hogy égő
                    szomját oltsa velük s legott felüdüljön. Megvallom, számtalan nőket láttam
                    sírni, fel is jegyeztem sokféle mintákat, sokféle változatban, mert azonfelül,
                    hogy a nők, jóban-rosszban, de mindig készek a sírásra, még nem volt ember,
                    akinek nő, valami végső esetben, ha már mást nem tudott, legalább a könnyeit be
                    nem mutatta volna. Mert sírni lehet a lélek minden legrejtettebb zugából, minden
                    tetszés szerint s mert főleg itt van az a veszélyes pont, ahol a nőt nemcsak,
                    hogy nem feszélyezi szemérem, de sőt, olykor, a szemérme is, mindössze néhány
                    könny. Nem rajzolom itt, nem óhajtván elmélyedni, azt a viharos skáláját,
                    celestáját, orgonáját, orrfuvásos harsogását annak a női zuhogásnak s zokogásnak
                    minden árnyalatokban, ami évezredek óta, a legrégibb koroktól fogva átzengi az
                    emberek történetét s ami nyilván ott kezdődik, ahol Ádám meztelen vállára az
                    első gyöngy hull angyali kék szemekből.</p>
                <p>De soha olyan egyenletes, olyan tiszta munkáját nem láttam könnyontásnak, mint
                    ahogy ez a fiatal leány csöpögtette nedveit a szeme két sarkából, a
                    legcsillogóbb gyöngyökbe formálva. Egy arcizma nem rándult, egyetlenegy vonása
                    nem változott az arcnak, egy árnyalatnyi el­borulás nem kísérte a termelésnek
                    ezt a l’art 
                    pour 
                    l’art pazarságát, ezt a parnaszusi fenségét s legmagasabb
                    klasszicitását, mely a fájdalom külső képéhez nem adta csak a könnyet, mint
                    ahogy a hegycsúcsok magaslatára Isten nem ád csak havat. Az egész arc megmaradt
                    lágyan, finoman, fiatalon, érintetlen kontúrjaiban s csak a könnyek dolgoztak.
                    Alig jelent meg két csöpp a szemek szögletében, hogy már gurult, fiatal könny!
                    ami nem omlik össze. S alig gurult, már ott volt megint kettő, hirtelen,
                    egyszerre, mint két friss gyöngy, mint két testvér­csillag s jelezte, hogy
                    megjelent, hogy itt van, hogy él s jelezte ezt annál jelentősebben, annál
                    súlyosabban, annál üdébben s annál tündériesebben, hogy egész tartalma csak egy
                    kevés víz volt, ami tündököl egy pillanatra s megy. De megint jött új kettő s
                    megint kettő s megint kettő, s mindig egyszerre s olyan egyforma, olyan parányi
                    időközökben, hogy úgyszólván a pillanatot osztotta föl, hogy jöjjön és hogy
                    menjen és olyan szabályosan, olyan egyforma ütemben, hogy valami kis hajszálnyi
                    csengése is lehetett, amit nem lehetett hallani, valami kis hajszálnyi csengése
                    ezüstben. Igy jött ez mind, és mind gurult, hangtalan, ikrek végtelenje,
                    pontosan, fokozás nélkül tempóban s anyagban, hogy érezni lehetett az
                    egyenletességet, a beosztást, a számítást, a verslábakat, a formákat és a
                    technikát csakugyan, mint egy versben, ami felold egy egész női lelket ezer
                    jambusok könnyeiben.</p>
                <p>Csak néztem, mint egy tüneményt s a cigarettám elakadt kezemben. S nem is
                    hallottam azt a másikat, aki ájultan a székben, egy más világ mélyéről, csak
                    szuszogott és fújt. Holott igazában ez adta meg, ez a félholt Marcelle a nagy
                    orrával s fujdogálásával, egész egységét a képnek, a bánatnak, a falaknak, a
                    hajnalnak, ami ébredt, azt a halálos egységét ellentéteknek s összevisszaságnak,
                    amit az élet valami művészi ostobasággá kavar össze egy kis hotelszobá­ban,
                    három emberrel, aki egymáshoz van ragasztva s nem is igen tudja mért.</p>
                <p>- Nézd csak, Henriette, - mondtam, mert most már tegeztem annál a rejtélyes
                    vonzalomnál fogva, amit e dús könnyezés ébresztett a szívemben.</p>
                <p>Nem tudom, de talán nem is lehet magázni azt, aki szenved. Istent és a fájdalmat,
                    ami ugyanaz, s a szépséget is, csak tegezni lehet. Boldog az, aki régi időkben
                    tegezhette a királyo­kat. Aki ezt mondhatta: «Nem, úgy király,
                        az égre nem! A pártütő te vagy!»</p>
                <p>- Nézd csak, Henriette, - mondtam, - egyél egy szem sült gesztenyét. Még langyos,
                    finom, porhanyós. Továbbá sodrok neked, külön neked, egy cigarettát. Ilyen jó
                    fiú vagyok.</p>
                <p>- No add! - mondta elázva, kimerülten szegény s még gurított néhány tucattal s
                    aztán elapadt a könnye s úgy nézett, olyan kéken, ahogy egy áprilisi reggel néz
                    le az égről s olyan szőkén a síma fejével, hogy nem volt több, mint ami a
                    legtöbb, egy gyermek! S így kérdezte, mint egy nagy, mint egy özvegy, nagyon
                    egyszerűen, de nagyon elepedten is azért a hegedűs Adorján­ért, aki itthagyta és
                    elment:</p>
                <p>- Hova tűnt el? Hova lett? Où est-il ce coco? - végezte
                    olyan angyalian, olyan fájdalmasan, olyan sóhajtozón, olyan, nem tudom, olyan
                    levegősen, mint aki az óceán partjáról kutatná szerelmét, tört szerelmét a
                    végtelenben. S megint sírni akart s most már torz arccal, amint rágta a
                    gesztenyét.</p>
                <p>- Hát nem! - mondtam, - je 
                    te 
                    le défends! - s leültem mellé. - Ne búsulj, - mondtam, -
                    nem szabad! Vissza fog jönni!</p>
                <p>S nem is vettem észre, hogy a kalapjára ültem, szegény hervatag kalapjára, a két
                    bús rózsa­bimbóval.</p>
                <p>- Vissza fog jönni? - kérdezte és nyelt.</p>
                <p>- Vissza! Egy nap!</p>
                <p>Oh ez a nap! Jön ez valaha, amíg múlnak a hetek, a hónapok, az évek, az egész
                    élet!? Holott virradt. A gyertyám kiégett a tartóban s kis tornyai mind
                    bedőltek. Olykor, egy-egy pillanatra, még fellobogott a láng, sárgán, sercegőn,
                    amint még falta a kanócot. A nő már a karomban volt, a karomban az egész
                    bánatával, özvegyi bánatával. Az ember olyan nyomorult!</p>
                
            </div>
            <div>
                <head>XIX.</head>
                <p>Mikor kis hotelemben, ezen az este, lejöttem a lépcsőn, ott állott a főnöknő egy
                    gázlámpa világában, az irodája küszöbén, kissé megroggyanva ugyan, hetvenéves
                    öreg dáma, de olyan díszes estélyi ruhában s olyan borzasztóan kiföstve, 
                        in 
                    extremis, valami igen színes túlvilág számára, mint egy
                    hulla Indiában.</p>
                <p>- Bonsoir 
                    Madame 
                    Geneviève! - mondtam s majdnem reszkettem a
                    csodálattól.</p>
                <p>Máskor is voltak ilyen dekoratív kiöltözködései. Máskor is voltak ilyen
                    kimeszelési napjai, ilyen nagy munkái s tatarozásai, ilyen almatadémai
                    vállalkozásai önmagával, mint ahogy az ember időnként fölborít mindent a
                    lakásában s átfösteti az egészet. De ilyen még sohasem volt, ilyen nagy munkája,
                    restaurálása s nagytakarítása.</p>
                <p>Lehetett érezni rajta, hogy az árnyalatok árnyalatait soignírozta mind s nem érte
                    be a szép ruhával. Lehetett érezni rajta, hogy górcsövi vizsgálódásokkal,
                    lupákkal és nagyítókkal, mint ahogy a szakértők vizsgálják a rembrandti
                    portrékat, nemcsak a ráncok és redők ellen ment vakmerő elkenésekkel,
                    rizsporral, festékkel, hennével és egyebekkel, de olyan hajszálnyira, olyan
                    borotvaélre tollazta és fente át magát tetőtől talpig, hogy minden lábujján is,
                    minden egyes köröm, tudományosan kipallérozva, egy-egy kis tükör lehetett,
                    rózsaszínű csillogással. Az egész mű, remekmű! az egész harc, 
                       naphtoulé élohim niphtalti! ahogy Renan mondja, Istenek harca! abban a
                    szilaj lendületben, abban az együltében való elszántságban fogant és zajlott le,
                    abban a dühben zajlott le, amit a festők csakugyan 
                       rage-nak neveznek, ha inspirálva vannak, s amit
                    különösen László Fülöp ismer, a boldog ember, ha igaz! Az egész harc ön­maga
                    ellen, Genovéva! ideje, kora és zuzmarája ellen, a látszatok oly halmozásával,
                    oly túlzásával, oly virágos kertjével dúlt és izzott rajta, hogy nyári színekbe,
                    hajnalokba, szűz reggelekbe s rózsapírba mártott hetvenéve, néhány száz évnyi
                    távolságban tűnt éppen azoktól a nyaraktól s hajnaloktól, amelyekhez a
                    legközelebb akarta volna odaküzdeni magát. Ez nem hogy több volt, mint a
                    természet, mert nem is hazug volt, nem is bohókás, nem is regényes, nem is
                    túlvilági. Ez valami olyasféle volt, mintha egy korhadt szekrényt akarna
                    átfösteni az ember arra a lombos tölgyfára, amelyből hajdan kigyalulták. Ez
                    olyasféle volt, mintha az egész élet a visszájára menne s egy csecsemő járna ősz
                    szakállal e mellett a fiatalság mellett. Egy Manet vagy egy Monet már itt
                    ugattak volna, mint nagy juhászkutyák a holdra.</p>
                <p>Ami csak van kendőzőszer, ezen az égvilágon, rouge és 
                        khol a bazárok tégelyeiben, ami csak van pír, pitymallat,
                    pirkadás és csalás a kozmetikában, ami csak van crème céleste
                    földön és az égen, pâte d’amande a mandulafák
                    lombjaiban, neige des cimes a hegycsúcsok fellegeiben s
                    brillantin az olajbogyókban s ami csak van azonfelül avult csipke, selyem és
                    bársony, gyöngy és ékkő, strass és csillám és villám, kristályüveg és porcellán,
                    azt mind felkente s felrakta magára, olyan tudósan s olyan pazarsággal, a hamis
                    kincsek, karkötők, nyakláncok és medaillonok olyan idejétmult súlyával s
                    bilincsével, hogy valami rabnőnek tűnt, száz évre elítélve! De ami mindenek
                    tetejébe, úgyszólván fölemelte önmagán s az életén túl, a sorsán túl, a
                    legfiatalosabb divatoknak legmagasabb csúcsára: hogy tudniillik fűzője is volt,
                    de micsoda kemény, fullasztó, páncélos fűzője, ami egész alakját, két darabra
                    törve, a felső testet, az egész mellet és kebleket, nyilvánvaló pótlékokkal,
                    előre dagasztotta s mind a többit, pótlékok nélkül, hátra. Még hozzá kell adni
                    azt a rizsporral behintett iránytűt, ami messzire kinyúlt az arcából s ami az
                    orra volt, hangyászi orra, féloldalt görbülve a végében, hervadtan és
                    mozgékonyan, azzal az elkenhetetlen kék bibirccsel rajta, külön szafir! a húsba
                    foglalva!</p>
                <p>- Jaj, milyen szép! - mondtam udvariasan, - vajjon hova készül? Jó mulatást! -
                    mondtam még s már mentem is az üvegajtó felé, az utca irányában.</p>
                <p>- Várjon csak! - szólott utánam és nézett. - Van egy gondolatom, - mondta olyan
                    barátsá­gosan, hogy nem tudom miért, de elrémültem.</p>
                <p>
                    Egy gondolata! Ezermillió gondolata lehetett, ez volt a
                    benyomásom, amint külső képe, így feldolgozva, felgazdagodva, megdicsőülve, élő
                    kincsesláda! aranybánya! aranybanya! egy egész végtelent nyitott meg
                    lelkivilágára. Micsoda gondolata lehet egy oroszlánnak, micsoda 
                        egy gondolata, mikor az útfélen, egy kukoricás széléről
                    morog a vándorra, aki menne? Egy gondolata! Holott
                    ezermillió gondolat hemzsegett s nyüzsgött látszólag az orra előtt, amellyel
                    mind felturkálta, felpiszkálta, mint millió hangyákat, ezt az egyetlenegy
                    gondolatát. S csak álltam az üvegajtóban, a kezemmel a kilincsen és vártam.</p>
                <p>- Két jegyem van a nagy Operába, - je vous invite! - ezt
                    mondta még barátságosabban. Ezt mondta egy olyan szájból, amelyre egy vastag
                    cseresznye volt ráragasztva, véresen ketté­szelve, két borzasztó darabra.</p>
                <p>Hogy egyáltalán van nagy Opera Párizsban, hogy általában van ilyesféle, nagy vagy
                    kicsi, de hogy ez van, Opera, általában a világon, az
                    ebből a szögletből itten, e gázlámpa alól, e ször­nye­teg mellől, valami olyan
                    távoli, olyan tündöklő, olyan magas, olyan hegycsúcsokra emelt, olyan fellegekbe
                    ívelt, olyan messzi aranyméhkasnak tűnt az égben, a jó Istennel, mint portással
                    mellette? aki esetleg beereszti az embert, hogy szinte szédültem bele s nem
                    hittem, hogy ez lehet! Nem is tudtam mit szólani. Hogy én belépjek
                    márványcsarnokokba, Párizs fényébe, tündöklésébe, mennydörgésébe s zenéjébe
                    ezzel a cseresznyével, - a vér fagyott meg bennem. Azt mondta volna, hogy most
                    itt rögtön, egy luftballonba szálljak vele, elhajózván az egeknek tengerébe késő
                    éjnek idején, hogy könnyebb szívvel tettem volna. Feldúlva a lelkemben, annak a
                    néhány percnyi időköznek a végtelenségét éreztem, ami olykor, két szó között,
                    egy évszázadnak tűnik. Még ezelőtt egy perccel milyen boldog voltam! Ezt
                    éreztem, elepedve, amint visszagondoltam e percre. Mióta ezt mondtam: 
                        Jaj milyen szép! Hova készül? micsoda útat tettem a
                    szerencsétlenségben!</p>
                <p>- Nincs frakkom, - hebegtem.</p>
                <p>- Annyi baj legyen, - felelte. - Úgy sem magát fogják
                        nézni!
                </p>
                <p>Merem állítani, hogy azóta a tízmillió év óta, mióta emberek vannak a világon,
                    soha nem tűnt olyan igaznak, amit egy nő mondhat. Hogy nem 
                       engem fognak nézni, - már megengedtem ezt. De éppen ebben láttam a
                    végzetem kegyetlenségét, hogy senki mást nem fognak nézni, csak éppen őtet az
                    egész teremben! Aki itt lesz ember, tömeg, a sok mondaine és demi-monde,
                    excellence és nagykövet, külföldi herceg, exkirály és Türr István és Munkácsy
                    Mihály s aki itt lesz százötven ember a zenekarban, s még százötven a színpadon
                    a karban s a jegyszedőtől az Elnökig az udvari páholyban, s az egész földszint,
                    az egész karzat, az egész nagy nép, közönség és végtelenség, az mind őt fogja
                    nézni, fenn és lenn s jobbról és balról s alulról és hátulról, az egész 
                        République Française!
                </p>
                <p>Mit mondhattam? Gyakran voltak percek életemben, mikor a legkínosabb
                    helyzetekkel, fel­zaklatott szívemben, a leggyönyörűbb dolgok korrespondáltak,
                    úgyszólván a visszájukra fordítva. Igy hangzott el bennem, mint egy nagy benső
                    zongorán e percben, az üvegajtóban, ahol álltam, így hangzott el bennem távoli
                    zúgással, a Schubert Abschied-jének melankóliája! Mert
                    keserű dilettantizmusom a legrútabb dolgokban is a művészit pengette abban a sok
                    titkokban, amik élnek bennem. S mert Isten is folyton azt jelzi az embernek,
                    hogy milyen szép lehetne minden, ha nem volna minden olyan rút. Boldogok, akik
                    búcsúznak, gondoltam, akik mehetnek a maguk útján, külön-külön, akik
                    mehetnek!</p>
                <p>Mit mondhattam? Arra számítani, hogy eltünök mellőle a színházban, egy adott
                    pillanatban, olyan sértőnek, olyan pestiesen anti-franciának tünt, hogy erre nem
                    is gondolhattam. Elhárí­tani a meghívását, nem tudom micsoda ürüggyel s
                    hazugsággal, ehhez egyrészt nem voltam elég ügyes, másrészt tudta is, finom
                    búvár-szellem, hogy semmi dolgom ezen a nagy világon! Azonfelül dédanyói
                    makacssága, megkérgesedvén házfőnöknői gyakorlatában, oly pókszerű energiákat
                    árasztott magából, hogy eleve ki is zárt, hálója szövésében, minden mentséget s
                    szabadkozást. E mellett sokféle türelme s készsége, sok jósága is, megvallom,
                    öreg vércse­filozófiája, amellyel még elég magasról is nézte a dolgokat, mikor a
                    számláimat kellett megfizetnem, egész zordon angyaliassága szóval, még csak
                    fokozta inferioritásomat s arra a kínos hálára kötelezett, amelyben vége minden
                    szabadságnak.</p>
                <p>- Mit játszanak? - kérdeztem.</p>
                <p>Csak éppen, hogy kérdezzek valamit, csak éppen, hogy leplezzem kétségbeesésemet.
                    Mint ahogy egy fuldokló kérdezné, az óceán közepén, hány méter mély ez a tenger?
                    Vagy ahogy egy másik kérdezné, egy elítélt, a hurokkal a nyakán: hogy a méterje
                    ennek a zsinegnek? Csak éppen kérdeztem, úgyszólván kapcsolatok nélkül a lét
                    minden lehetőségével, térrel és idővel, mint ahogy az ember bizonyos
                    szituációkat még súlyosbít a kérdésével. Még mélyebben analizálva: talán az a
                    reményem volt, hogy egyáltalán nem játszanak semmit! Sajátos dolog! Minél
                    közelebbről sújtja az embert a dolgok valószínűsége, annál inkább áhítja azt,
                    ami lehetetlen. A szolga már szaladt egy konflisért. A hölgy azt mondta, felém
                    fordulva:</p>
                <p>- Veinard, va!
                </p>
                <p>Soha senki, ennél különbet, nem mondott nekem életemben. Nem is tudom lefordítani
                    ma­gyarra. Azt hiszem, nem is lehet. Még vállon is legyintett hozzá, könnyedén,
                    a legyezőjével! Szerencsefi! ez valami ilyesfélét
                    jelentett.</p>
                <p>Még meglehetős korán volt, amikor megérkeztünk az Operába. A 
                       Faust-ot játszották. De az első hang, amit hallottam, alighogy
                    beléptünk az előcsarnokba, egy erőteljes Ah! m..
                    de alors! volt. A mellett, hogy erőteljes volt, még olyan
                    lelkes is volt, hogy semmi kétségem nem lehetett az iránt, hogy ez csak nekünk
                    szólhat, nekünk, nekem, neki, főleg neki, Madame
                    Genevièvenek, mint egy ünnepi üdvözlet!</p>
                <p>Úgy tettem, mintha nem hallottam volna, mit tehettem mást? Ennek a nemzeti
                    indulatszónak, amint azt már kifejtettem, olyan történelmi ereje van, olyan
                    kulmináló határozottsága, főleg az alors-al párosítva,
                    szóbölcseleti magassága és bevehetetlensége olyan fennen szárnyal a magasban,
                    hogy itt nincs ellenérv, nincs riposzt, nincs semmi ezen a világon, itt nem
                    használ semmi ezen az égvilágon s itt csak megadhatja magát az ember, mint a
                    sorsnak, ami szól.</p>
                <p>Tehát megadván magamat a sorsnak s a történelemnek, elsőbben is, felzaklatott
                    képzeletem­ben, emelkedetten s romantikusan is, azokra az indián hajósokra
                    gondoltam, akikről éppen a mult éjjel azt olvastam egy francia könyvben, hogy az
                    ár elsodorván őket, kis csónakukban a Niagarán, már nem is küzdenek többé, már
                    nem küzdenek, s csak úgy gurulnak a víz sodrán s lezuhannak az örvénybe. Ezekre
                    gondoltam. Aztán, csöndesen, megadással, áldottam a Gond­viselést magamban, hogy
                    ilyen korán lévén, még csak ilyen kevesen vannak s ez csak egy szórványos hang
                    volt, amit hallottam, csak egy kisebbségi hang, politikailag szólván. Mert mi
                    lett volna ez, gondoltam, húsz perccel később, egy népesebb előcsarnokban, ha
                    már az ilyen gyér közönség előtt is, ilyen nagy sikerünk volt! Suttyomban, azzal
                    a szerénységgel, de azzal az érdeklődéssel is, amit idegen voltom sugallt e
                    márvány atriumban, e latin világban, ha merem mondani, oda is pislantgattam
                    riporteri megfigyelésekkel s kíváncsiságokkal, ama fehér nyakkendős s klakkos
                    úriember irányában, akitől ez a hang származott, aki ilyen szépen szólott, mint
                    a darumadár s ilyen spontán fogadta, ilyen lendületesen! ilyen melódikusan!
                    szegény, elaggott hölgyemet. A külseje után ítélve, egész formája után, valami
                    borús ruga­nyos­ságba öntve, egyike lehetett, úgy éreztem, a szellemi
                    arisztokrácia ama legmagasabb tagjainak, akiket szívemben ünnepeltem s ráfogtam,
                        ex professo, hogy ez csak Maeterlinck lehet! De
                    rögtön e történelmi kiszólása után, két barna szeme ez úriembernek, két barna
                    szeme tüzes csillogással, vörhenyes fényekkel, úgy sugárzott felém, egy röpke
                    pillanatra, hogy úgyszólván elkívánta tőlem ezt a drága öreg Ninont, aki karomba
                    fűzve karját, lépdegélt mellettem, aranyos! Nem is Maeterlinck ez, gondoltam,
                    tévedés! Ez bizonyosan Mirbeau!</p>
                <p>Megbékülve a szívemben, nagyjában meg is semmisülve, elragadva az élet sodrán,
                    mint az indián hajósok a vízen, csak sajgó érzékenységem gyötört. Oh Istenem,
                    gondoltam, ha meg­hallotta volna, így kiöltözve, aranyláncosan, színekbe
                    fröcskölten, ezt a waterlooi üdvözlést, szegény pettyhüdt öregasszony! Olyan
                    büszkén hordozta, olyan harciasan, olyan hódítón, hetvenesztendős
                    szűzleányosságát, hogy ez a könnyekig meghatott volna, ha józanabbul láthatok e
                    percben s ha megértem, mint feszül ki, erőlködve, szerencsétlen! elepedt
                    kínokban, mint egy keresztfára, a fiatalságra! Mégis, ködös mámorosságom, e
                    percek zsibongásában itten, ahol mind többen jöttek s mindjobban fénylett
                    minden, mind közelebb bomlasztott hozzá, mert így kell, hogy ezt mondjam.
                    Micsoda testvériesülés volt ez, ami eggyé olvasztott vele, micsoda vak szél
                    hajlította oda szomorú vénségéhez, még szomorúbb húsz évemet? Mi volt ez,
                    micsoda két sors, a Faust estéjén, az Operában, márvány-
                    és onix-falak várbástyájá­ban, kristálycsillárok tündérvilágában, micsoda két
                    élet, két véglet egy-egy pontján, micsoda közel és távol, ami összeakaszt két
                    élő lényt egy nagy úton az éjben, mint egy forgalmas utcán, este, népek
                    tömegében, villamosok és autók tömkelegében, egy konfliskocsist a maga vak
                    lovával!</p>
                <p>
                    Waterloo! Waterloo! 
                    morne plaine! - annyi baj legyen! gondoltam s boldogan
                    éreztem, bol­dogan! hogy a magyar szó rímel a franciával. A rím összhang, zene,
                    gyönyör s Hugo-t idézve, verseket! lelki borulataim még epikusabb ködökbe
                    borultak, s nem is éreztem, amint Geneviève asszony, leválva a karomról, imhol
                    egyedül indul, a stílus kedvéért nyilván, mint­hogy nem voltam frakkban, egyedül
                    a nagy lépcsőn, mint egy külön vers, egy külön rím, - Waterloo 
                    morne plaine! Jobbról s balról tükrök reflektálták s
                    előtte, magasan, szinte szárnyalt fel a lépcső, mint zenei mennyekbe, a szőnyeg
                    bíborával. Csak néhány ember szállingózott itt, egy-egy magányos márkinő vagy
                    herceg szállingózott itt, s mind finoman szállingózott, személyiségük
                    öntudatában, jelentőségük ragyogásában, főmagasságuk izzásában egy márki­nő! egy
                    herceg! egy La Rochefoucauld! ahogy gondoltam azt, egy De la Tour D’Auvergne! ha
                    igaz! És mások is szállingóztak s jöttek, lebegőn, mint az árnyak, könnyed
                    sziluettek, amint elvesztek a térben, a szőnyegen, a falak mentén s a mennyezet
                    alatt, mind kecses ár­nyak, habitüék s olyan kéjleányok, mint egy jaguár vörös
                    prémben, s más ifjú leányok rózsa­színben s izzó ezüstben mások, mint egy
                    medvebocs, ha fehér medve, s ezek mind men­tek s szálltak, áhítattal s magukba
                    szállva, mint egy szebb lét felé, a magasságba, harmóniákba, egyenest a kürtökbe
                    s trombitákba! És lehetett látni egy-egy igazi rajongót, hangimádót,
                    kvintbolondot és disszonánsot, egy-egy búskomort a hangzatok patkánymérgével a
                    fejében s a gyomrában, amint már eleve zsongott benne a sok szép ária, 
                        bel canto, a sok ánszámbel, finálé és minden, az egész
                    gounodi rezesbanda, ami zsongott benne már előre, ami mind felajzott,
                    felhangzott és zajlott benne s a falnak döntötte, ahogy ment!</p>
                <p>Igy értünk fel, így ért fel a dáma, incidens nélkül, az első emeletre. Selymeit s
                    csipkéit fél­kézre fogván a szoknyáján s féloldalt emelvén majdnem a térdéig,
                    úgy ment szegény moso­lyogva, ahogy a tükörben láttam, mosolyogva, ahogy
                    mutatta, milyen könnyű neki a lépcső, milyen kacér játék, milyen könnyű! milyen
                    kanárimandi szökdécselés az egyik fokról a másikra s még följebb és megint
                    följebb s mindig följebb, milyen könnyű! holott a lelke szakadt meg belé! A két
                    szomorú lábszárát láttam, amint jöttem mögötte, két keserű lábszárát kékselyem
                    harisnyában, egy sodrott szalag derengésével, csokorba kötve a térd alatt. Két
                    szomorú lábszárát à 
                    la Gavarni, azokat a különleges, azokat az örömtelen,
                    azokat a bokában vékony, az ikrában egy-egy gombóccal bélelt lábszárakat,
                    amilyen csak öreg uraknak szokott lenni, ha már öreg asszonyokhoz hasonlítanak.
                    Mint egy hajdani távfutó lábszárai, porcogós izomzatukat mutatták, elhalva,
                    néhány százezer kilométer strapájával bennük, ami lezajlott egy harisnyában.</p>
                <p>Jegyeink, sivár szabadjegyeink a második emeleti páholyokba szólván, - 
                        2-ièmes 
                    loges, ami a leggyászosabb hely az Operában, még
                    megpihentünk, mielőtt továbbmentünk volna a még magasabb fellegekbe, még
                    megpihentünk egy percre az első emeleti foyer katedrálisában, tündértavában,
                    salamoni kristály-kolosszeumában s egymásra néztünk azzal a rokonszenvvel s
                    szolidaritással, mint a svájci turisták, mikor felérnek a Jungfrau első
                    jegestengeréhez.</p>
                <p>- Ah! 
                    que c’est beau! - mondta a hölgy s nézte az egész
                    kilátást a tükrök végtelenére, a csillárokra, melyek ezüst fényükkel áztak le,
                    mint egy gyémántzápor, a fehér márványra.</p>
                <p>- C’est bien beau! - helyeseltem s boldogan gondoltam,
                    hogy nem hallotta a Waterloot.</p>
                <p>Gyűrött ruhámban, feldúltan, amint voltam, bozontos fejemmel, zongoraművészi
                    hajhullá­mok­kal az orromig a félszemem fölött, annak a revolúciós zeneköltőnek
                    tűnhettem, aki néhány nonáns-akkord terrorja alatt tartaná a világot s oly
                    gyakran látható, fenyegető magányossá­gá­ban, hangversenytermekben s minden
                    operaházban. Egy-egy tekintet szállt el rajtam, könnyedén s indifferensen, ami
                    lefitymálta értékemet, két női szem sepergette rajtam, pillanatnyi fényével,
                    zenei szemeteimet, mint egy reflektor, messziről. Előttem, Geneviève asszony,
                    valósággal feloszlásnak indult sokféle színeiben. Az izgalom, a meleg is, a sok
                    lépcső s minden, az egész bálványt megbomlasztotta, s tavaszi olvadása annál
                    rettenetesebb volt, hogy a természet visszájára, a telet hozta vissza! Tavasz,
                    nyár, pír, pitymallat, pirkadás és hajnal s mi minden még, szűz reggelek s üde
                    kenőcs hófehérségek, amit kendőző palettájáról felsze­dett magára, a sok 
                        crème céleste és neige des cimes,
                    ezt mind lassanként lehullatta s a festék engedvén rajta, meg is enyhülvén, még
                    förtelmesebbé vált, hogy elvesztette körvonalait. A szempillákról s a szemek
                    aljáról tovaterjedt a khol s a szemhéját is bemaszatolván, az egész szemet abba
                    a homályosságba vonta, a szemfehér kivillanásával, amit kéményseprőknél látni. A
                    szájára kent szimbolikus cseresznye, engedvén vakmerő rajzából, dús máza
                    skarlátját tovakente, fel és le, egészen az állára, s úgy mutatta a nőt, két vad
                    fogsor vörhenyességével, mintha vért ivott volna! Csak az orra tartotta meg
                    keményen, a vastag rizsporrétegeket, s olybá tűnt kinyúlt vonalával, mintha
                    papírba volna csavarva egy tintafolttal a végén, ami a petty volt rajta.</p>
                <p>- Ah! 
                    que c’est beau! - ismételte.</p>
                <p>- C’est bien beau! - ismételtem, mert tíz szó nem volt a
                    fejemben s a szótáramban.</p>
                <p>Már akkor többen jöttek, mind többen, tömegestől és minden zúgott s a sok
                    csillárok zengtek.</p>
                <p>- Menjünk! - mondtam, - még van egy emelet...</p>
                <p>Soha ilyen száraz torkom nem volt, mióta élek. Holott föl se tűnt már fonnyadt
                    Sibylla, így szétmálva, amint volt. Az élet olykor, minden valószínűségek
                    ellenére, éppen ott zárja le határait, ahol az ember, művészi értelemben, még
                    nagyobb hatást remél, vagy megfordítva, még jobban fél a rossz hatástól. A
                    fényben és a márványrengetegben itten, abban a sajátos atmoszférában, ami az
                    ilyen Walhallákban, az ilyen istenek tornyában, egy Prinzregenten-ben, vagy a
                    párizsi nagy Operában, a vesztőhelyek vagy a műtők atmoszférájához hasonlít,
                    abban az egész feszültségben s magasságban, amit az imminens élmény kontaktusa
                    ad, szegény anyó már kívül volt formákon s minden lehetőségeken, úgyszólván már
                    nem is volt a világon. Ami egy-egy szó vagy megjegyzés hangzott, az is inkább
                    rám vonatkozott, sajnos.</p>
                <p>- A roghrider! - mondta egy angol egy másiknak s ez bizony
                    nekem szólt.</p>
                <p>Igy értünk fel a második emeletre s benyitottunk a páholyba ünnepélyesen s
                    leültünk egy-egy székre, egymás mögé, ahogy ez szokás az ilyen tömeg-páholyokban
                    s az úrhölgy egy nagyot sóhajtott, hogy már ül végre, s elővette a keszkenőjét s
                    a kis tükröt is s elállítgatván az olvadását, kellőképpen belefészkelte magát
                    karosszékébe és sűrű mozgolódásokkal, testi formáihoz szabta ezt a széket.
                    Ekképpen elhelyezkedvén egy örök életre, a páholy pereméről, ahová legyezőjét
                    helyezte, elnézett, amerre csak lehetett, nézett szemközt, nézett jobbra, nézett
                    balra, nézett a mennyezetre s a legmagasabb padlásra s a karzatra s arról a
                    nyolcemeleti magasságról, ami a második emelet a párizsi Operában, lenézett a
                    földszintre s a földszint fölött az amphitheâtre-re s még
                    nézett s mindig csak nézett, ahogy csak egy nő tud nézni a sír széléről a
                    legszebb világra s színházra s milyen boldog volt szegény, milyen boldog, mikor
                    látta a sok népet és szépséget és sugárzást és regényességet, a nagy függönyt
                    masszív redőkben valami isteni titkok és rejtélyek előtt, s a zöld lámpaernyők
                    derengését a mélyben, mint egy zöld erdő s a zenekari népséget benne, mint a
                    törpéket, amikor ezt mind látta, mind habzsolta, mind felszítta magába, mint egy
                    öreg pók a magasban minden legyet a hálójába, milyen boldog volt, milyen boldog!
                    És még nézett és még sokáig nézett és csak nézett s mikor hirtelen nagy csend
                    lett s a karmester intett s a zenekar megrázkódott, ültében a sok hang­szerrel a
                    sok ember, s mind a többi, megdermedt, a nézőtéren háromezer ember, még csak
                    jobban nézett, figyelt és maga is megdermedt!</p>
                <p>A Faust! Mit tudtam akkor, de ha tudtam is! Ez mind
                    ropogott, durrogott és zengett a messzeségből és a sok bel
                        canto, anszámbel és finálé ez mind dörgött és rengett és csak azt
                    éreztem, hogy mindenki énekel a színpadon, torkaszakadtából, főleg azt éreztem,
                    hogy mindenki énekel és a fejem forgott! És a sok
                    húrokon, rezeken, dobokon s hanghullámokon, a sok Gounodon és gongon, még
                    közelebb bomlasztott sorsom Madame Genevièvehez s egész közel a többiekhez is,
                    akikkel itt ültem, akik itt ültünk, nyolcan ebben a páholyban s mind gőzölögtünk
                    s fújtunk, szinte fütyültünk, úgy fújtunk, mint egy forró fürdőben, úgy fújtunk,
                    két öreg dáma, aki fújt egy katonára, egy aggastyán, aki rám fújt, s egy fiatal
                    pár, aki egy­másra, egy barna legény egy sápadt leánnyal, aki fújt egymásra,
                    mindenféle kézszorongatá­sokkal s fokozásokkal, amit a nyakszirtemben éreztem,
                    mert ezek mögöttem fújtak.</p>
                <p>Meddig tartott ez, ez a gőz, ez a meleg, ez a mámor, ez a zene, nem tudom. De
                    mikor vége lett s minden mozdult s minden nyüzsgött s mind mentek, a két öreg
                    dáma, a katona, az ifjú pár s már az aggastyán is ment, csak álltam, vártam s
                    néztem, - Madame Geneviève aludt! Egész feje úgy konyult le, szinte elválva a
                    törzstől, mint ahogy egy kappan feje lóg az elmetszett nyak maradékjain.
                    Hangyászó orra az ürben, az iránytű merevségével azt a fix pontot mutatta, ahol
                    minden magasztosságokból, fényekből, márványokból, dicsőségekből s
                    koronázásokból önmagába omlik össze az ember, holtrafáradva s kimerülve! S az a
                    rettenetes arca volt, féloldalt borulva, amellyel az ilyen vénasszonyok
                    álmukban, hulláknak tűnnek ideiglenesen.</p>
                <p>Nem bántottam. Egy szendvics maradt itt egy papírtálcán, a páholy mélyében, egy
                    széken. Ezt valaki itthagyta. Ezt megettem, csendben. Csak hadd menjenek,
                    gondoltam, a sok nép, közönség, az egész színház, ez csak hadd menjen mind, ez
                    így jobb nekem és nyeltem. Akkor felriadt hirtelen. Egy percig nézett és
                    megértett mindent s nem szólt egy szót, csak indult, kissé kábultan aranyos s a
                    karomat kérte. Igy értünk le, ketten, egyedül, kar-karban, majdnem az utolsók,
                    így értünk le a nagy lépcsőn a Place de l’Operára. Intettem egy konflisnak a
                    hölgy kívánságára. A hölgy is intett a legyezőjével. Egy rikkancs állt a járda
                    szélén, a sokféle estilappal a hóna alatt, cigarettával a szájában és bámult.
                    Ahogy a hölgy után magam is beszálltam, még jött egy lépést s odasúgta a fülem
                    mögé, mint egy jó tanácsot:</p>
                <p>- Kérje előre a pénzt!</p>
                
            </div>
            <div>
                <head>XX.</head>
                <p>Mikor végre elkészültem novelláskötetemmel, melyet annyi nélkülözések árán, annyi
                    éjjel, annyi reggel, délben, este, annyi búbánatokban írtam, bátran azt
                    mondhattam volna, ha éppen mondani akartam volna valamit, bátran azt mondhattam
                    volna, hogy ez egy szűz-könyv! Soha semmi, ennyire szűz nem volt egész
                    életemben. Ebből a kötetből senki nem ismert semmit. Egyetlenegy darabja ennek a
                    kötetnek, egyetlenegy hangja, szózata, fohásza, siralma még nem jelent meg e
                    percig, egyetlenegy betűje soha, se magyarul, se más nyelveken, sem kéz­írásban,
                    sem nyomtatásban. Miközben írtam, se igen látta senki amit írtam, s mikor
                    elmentem hazulról, gondosan bezártam az egészet egy fiókba, mint egy
                    menyasszonyt, mint egy szűz szerelmet, mint titkos okmányokat, mint egy
                    végrendeletet, mint egy kincset, egyetlen kincsemet! Nem igen volt bencés-barát
                    a középkorban a Monte Cassino tetején, aki így őrizte, így ápolta s féltette
                    volna kalligrafiáját. Ezt mind úgy írtam, ezt a sok sötét novellát, bőséggel és
                    dühvel, ahogy az ember húszéves korában ír s azóta se tudja ezt többé, mint sok
                    egyebet, soha többé életében! Ezt mind úgy írtam, mintha a kölykeimet
                    szoptatnám, kizárólag a kötet ünnepélyére, hogy duzzadjanak az erőtől s a
                    tejtől. Ezt mind így neveltem, becéztem, simít­gattam, keféltem, csiszoltam és
                    kényeztettem, ezt mind így őriztem s tartottam fenn érintetlen és friss
                    sütetben, egyenest a kemencéből, - a kiadó számára!</p>
                <p>Még így se kellett neki, hát nem szomorú? Még így is visszaadta. Nem mondom azt,
                    hogy olvasatlanul adta vissza. Mert az ember talán nem is volna olyan ostoba,
                    mint amilyen, ha nem olyan bölcsen kívánna cselekedni. Amit egy kiadó már 
                        a priori nem akar kiadni, azt rendszerint elolvassa. Csak
                    azt nem olvassa el, amit kiad.</p>
                <p>Óh istenem, nálunk, odahaza! Az még nem volt nálunk, nem is lehetett soha, hogy
                    az ember, mint egy Anatole France leüljön s egy egész tanulmányt írhasson,
                    hálásan a szívében, egy Lévy nevű kiadóról! Az sem volt soha, hogy egy még
                    régibb Lévy, egy hajtincses Lévy fel­szaladjon az ötödik emeletre, egy húszéves
                    keresztényhez s ott aláírasson vele, te jó isten, egy egész nagy szerződést, egy
                    egész nagy életre s könyvekre, egy manzard-ablak világánál! Ilyet idáig csak
                    Rembrandtnál lehetett látni, egy álmodott életben, lefestve!</p>
                <p>Ifjú Renan, öreg Lévy, öreg Lévy Miska, Michel Lévy! csakugyan, hol voltam én
                    ezektől! hozzám nem jött fel senki az ötödik emeletre, hogy kiadja a művemet!
                    Inkább én szalad­gál­tam, legalább tízszer egy nap, fel és le öt emeletet s
                    rohantam a postára levelekkel s rohantam ki a vasútra levelekkel, mikor lekéstem
                    a postát s mindig csak rohantam levelekkel a könyvem érdekében, hogy kiadót
                    szerezzek! Nem hiszem, hogy volt valaha magyar író Párizsban, s általában az
                    emberiség történetében, aki annyit rohant volna levelekkel a könyve érdekében!
                    Már többet írtam levelek formájában, mint amennyi az egész novelláskönyvemnek az
                    egész kézirata volt. Már egy egész függeléket írtam, egy egész féregnyulványt
                    írtam százféle levelekben. Talán többet írtam levelekben ez első könyvem
                    érdekében, mint amit azóta írtam, harminc év óta, drámákban és királydrámákban s
                    másféle fantáziákban, talán húsz-huszonöt kötetekben! Ahol csak lehetett, ahol
                    csak volt papír, a szobámban és egyéb helyen, a Grand Caféban s a Napolitainben,
                    a Terminusban s az olvasótermekben, mindenütt írtam egy levelet a könyvem
                    érdekében! Még ott is írtam egy levelet a könyvem érdekében, ahol valaki rám
                    szólott: On n’
                    écrit pas ici! Több levelet írtam, mint Rousseau
                    Voltairenek, mint Schiller Goethének, mint Mirabeau a grófnőnek, mint Sevigné
                    asszony a leányának s a többieknek. A fivéremnek annyi levelet írtam a könyvem
                    érdekében, két-háromszor egy nap, mint József császár a fivérének Toszkána
                    érdekében, - még szerencse, hogy csak ez az egy fivérem volt! Aki csak volt
                    barátom és pártfogóm Pesten, holott volt! annak mind írtam egy levelet a könyvem
                    érdekében. Irtam egy püspöknek, aki szeretett, egy katolikusnak! Irtam Szemere
                    Attilának, Atillának! az semmi. Irtam Szilágyi Dezsőnek!</p>
                <p>S még mindig írtam, hetekig írtam, írtam a Magyar
                    Hirlap-hoz kollégáimnak, írtam a fő­szerkesztőnek, írtam a nyomdának, írtam
                    Beöthy Zsoltnak, s még mindig írtam, s még mindig csak írtam, amikor csak
                    egyszerre megjelent a könyv, nem is tudom hogyan jelent meg, úgy­szólván magától
                    jelent meg, mintha nem tehetett volna máskép, hogy olyan sok levelet írtam! Nem
                    láttam se levonatot, se íveket, semmit, nem korrigáltam, nem imprimáltam, nem
                    csinál­tam semmit, csak ahogy lejöttem egy este, ott találtam a könyvemet, annak
                    a kis fali szek­rény­nek rekeszében, ahová a kulcsomat kellett aggatnom, csak
                    ott találtam a könyvemet a rekeszben, ahogy az esti postán megérkezett!</p>
                <p>Mit mondjak? Soha ilyen édes kis rekeszem nem volt életemben! No de van arra szó,
                    sóhaj, sikoly, van arra egyáltalán hang valami nyelven ezen a világon! Aki
                    valaha írt egy könyvet életében, húszéves korában, egy első könyvet, az megérti
                    a szívemet! Nem hittem a szemem­nek, nem hittem semmiféle érzékemnek, nem hittem
                    azt, hogy álmodok, mert az igazi gyönyör, mint a fájdalom is, épp azzal szédít
                    el vagy sujt, hogy tüzes fullánkja alatt az ember ébren érzi a szívét, mégha
                    álmodja is ezt. Egyáltalán nem hittem semmit ezen a nagy világon, csak a
                    könyvemnek hittem, hogy ez itt van készen, fűzve, kötve, kinyomtatva, az egész
                    könyv! Valami olyasfélét hittem, mintha most jöttem volna a világra, valami
                    tündéri világra, s ezt látnám egy tükörben.</p>
                <p>Sajátos dolog! Micsoda gyöngéje az embernek, hogy társat keres a maga
                    gyönyöréhez? Jézus a maga gondolatába belekapcsol egy világot. Ehhez a magam
                    kötetéhez, mámorához, halálos magaslatához, megállítottam volna Párizst, az
                    egész forgalmat az utcákon! Nem bántam volna, ha lezárnak érte! Valahogy
                    megkettőzve ezzel a könyvvel, úgy éreztem egy másik ré­szem szabad marad a
                    világon. Úgy éreztem, nem vagyok egyedül többé. Ez volt a legnagyobb élményem
                    életemben, hogy azt éreztem, nem vagyok egyedül!</p>
                <p>S berohantam Madame Genevièvehez.</p>
                <p>- Nézze! - mondtam, - nézze! nézze!</p>
                <p>S minden «nézzé»-t úgy fokoztam, mint Berlioz fokoz a Tuba
                        Mirum-ban.</p>
                <p>Átvette a könyvet, a hosszú orra érzékenységével, mert itt érzett elsőbben az
                    orra végén, itt fogott fel mindent. Két vékony keze, felgyűrűzött csontokkal,
                    ami a tíz ujja volt, lágyan kinyúlt, mint a pók, ha indul s nem siet. Fellapozta
                    a könyvet, zárt ívein az egész könyvet és belenézett, mint egy zárt világba,
                    mint hieroglifákba s elepedt lelke, elaggottan, valamit keresett itt magának az
                    oldalakban s a sorok között, mint ahogy mindenütt keresett magának valamit s
                    ahogy általában a nő mindig keres valamit, még egy könyvben is, magának. Egy-egy
                    szót olvasott is, franciásan, finoman, hogy rokonszenvét kimutassa s végül azt
                    mondta:</p>
                <p>- C’est du baragouin!
                </p>
                <p>De adott kölcsön, aranyos! tíz frankot, ahogy máskor ötöt adott, de most ez tíz
                    volt, un petit 
                    louis, hogy ilyen nagy napom volt!</p>
                <p>Mentem a könyvemmel, mentem, hogy mentem?! micsoda égi paripákon az éjben s a
                    mennyekben, micsoda boulevardokon és tejutakon, ezernyi lámpa s fényszóró alatt,
                    ami mind rámsugárzott, a húsz évemre! az első könyvemre Párizsban! A tíz frankot
                    is éreztem a zsebemben, a petit 
                    louis-t, de ez nem volt fontos. A könyvemmel mentem, vagy
                    a könyvem ment velem, már nem is tudom, de úgy mentünk ketten, mint ahogy egy
                    ember megy s egy zászló, s ha nem is lobogtattam, de úgy vittem magasan a
                    légben, hogy aki jön mellettem vagy aki jön mögöttem, az mind megláthassa!</p>
                <p>- C’est 
                    un fou! - mondta valaki.</p>
                <p>Hát bántam?! A Flammarion könyvesboltja előtt, a Boulevard des Italiens-en, ahol
                    mind ki volt rakva a sok Hugo Viktor s a többi sok könyv a járdára, megálltam a
                    könyvemmel s kacérkodtam. A küszöbről bámult a segéd, aki őrizte az asztalokat
                    és a polcot a sok aranyos fedelű könyvvel.</p>
                <p>- Qu’est ce que c’est? - kérdezte.</p>
                <p>- C’est mon livre qui est paru! - mondtam.</p>
                <p>Ez is megnézte, fellapozta.</p>
                <p>- C’est du baragouin! - ez is azt mondta.</p>
                <p>Marha! - gondoltam s mentem a könyvemmel, a fényben, a tömegben, lobogva! Itt nem
                    lehetett egy szó, egy hang, itt nem eshetett egy olyan tégla a fejemre, itt nem
                    lehetett a jó Isten villáma az égből, ami lefokozhatta volna boldogságomat!
                    Annyi rossz nap után, annyi kétségbe­esés után, úgy fel voltam üdülve lelkiekben
                    s úgy megváltva is anyagiakban, tíz frankkal a zsebemben, hogy valami hűs
                    csillagon lógtam a lázas homlokommal, magasan a végtelenben lógtam, ama végső
                    határok fölött, ameddig az ember csak el tud menni, el tud szállni a
                    gyönyörben!</p>
                <p>Mindössze annyi volt csak, hogy rezerváltabb lettem. Hogy a lelkem mélyén még
                    mélyebbre szállva, imhol elzártam magam bántó profánságok elől s a könyvemmel a
                    hónom alatt, beértem azzal az intimus örömmel, amit az ember nem mutat senkinek.
                    Féltékenyen kincsem­re, kapkodó mámorom írói méltóságommá vált s művészi
                    öntudatom ébredésével csak azoknak kívántam megmutatni a könyvemet, akik, ha nem
                    is értik édes magyar nyelvemet, de megérzik e zárt világon át annyi munkámat s
                    szent éjszakámat egy manzard-ablak alatt, ahol egy gyertya ég. Gondoltam, meg
                    fogom mutatni holnap Jules Lemaitre-nek!</p>
                <p>Aztán csak mentem, céltalan, csak mentem s minden zúgott s minden zajlott
                    körülöttem a fényben. De régi megfigyelés, hogy bizonyos sorsdöntő események,
                    amint lezajlottak, az ember lelkét tovasodorják, az ember lelkét megviselve,
                    megriadva, megörvendeztetve, más világok más partjai felé. Mindenki ismeri azt a
                    rejtélyes utat, ami, sajnos, a lematurált ifjú s a sápadt gyilkos útja is a hold
                    alatt az éjben, a nagy élmény s a gonosztett után... Kábultan a fejemben, a
                    könyvemmel s tíz frankos aranyommal, betértem a rue Montmartre táján, a 
                        Café Globe tükörtermébe. A sok leány, aki itt tolongott,
                    mind a Renoir s a Manet álma lehetett azokkal a rózsabokrétás s strucctollas
                    kalapokkal magasan a frizuráik csúcsán s azzal az egyben karcsú, egyben duzzadt
                    testalkatukkal, melyet derékban kettétört a fűző. S ezt mind, ezt a sok leányt a
                    csillárok alatt, a sűrű kis márványasztalok körül, mind ezt a sok leányt
                    rózsa­kalaposan s strucctollasan, mint egy-egy szomorúfűzfa-ág, a tükrös falak
                    úgy reflektál­ták a legtávolibb végtelenbe, hogy százan és százan nyüzsögtek
                    itt, mint egy ó-görög vásáron kifestve, dús mellekkel s még dúsabb egyebekkel,
                    egész közel és messze!</p>
                <p>Amint leültem egy sarokba s azzal a cézári tekintettel néztem, mely egyszerre
                    választ egy rabszolganőt s egy kölyökpárducot, egy fiatal nő, mit mondjak? egy
                    bóditó nő! egy tündéri nő! egy brabanti Elza! rögtön mellém szegődött. Az első
                    mozdulata, hogy a hónom alól, kíván­csian, kivette a könyvet, ezért mondom, hogy
                    Elza... S alighogy rápillantott a címlap­jára:</p>
                <p>- Jaj, te magyar vagy! - kiáltott fel s a nyakamba borult.</p>
                
            </div>
            <div>
                <head>XXI.</head>
                <p>Már korán reggel készültem Jules Lemaitre-hez a könyvemmel.</p>
                <p>A háziszolgának hanyagul odavetettem, amint behozta a reggelimet a szobámba:</p>
                <p>- Jules Lemaitre-hez megyek! - mondtam mint egy komornyiknak.</p>
                <p>- Ah! - szólott, - vous faites bien! Il
                        est de l’Académie Française! S letette a 
                       chocolat-complet-t az asztalra.</p>
                <p>Odalenn a kis ajtóban, napsütésben, Madame Geneviève állott, két sor műfogával
                    kanibálisz­ti­kusan.</p>
                <p>Megemeltem a cilinderemet, ahogy elvonultam előtte.</p>
                <p>- Jules Lemaitre-hez megyek! - mondtam.</p>
                <p>- Vous faites bien! - felelte. - C’est
                        un homme charmant!
                </p>
                <p>Hát csak látta is valaha életében, aranyos! hogy így eltalálta, - 
                        homme charmant! No de ki látta igazában, ki ismerte ezt a
                    jó Lemaitre-t abban az arisztokratikus rue des Ecuries d’Artoisban, ahol száz
                    Chevrét plakát között a falakon, egy földszinti műteremben lakott s egy magas
                    polc előtt írt színes ablaküvegei tövében, egy magas polc előtt, a két lábán
                    állva úgy írt és soha le nem ült, nyilvánvalóan higiéniai okokból, - 
                        homme charmant! Ez nem is az első vizitem volt nála, e
                    napfényes délelőtt. Nem is én fedeztem fel ezt a Jules Lemaitre-t, meg kell
                    vallanom. Még Pesten, boldogságos életemben a Pesti Napló
                    falai között, úgy telezúgták vele a fejemet verzátusabb kollégáim, hogy elsőbben
                    őt kerestem fel regényes viziteim során s úgy jöttem ide olyan bódultan, olyan
                    mámorosan, olyan szédülten ebbe a földszinti műterembe s a polc irányában, ahol
                    írt, olyan kábultan mondom s annyi illúzió­félékkel, hogy csak csalódnom
                    lehetett.</p>
                <p>Nincs is annál csalárdabb valami a világon, mint meglátni egy embert azok után az
                    írásai után, amiket hetenként lenyomat egy ujságba. Nincs annál naivabb dolog
                    sem, mint megítélni valakit nagy távolságokon át, egy szerkesztőségi szobából,
                    ahol az ember mindent máskép képzel, mint ahogy az van a világon. Mindenki
                    viseli, egyszerűen szólva, a maga igazi sorsát, életét és kínját és mindenkinek
                    megvan a maga polca is mindenféle értelemben, ahol állva kell, hogy írjon a
                    belei szeszélyéért. Type à constipation, mondja Balzac.
                    Ez nem túlságosan magasrendű, az ilyen meghatározás, de jobban megrajzol egy
                    embert, mint egy egész tanul­mány. No de az a sok beszéd Pesten, hajdan, az a
                    sok bámész dícséret s magyarázat, talán a végzetem szálait szőtte. Ha ugyan
                    tudná az ember, hogyan lesz a végzete! De ezek nélkül a lidércfényű s nagyrészt
                    tájékozatlan conference-ok nélkül, amiket olyan ifjan, olyan tátott szájjal
                    hallgattam annyi éjjel sápadt lámpafénynél, talán soha nem is kívánkoztam volna
                    a Lemaitre bűvkörébe.</p>
                <p>Óh istenem, hogyan is mondjam? - homme charmant! Ez
                    időtájt, kipróbált barátságunkban, az volt a helyzet köztünk, hogy kölcsönös
                    udvariaskodással, olykor túlzott sőt ironikus udvariaskodással, úgyszólván a
                    holdban éltünk ketten. Mit akarhatott tőlem, illusztris író! 
                       normalien! tanár! homme charmant!tőlem, aki
                    húszéves voltam! S magam is mit akarhattam tőle, azonfelül, hogy a húsz évemnek
                    csakugyan ájultja voltam! Úgy gondolom, ha egyáltalán nem kockázatos dolog
                    gondolni valamit, úgy gondolom, hogy soha semmit nem vett ko­molyan a dolgok
                    erkölcsi értelmében s következéskép engem sem, hogy őszintén be­vall­jam.
                    Másrészt én mindent komolyam vettem, azt az elbűvölő sugárzását s harmóniáit is
                    komolyan, melyekkel «mon cher confrère»-nek szólított
                    engemet... De amint vonzódtam hozzá, amint próbáltam szeretni, mert mindig az
                    volt bennem, hogy elsőbben is szeretni próbáltam mindenkit, szóval amint
                    próbáltam, szerencsétlen, szinte magamba omlottam össze, olyan varázslatosan
                    udvarias, az egész ember olyan légiesen lehetetlen volt! Soha, sehol, nem volt
                    egy pont, még tulajdon érdekeiben s hiúságaiban sem, ahol meg lehetett fogni s
                    ha olykor sej­tettem is, egy-egy hangban, egy-egy szóban olykor, ha sejtettem
                    is, hogy van szíve, ez vala­hogy úgy tűnt igen messze ez a szív, mint egy madár,
                    aki a kalitkájából kirepült egy háztetőre.</p>
                <p>Olyan furcsa, derűs, halványan piros arcú, alacsony termetű ember volt,
                    cvikkerrel az orrán igen hosszú zsinórral s mindig valami kopottas sárga kabátot
                    viselt, ha ugyan nem frakkban volt, nagy estéken, a színházban, valami
                    tanáriasan rossz frakkban, két felgombolt manzsetta vászoncsövével, amelyből
                    csak az ujjai látszottak s egy kis fehér nyakkendővel, ami kész csokorba kötve s
                    a szárában egy rézgombhoz kapcsolva, féloldalt fordult az inggallérján. Olyan
                    furcsa kis szakálla is volt, olyan kis gyér szakálla, olyan kis hervadt, olyan
                    kis szőke s olyan jellegzetesen az állán, mint amilyet egy színész ragasztott
                    volna, hogy Lemaitre-t játssza. Egyáltalán az a furcsa érzésem volt, mintha nem
                    is ő lett volna sem a frakkban, a nagy manzsettákkal, sem a kis kabátban sárgán.
                    Mintha más valaki volna Jules Lemaitre s ő meg ezt csak adná! De mégis, mindig,
                    mint enyhe napfény, valami derű szűrte át, valami zord derű olykor, nem tudom,
                    amilyet viharok előtt lehet látni egy kertben, viharok előtt, melyek
                    el­maradnak, olyan furcsa zord derű. S az is látszott a két szemében, hogy
                    valami nagyon finom tekintete van, a legrondább dolgokra. S az is látszott
                    rajta, hogy mindent úgy fogad azon kedvesen s annyi rokonszenvvel, amennyire nem
                    is igen törődik semmivel.</p>
                <p>
                    Homme charmant! Az igazság az, hogy szívem szerint,
                    mindig melléje álltam az élete nagy perceiben, holott magamnak annyi bajom volt
                    az életem nagy perceivel! Mintha csakugyan rámszorult volna, mindig melléje
                    szegődtem, gyermekes készséggel, ösztönös buzgalommal s mikor a 
                        Français egyszerűen refüzálta, refüzálta! 
                        Le Pardon című darabját, ez ellen hevesen kikeltem,
                    tiltakoztam, az egész színházat lehordtam, - a Magyar
                        Hirlap-ban! A vicces az, hogy nagyon megköszönte.</p>
                <p>- Vous êtez un vrai 
                    ami! - mondta.</p>
                <p>- Le suis-je? - kérdeztem s nagyon boldog voltam. Majdnem
                    sírtam, olyan boldog voltam. Nem hagyom el soha, gondoltam, s még jobban
                    pártoltam, mint egy magányos finom hölgyet, úgy pártoltam. Akkor elkészült 
                        Les 
                    Rois című regényével.</p>
                <p>- Adja ide! - mondtam.</p>
                <p>- Itt van! - mondta, nagyon derűsen.</p>
                <p>Egy fillért nem kért, semmit, csak nagyon örült s nagyon derűs volt. Két hét
                    multán, már meg­indult a regénye, a Magyar Hirlap-ban, -
                        gratis! Alig vártam, hogy meglássa, hogy megint
                    legyen egy jó perce! Rögtön írt is, mikor találhatom s már szaladtam is a sok
                    újságokkal.</p>
                <p>Még jobban örült, még derűsebb lett, hirtelen le is ült, úgy örült, de rögtön fel
                    is állt s úgy nézte a sok folytatást a sok ujságokban.</p>
                <p>- C’est du hongrois? - kérdezte, - du
                        vrai hongrois? - és csak nézte a betűket s nem akarta hinni.</p>
                <p>- C’est du vrai hongrois! - mondtam.</p>
                <p>- Most színdarabot írok ebből a regényből, - mondta és nézett.</p>
                <p>- Odaadjuk Budapesten, a Nemzeti Színháznak! - mondtam.</p>
                <p>Még derűsebb lett.</p>
                <p>Csupa főherceg szereplője volt a színdarabjának, sőt jó öreg királyunk is
                    játszott benne valami bús szerepet valahogy travesztálva, aminthogy az egész
                    dráma, haloványan, franciásan, a mayerlingi történet volt.</p>
                <p>De Sarah Bernhardt, aki a női főszerepet játszotta, nem engedte, hogy odaadjuk a
                    Nemzeti Színháznak! Lemaitre rögtön közölte ezt velem, finoman, kímélettel.
                    Igért egy jegyet az utolsó próbára, vigasztalásképpen.</p>
                <p>Sajnos, a darab nem sikerült, nem rajtam mult, - én összes magyar lapjaimat,
                    napilapjaimat, hetilapjaimat, egész konszernemet teleírtam vele s az egekig
                    magasztaltam. Maga Lemaitre is mellém állott s egy egész nagy tárcát írt a
                    darabjáról a Journal 
                    des Débats-ba, ahogy ezt szokta, de ez se sokat használt.
                    Gyorsan írt egy másik darabot, csak ez használt. Különben is, ha nem csalódom,
                    nagyon szeretett darabokat írni. Azt hiszem, mikor elutazott Beaugency-be, a
                    falujába, csak azért volt, hogy darabokat írjon.</p>
                <p>Ez a L’Age difficile volt ez a másik darab, a
                    Gymnase-színházban, Suzanne Després-vel s Antoine-nal a főszerepekben s velem a
                    legfőbben. Mert itt még jobban belefeküdtem, soha még így bele nem feküdtem.
                    Irtam tíz gyönyörű cikket, ahogy ez csak tellett tőlem, olyan gyönyörű tíz
                    cikket, ezt mind lefordítottam franciára hány éjszakán át! szegény gyermek, s
                    elküldtem Lemaitre-nek. «Ez mind semmi, - írtam neki, - de az arcképét is kiadom
                    az - Ország-Világ-ban! Ennek örült csak aztán igazán,
                    drága kedves ember, homme charmant! Rögtön jelzett vagy
                    egy féltucat fotografust, akiknél az arcképét megkaphatom s még a pontos címüket
                    is megírta, a házszámot is, hogy valahogy el ne tévedhessek!</p>
                <p>Óh istenem, így mentem, így mentem a könyvemmel, e jó barátom háza irányában. A
                    nap sütött, tavasz volt, igazi párizsi tavasz, már-már lombos fákkal az Avenue
                    Friedland-on, ahol befordultam végre az Ecuries D’Artois-ba! Már láttam a nagy
                    ablakot a földszinten, az utca sorján, a nagy ablakot napsütésben a sok színes
                    virággal, ami föstve volt rája. Már csengettem is, már jött is a kövér
                    szakácsné, akit ismertem, már csattogott belülről két olyan papucsban, melynek
                    sarka volt.</p>
                <p>- Jaj! - mondta, amint meglátott az ajtóban, - nincs itt az úr! falura ment,
                    Beaugency-ba, nagyon fogja sajnálni!</p>
                <p>- Irhatnék egy sort? - kérdeztem csalódottan, a könyvemmel a hónom alatt.</p>
                <p>- Óh hogyne! Tessék! Akár kettőt!</p>
                <p>S már indult előttem s csattogott a papucsban s csak úgy rengett és rezgett
                    királynői kövér­sége, s olyan csípője volt, hogy rá lehetett ülni. Csak
                    Lemaitre-nek lehet ilyen nagypréposti szakácsnéja, gondoltam, amint jöttem
                    mögötte. S adott tintát, tollat, papírt, a magáéból a konyhában.</p>
                <p>- Milyen jó szag van! - mondtam, miközben írtam egy kredencen.</p>
                <p>- Épp sütök egy szeletet, - felelte. - Ha itt akarna maradni, ha volna kedve, így
                    kettesben, velem ebédelni! Nézze csak, elég kettőnknek! - mondta s felém
                    fordította a serpenyőt, az egész szeletet, sistergőn s illatokban, ahogy csak
                    egy kövér szakácsné tudja meghívni ebédre az embert.</p>
                <p>S már megterített egy kis asztalon s tologatott két széket.</p>
                <p>- Mondja csak kérem, - kérdeztem mikor már a feketét ittuk, - mondja csak kérem,
                    olvasta azt a szép cikket, amit Anatole France írt a 
                       Temps-ben Jules Lemaitre úrról?</p>
                <p>A kövér szakácsné úgy ült szemközt velem egy konyhaszéken, hogy legdúsabb
                    testrészei jobbról s balról messze túl voltak a széken. Az arca ragyogott a maga
                    kis csészéje fölött. A két ajka közt, játszadozva, egy fogpiszkálót tartott.</p>
                <p>- Bizony nem olvastam, - felelte. - Nem is nagyon érek rá olvasni.</p>
                <p>- Én nem tudom, miért képzeltem azt, - mondtam, - hogy maga mindent elolvas, amit
                    a gazdájáról írnak a lapokban s általában a világon. Még azt is, amit én írok
                    róla, - tettem hozzá önmérséklettel. - Egy ilyen intelligens nő, mint maga! Egy
                    ilyen aranyos szakácsné!</p>
                <p>- Pőh! - mondta, - különösen France az... c’est spécialement
                        France, - így mondta, - aki nem érdekel engem. 
                       C’
                    est un vieux 
                    maquerau! - mondta s kifujta a fogpiszkálót a
                    szájából.</p>
                <p>Nagyon ámultam, megvallom. Arról a magaslatról, ahová legájultabb csodálatom
                    úgyszólván a mennyekig követte Anatole-t, úgy el voltam söpörve időben és
                    térben, mint egy sirály pelyhe az óceán fölött. Ez időtájt, a húsz évemmel az
                    életben, még az illúziók illúzióin csüngtem s még nem ismertem azt a játszi
                    könnyedséget, azt a vakmerőségig menő természe­tes­séget, amellyel Párizsban, az
                    ilyen szabad szellem, mint ez a szakácsné is, ilyen frappánsan megjelöli a
                    dolgokat s embereket. Együgyü csodálatom egyenesen kifordult négy sarkából s
                    magam is majdnem lefordultam a székről. Naiv hitemben összetörve s lefokozva a
                    legsúlyosabb inferioritásig: mint egy sibyllát néztem a szakácsnét, 
                        Teste 
                    David 
                    cum Sibylla. Nyilvánvalóan nincs semmi pedantéria e
                    nőben, gondoltam, a mellett, hogy ilyen kitünően érti művészetét, mert annál a
                    vajban sült szeletnél, amit megosztott velem, még nem igen ettem ízletesebbet, -
                    igaz, hogy elég ritkán ettem. Szakavatottsága és tájékozottsága azzal a furcsa
                    súllyal nehezedett szívemre, ami különöskép a kövér nők varázsa, mikor véleményt
                    nyilvá­nítanak, s látszólag lenyomják egész testi formájukkal azt a
                    szerencsétlent, akiről valami rosszat mondanak. Azonfelül a gazdája presztízse
                    is, valósággal sugárzott róla annak a meleg jólétnek, derűnek s jóindulatnak a
                    hozzáadásával, amellyel az ilyen háztartási menyét­asszonyok, otthonosan a
                    konyhában s hálószobákban, rendszerint a gazdáik szellemét s erköl­csét
                    reflektálják. Derengő megértésem apránként bontogatta szálait s a szakácsné
                    életében, keserű kijelentése kapcsán, valami regényességet éreztem, ami érzékeny
                    szívét, csalódott szívét, úgy erkölcsiekben, mint valószínűleg anyagiakban is
                    csalódott szívét, a France szívé­hez kötötte. De e ponton, a dolog
                    homályosságánál és szövevényességénél fogva, nem kutat­tam tovább. Ösztönszerű
                    szemérmetességem, de mély tiszteletem is egyrészt France, másrészt a Lemaitre
                    szakácsnéja iránt, nem engedték, hogy itt messzebb szárnyaljak a képzeletek
                    világában. Az is lehet, gondoltam, hogy társadalomtudományi szakkifejezése csak
                    egyszerűen arra a közismert, de áldozatkész barátságra célzott, amelyet a költő
                    Madame Caillavet részéről élvezett, - ezt gondoltam s lezártam szívemben az
                    ügyet. De folytattam azon az esztétikailag fon­tosabb ponton, hogy tudniillik a
                    szakácsné kritikai fegyelmezettsége, éleslátása s sponta­nei­tása valószínűleg
                    annak az erkölcsi filozófiának a rendszerébe kapcsolódik, ami a Lemaitre
                    rendszere is volt, hogy ugyanis boldognak kívánva látni minden embert, senkitől
                    nem vesz rossz néven semmit s mivel semmiben sem hisz ezen a világon, nem is
                    kénytelen semmit le­tagadni, a mellett, hogy mindent lehetségesnek tart. Aranyos
                    szakácsné! S csak néztem, mint egy javasasszonyt, mint egy menyétasszonyt, mint
                    egy démont, mint egy angyalt, mint egy Sába királynéját!</p>
                <p>- Pedig! pedig! - mondtam, - édes szakácsné, lássa, - és sodortam egy cigarettát,
                    hogy időt nyerjek a szellemi fordulatokra.</p>
                <p>- Látom, fiacskám, - mondta fölényesen s szürcsölte a kávét.</p>
                <p>- A helyzet az, - folytattam, ahogy rágyújtottam, - a helyzet az, hogy jó magam
                    is ismerem Lemaitre-t, hiszen bőven írtam róla. De azzal, amit France ír róla,
                    még jobban meg van világítva előttem. Én nem vitatom, amit maga mond, édes
                    szakácsné, de ami igaz, az igaz: France nagyszerűen tud gondolkodni. Minden
                    gondolatával valósággal felolvasztja a dolgo­kat, csak azt lehet rá mondani. Ha
                    minden ember úgy tudna gondolkodni, mint ő, az egész világnak rögtön vége volna
                    s megszünne létezni. Ezért nem is kell csodálkozni azon, hogy az emberek félnek
                    gondolkodni.</p>
                <p>- Ebben van valami, - mondta a szakácsné. - Nem is jó dolog az, gondolkodni.
                    Hagyni kell a dolgokat, amint vannak. Vagy úgy beszélni róluk, mintha az ember
                    nem is mondana semmit. A dolgok nem szeretik, ha az ember beszél róluk.</p>
                <p>- Jaj, Istenem! aranyos szakácsné! - kiáltottam fel lelkesedve és boldogan is,
                    hogy belemegy a vitába, - aranyos szakácsné! Szakasztott ezt mondja France! -
                    magyaráztam. - Azt mondja például, hogy Lemaitre úr úgy mond meg mindent, mintha
                    nem is akart volna semmit sem mondani. Azt mondja, hogy nincs Lemaitre úrban
                    semmi elfogultság és doktrinája sincs neki. De minden gondolatnak a másik
                    oldalát is látja, s ami mind úgy tűnik, hogy összeegyezhe­tet­len, azt mind
                    össze tudja egyeztetni! Ha két olyan eszmére talál, amelyik ellensége
                    egy­másnak, ezeket rögtön kibékíti egymással, olyanformán, hogy az ellenséges és
                    nem ellenséges eszméket mind egybefoglalja s összeboronálja. S amikor ez mind
                    megvan, akkor ezt mind elküldi sétálni! S ha mégis, egy adott pillanatban,
                    megpillantja azt a nagy semmit, ami az élet, rögtön odahajít egy szál virágot,
                    ami az ürt eltakarja!</p>
                <p>- Ta, ta, ta, ta! - mondta a szakácsné fitymálón s
                    franciásan. - Odahajít egy szál virágot! - avec ça! ezt
                    én már jobban tudom, hogy mit hajít oda! Az élet mindenkinek az élet, - mondta
                    ez a nagyszerű szakácsné. - Ha akarja tudni, megmondom magának, - s odahajolt az
                    asztal fölé s megint felvette a fogpiszkálót. - Ennyi, lássa, csak ennyi! -
                    mondta, amint felmutatta ezt a fogpiszkálót s apró darabokra törte s
                    elhajította. - Az egész élet csak ennyi! - s azon kövéren egy nagyot sóhajtott,
                    mint aki megfejtette e földön való összes titkokat.</p>
                <p>Azzal felállott még kövérebben, még dúsabban, még terebélyesebben a derekával s
                    azzal a két csípővel, mint két párnával, amit jobbról-balról hordott. Jelképes
                    demonstrálása egy fog­piszkáló tört darabjaival, annál mélyebb hatással volt
                    reám, hogy testi monumentálitása egész létünket ilyen véknyan magyarázta.</p>
                <p>- Most egy kicsit le fogok pihenni, - mondta. - Isten vele, fiatalember!</p>
                <p>S nyújtotta a kezét, azt a vastag, meleg, barátságos kezet, amelyben, mint
                    általában bizonyos nők kezében amint nyújtják, valami vibrál a húsban, a vérben,
                    az izomban... a lélek. Nem ismerek királynőt a világtörténelemben, nem apátnőt
                    az egyháztörténelemben, holott verzátus vagyok e matériákban, akinek ilyen keze
                    lett volna. Egy hajszálon múlt, hogy nem borultam lágy dudorai fölé és meg nem
                    csókoltam hódolattal. Minden ösztönöm e mozdulatnak hajtott s nem is tudom,
                    miért állottam meg félúton. Talán, hogy még ekkor nem értettem a dolgok
                    visszá­jának művészetét s az alázatnak azt a tiszta fenségét, amit csak a vallás
                    sugall az ember­nek.</p>
                <p>Kiérve az utcára, a tavaszba, a fák közé, az Avenue Friedlandra, a tömegbe, -
                    megint csak mentem, szegény fejem, megint csak mentem a könyvemmel és csak
                    mentem s már-már úgy volt, hogy e néhány jó percem után, ami elmúlt, megint
                    magamba roskadok vissza, árván, hontalan, reménytelenül, holott a könyvemmel!
                    Egy-egy lépésemmel a járdán, egy-egy mozdulatommal, megint magamra ismertem s
                    tulajdon életem úgyszólván önnönmagamnak szállított vissza abból a távoli
                    világból és egekből, ahol egy vajas szelet, mint egy leáldozó nap tűnt el a
                    horizonton, beláthatatlan időkre. Ha elbúsult merengéseim során, a szakácsnéval
                    való barátságom meg is erősítette bennem jobb sorsomba s jövőmbe vetett hitemet,
                    lehetetlen volt nem éreznem bizonyos iróniákat, melyekkel jó csillagzatom,
                    inkább csak mosolyog rám egy sivár végtelenből, semmint őrködik a fejem fölött.
                    Oh Istenem, megvallom büszkén, mert ez valóban érdemem, soha nem is küzdöttem a
                    dolgok s az élet ellen. Lefegyverzetten, valami belső remegésekkel, inkább csak
                    lágyan átadtam magam, a legprózaibb esetekben is, lírai bánatoknak s magamba
                    szállva, csüggedt szárnyakon, valóban az a chérubin
                    lehettem, akiről Jászai álmodott s akit Renan serúbim-nak
                    nevez tiszta héber nyelven. Igy mentem a köny­vem­mel, így mentem, a sok bús
                    gondolatokkal, ami mind zúgott a fejemben s amit mind össze­gyüjtöttem s
                    összeboronáltam, hogy amikor mind megvan együtt, akkor szélnek bocsássam, - 
                        à 
                    la Lemaitre, elküldjem sétálni az összes gondolatokat!
                    Megvallom, nem sikerült. A gondolatok, alighogy elmentek sétálni, már rögtön
                    mind vissza is jöttek, de sőt még többen jöttek vissza, mint amennyien elmentek,
                    mintha azokat is elhoznák magukkal, melyekkel útközben találkoztak. A
                    gondolatok, úgy éreztem, inkább a fejemben szeretnek sétálni, mint házon kívül,
                    a boulevardon. Már nagyon fáradt voltam s alig vártam, hogy hazaérjek. De amint
                    befordultam az Avenue Messine-en, a sarkon, mégis csak megálltam. Megálltam egy
                    szobor előtt.</p>
                <p>
                    William 
                    Shakespeare. Csak álltam és néztem. Csak álltam a
                    könyvemmel, nagyon félénken és néztem. Ő is állott, magasan a két görbe lábán,
                    karcsún, véknyan a feszes ruhában s olyan bizonytalanul nézett a világba! A
                    tramway-ket nézte, úgy látszott, az utasokat az imperiálon. De mivel a talapzat
                    alján, a lépcsőkön, mások is ültek és pihentek a napsütésben, magam is leültem
                    ide. Leültem, szerényen, serúbim! a könyvemmel a
                    térdemen.</p>
                
            </div>
            <div>
                <head>XXII.</head>
                <p>Nem lévén ez időtájt semmi filozófiám, minden reggel azzal a szent áhítattal
                    ébredtem, ami fiatal szívemet, a priori, a nagy emberek
                    felé fordította s boldogan számítgattam, hogy még mennyien vannak ilyen nagy
                    franciák, ilyen nagy emberek, akiket meg kell, hogy látogassak! Volt olyan
                    reggel, amikor már felkészülve, indulófélben, percekig haboztam, kihez menjek,
                    melyiknél tisztelegjek, olyan nagy választékom volt ilyen illusztris emberekben,
                    s kénytelen voltam, a sok közül, kisorsolni egyet apró cédulák segélyével,
                    amelyekre felírtam a nevüket s amelyekből, csukott szemmel, kihúztam egyet, mint
                    a lotérián az árva gyermek... Nem tudom, hol hallottam, hogy hasonló lutrizásból
                    lesznek a történelmi események. Csakugyan ámul az ember, ha olvassa a
                    történelmet s elgondolja az időket, hogy micsoda kezek húzgálják ki olykor a
                    sokféle lehetőségekből, a legsúlyosabb dolgokat és számokat, egész nagy
                    népeknek.</p>
                <p>Az én lotériám, szerencsére, nem volt ilyen tragikus fontosságú az emberiségre s
                    csak a magam szűk körére szorított. Csak a tulajdon sorsomat s ostobaságaimat
                    húzgáltam ki a cédu­lákból, azt a bús életemet két fáradt lábamon, hogy már
                    korán délelőtt szaladgáljak Párizsban, a fejemen olyan dús hajzattal, hogy alig
                    tudtam rányomni a cilinderemet, s két olyan lakk­cipőben, mely már régen
                    tönkrement.</p>
                <p>A cédulán, mely döntött e napra, a Türr István neve volt.
                    Nem mondom, hogy fiatalos rajon­gásommal, izgalmaimmal s nyereségvágyammal, nem
                    valami nagyobbat s még illusztrisabbat kívántam volna, valami még gyönyörűbb
                    nyereménytárgyat! A lutri nyelvén szólva, ez csak ambó
                    volt a sok többi kombinációhoz arányítva, s nem ternó! De
                    a sors, a sors, a lutri, lutri s beértem a tábornokkal. Tábornokokhoz fantázia
                    kell s ahogy ez csak tellett tőlem, fölkészül­tem ez irányban. Gondoltam,
                    beszélni fogunk nagy harcokról s csatákról. Nagy harcokról s csatákról művészi
                    értelemben, Alphonse de Neuville-i értelemben, mert egyébként, meg­val­lom, nem
                    igen voltam barátja, stratégiai értelemben, a nagy harcoknak s csatáknak.
                    Ezekből, úgy éreztem, nyilvánvalóan elfogultan s irodalmiasan, hogy semmi jó nem
                    származik. Arra is gondoltam, hogy megmutatom a tábornoknak a könyvemet. Nem
                    vártam e ponton sem valami rendkívüli eredményeket s csak éppen az lehetett
                    célom, hogy polgári jelentőségemet jelez­zem a hős katonának, - 
                        ambó! A Mikszáth levelét már el se hoztam magammal, olyan
                    biza­kodó voltam. S útnak indultam elég lelkesen, igaz, dús hajzatomon a
                    cilinderemmel, de azzal az árnyalatnyi elborulással s egy csöppet csalódottan,
                    ahogy az élet a legédesebb érzés aljára valami keserűt csepegtet.</p>
                <p>A Boulevard Haussman-on, a korinthusi vállalkozás irodáiban, találtam a
                    tábornokot.</p>
                <p>Le kellene festenem, mielőtt elbeszélném, de ehhez, sajnos, nincs terem. Mindenki
                    tudja, mi­lyen gyönyörű ember volt, milyen magas szál, ritka ember. Meg lehet
                    figyelni a történelem­ben, hogy a kiváló személyiségek testformája, csekély
                    kivétellel, két szélsőség között válta­kozott. Az idők évezredes éjjelében, még
                    kizárólag titánok játszák nagy tragédiákat. Görög­országban a kinevezett
                    félistenek mind magasnövésű úrak. Az antik Róma is, úgy tűnik, az ember testi
                    formájához köti politikai drámaiságát. De már a középkor óta s főként a
                    moder­nebb időkben, a hősök átlag vagy nagyon magas, vagy nagyon kicsi
                    termetűek. Ilyen kicsik sűrűbben is vannak. A másik fajta, a nagyon magas,
                    vállas, izmos ember a történelemben, az óriás a történelemben, látszólag
                    kihalófélben van, mint ahogy bizonyos igen nemes s nagy­méretű állatfajok múlnak
                    el a természetben.</p>
                <p>Türr István, rendkívüli formákra szabva, egyenesen ki volt jelölve dekoratív
                    szépségek szá­mára. Vitézségein s erényein túl, születéses főhadsegéd volt, ezt
                    bátran lehet mondani. Mert a királyok a mult évtizedekben, mérlegelvén az
                    érdemeket, az emberi test alkatát is figyelembe vették s különösképpen
                    főhadsegédeiket úgy választották a leggyönyörűbb termetű férfiak közül, mint
                    harci méneiket a középkori királyok, a legszebb csődörök hierarkiájából. A
                    demokrácia, sajnos, kiölte a harci méneket s a királyok megszüntével azok a
                    gyönyörű embertípusok is megszüntek, akikből főhadsegédek lettek. Talán gróf
                    Paar volt, biológiailag szólván, az utolsó igazi főhadsegéd a világon, szeretett
                    Ferenc Józsefünk mellett.</p>
                <p>Mikor beléptem a korinthusi vállalat irodáiba, már rég lezajlott a szabadságharc,
                    már rég meg­halt Viktor Emánuel király, már rég elhangzott harci dobja a
                    marsalai vitézeknek. Türr István egy nagy asztal előtt ült, ezer tervrajz,
                    részletrajz, számadat s papírtekercs előtt. Egy kis selyemsapkával a fején ült
                    rengeteg hártyapapír előtt, de mégis, nem tudom, micsoda derűs poézisben s
                    álombéli napfényben az én számomra, amit egy görögországi tengerszoros vetített
                    erről az asztalról s ezekből a hártyákból, rajzokból s geométriákból, ifjonti
                    képzeletem elé. A kék tenger hulláma, szellője s végtelenje, a partmenti
                    cédrusfák az alkonyban a teli holddal a lombjuk közt, a sok hajó kémény-népsége,
                    árboc-gótikája, vitorla-drapériája, bolygó-kalan­dos­­sága, nagy útja az
                    éjszakába s az öböl mélyén az első lámpás, ami kigyúl az estében, pirosló
                    fényével a vízen, ott egészen messze a vízen, - ez mind, ez mind körüllebegte,
                    amint ült az asztalnál, a kis selyemsapkával a fején. Már nem volt fiatal ember,
                    de pazar természete, férfiasan, valami dús szőrzetben ütött ki rajta s nagyszerű
                    bajusza fölött, az orrán is volt egy kis szőrcsokor. A szemüvege alól nézett rám
                    kémlelőn, ahogy számokhoz szokott ember vizsgálja a jövevényt s két szürkéskék
                    szeme rámtűzött azzal az acélos fényléssel, amit megtartott a múltakból, mint
                    egy régi kard a régi fényt. De nem mult egy perc, hogy bevezető szavaimra s
                    imhol szemüveg nélkül az orrán, egész számfejtő tekintete valami ábrándos
                    szelídségbe olvadt s tábornoki keménységét csak a testi formákra redukálta.
                    Amint felállott s nyújtotta a kezét s amint megint leült az asztalhoz a kis
                    selyemsapkával a fején: egész katonai sugárzása oly lágy és finom emberiességbe
                    omlott s oly érdekessé vált, hogy már örültem is, hogy ő jött ki a lutrin!</p>
                <p>Felbátorodva, elsimítva a hajamat, à 
                    la Alfréd Musset, lázas homlokomról, megmutattam a
                    könyvemet, lappangó öndícséretekkel.</p>
                <p>- Oh Istenem, - mondtam, - az egy életem: írni. Azontúl? írni, éjjel, nappal
                    írni! Igy lett ez a könyv, - mondtam.</p>
                <p>- Szép könyv, - mondta Türr, amint átvette és nézte. - Bizonyosan jó dolgok
                    vannak benne.</p>
                <p>- Jó dolgok, Istenem! - sóhajtottam, - keserű emberi dolgok vannak benne, -
                    mondtam, egy bús ránccal a homlokomon.</p>
                <p>S mint rendszerint az olyan ember, aki rettenetesen meg van győződve arról, amit
                    mond, nagyon ostobának tünhettem. De Türr csak nézte a könyvet.</p>
                <p>- Keserű emberi dolgok, - mondta tájékozatlanul, de jóval kevesebb
                    meggyőződéssel.</p>
                <p>- Itt hagynám a tábornok úrnak, hogy kegyesen elolvassa, - feleltem, - de csak ez
                    az egy példányom van.</p>
                <p>- Lehet rá előfizetni? - kérdezte Türr, anélkül, hogy felpillantott volna.</p>
                <p>- Előfizetni? - ámultam e váratlan konjunktúrára, - oh hogyne, kérem! lehet! -
                    dadogtam.</p>
                <p>S elképedve a gyönyörtől figyeltem egy mozdulatát, amellyel az asztal sarkában,
                    néhány arany­pénz közül, felém tolt egy napoleont! Istenem! gondoltam, milyen jó
                    cédulát húztam! ternó! quaternó! nem is tudom, 
                        tombola! de rögtön el is szégyeltem magam.</p>
                <p>- Nem kerül ennyibe, - hebegtem, - nem is fogadom el, kérem, - mondtam, - a
                    világért sem, tábornokom, mon général, - mondtam
                    összevissza, magyarúl és franciásan, de főként kétség­be­esetten abban a
                    borzasztó lemondásban, amelyre elszántam magam. Nem hiszem, hogy a marsalai ezer
                    között lett volna egy ilyen hős, amilyen én voltam e percben. De mindig úgy
                    mondtam le életemben, ahogy ez egyedül lehetséges: mikor már csak nyújtani
                    kellett volna a kezemet, - míg a vágyam tartott, a reményem! soha nem engedtem
                    semmit. Türr rámemelte két szürke szemét s nézett. Mint szakértő mindenfajta
                    vitézségben, könnyűszerrel olvasott a lelkemben.</p>
                <p>- Azért írja a könyvet, hogy el is adja! - mondta egyszerűen s bátorítón a
                    napoleonra.</p>
                <p>- Ez igaz, - feleltem, - mon général, valóban azért írom,
                    de nem én adom el, ez nem lehet, - s felálltam, mint egy herceg.</p>
                <p>Vannak percek az életben, olykor igen nagy, feszült percek, végtelen percek,
                    melyeket úgy vág el a sors, mintha jelezné, mennyire nem fontos neki semmi, ami
                    történhet az emberrel! Valaki kopogtatott az ajtón. Ez elég volt ahhoz, hogy
                    megmaradjak hősnek, konok büszke­séggel s Türr elfelejtse az előfizetést.</p>
                <p>Bejött egy ember, egy nagyon szikár, nagyon egyenes, nagyon öreg úri ember, mint
                    egy ősz ciprusfa, olyan egyenes finom öreg úri ember, olyan szakállal, ami a
                    legnagyobb jólétről tanuskodott. Soha ezt a szakállt nem érte olló semmiféle
                    irányban, a mellett nem volt dús növésű és gyér szálaival egészen csipkeszerűnek
                    tűnt. Olyan szakáll volt ez, amelyben a szél megérzi költészetét. Olyan szakáll
                    volt ez, amilyet csak szenteknél látni. Olyan szakáll volt ez, amilyet
                    jótékonysági vásárokon, egy-egy ezerfrankos túlfizetés ellenében, meg szabad
                    simogatni fiatal mágnásasszonyoknak. Olyan szakáll volt ez, amilyen nincs több a
                    világon. De az egész ember, micsoda ember! ugyszólván, láthatatlan ember, -
                    főleg azt lehetett érezni, micsoda láthatatlan profán szemek számára a világban,
                    ahová soha be nem téved, micsoda szakállas láthatatlan zárt termei mélyén, egy
                    gránitkőkandalló előtt, ahol bámulja a tüzet az idők végtelenjén, mint egy
                    saskeselyű a vérző horizontot, téli este, egyedül egy hegyen. A jó Istent
                    képzeltem ilyennek gyermekkoromban, a jó Istent a mennyekben, karácsonykor, egy
                    égi szalamander mellett, amilyen ez az öreg ember volt, a bárányfelhő
                    szakállával. Holott csak Arsène Houssaye volt, amint megismertem egynémely
                    arcképe után. Ez a tündéri öreg ember, kis malackönyveket írt.</p>
                <p>Illőnek éreztem elköszönni, aminthogy nem is tartóztattak. Még haboztam egy
                    percig, könnyedén elborulva, mert szerettem volna, megvallom, nagyon szerettem
                    volna megmutatni Houssaye-nek a könyvemet! De átnyújtani az óceán partjáról a
                    túlsó partra ezt a könyvet, valóban könnyebbnek tűnt, mint odajutni vele ehhez
                    az aggastyánliliomhoz. Leszédülve a lépcsőn, még láttam a kapu előtt a fogatát
                    és mentem. Oh Istenem, gondoltam, - és nem gondol­tam semmit. Oh Istenem,
                    gondoltam, ha lehetne a húszfrankosért visszamenni! Az életben mindent lehet,
                    gondoltam, csak nem lehet visszamenni!</p>
                <p>De Türr adott egy névjegyet Madame Adamhoz, egy névjegyet egy sor írással. Ezt
                    most elővettem s néztem ezt a névjegyet. Az volt rányomtatva: 
                       Lt 
                    Général 
                    Turr, s ezt néztem, Turr! milyen
                    furcsa! Átgondolván élményemet, Korinthust és a cédruslombokat, a napoleont s az
                    előfizetést, csak álltam ott a sarkon s csak néztem: 
                       Turr! Mikor kihúztam a lutrin, az én cédu­lá­mon, mégis csak nyertem,
                    szegény fejem, egy u betűn két pontot!</p>
                
            </div>
            <div>
                <head>XXIII.</head>
                <p>Egy őszi napon elbúcsúzván Madame Geneviève-től, sokáig álltunk az irodája
                    küszöbén, kéz-kézben egymással, szótlanul, amint az illik az ilyen őszi napokon
                    s az ilyen nagy pillana­tokban, és csak néztük egymást.</p>
                <p>- Adieu Madame! - mondtam végre azzal a melegséggel, ahogy
                    már égtem a vágytól, hogy menjek.</p>
                <p>- Adieu 
                    jeune homme! - felelte aggdajka jóindulatával, igen
                    derűsen és fiatalosan. - Je vous souhaite bonne chance! -
                    ezt mondta.</p>
                <p>Látszott rajta, hogy Balzacot olvasván, regényesre fogja a dolgot s nagyon el van
                    telve önnön­jóságaitól s nagylelkűségeitől, melyekkel irányomban volt. Látszott
                    rajta, ahogy kérdezi magától, ha vajjon tisztában vagyok-e az ő nagyságával? S
                    valami kis fölénye azt jelezte a sorok között, hogy el fogom felejteni.</p>
                <p>- Nem hiszem, ha akad még egy ilyen patronne-ra, amilyen
                    én voltam! - mondta szomorúan.</p>
                <p>- Én sem hiszem! - feleltem udvariasan.</p>
                <p>- Ah! ha ismerné az én szívemet! Ha tudná ki vagyok én! - sóhajtotta, ahogy csak
                    öreg asszo­nyok tudnak sóhajtani, mert ezek ismerik a hangok értékét.</p>
                <p>Ellentétben azzal a sivár tiszteletlenséggel, ahogy fiatalok rendszerint
                    lefokozzák s lefütyülik az öregek érzelmeit, a szívem mélyéig meg voltam hatva.
                    Különben sem tagadom irgalmas gyöngéimet bizonyos alkonyati anyók iránt, akiknek
                    szeretem feladni, a sír szélén, teológi­kusan, az utolsó illúziót. Azonfelül
                    ebben az esetben, albérlői inferioritásomban, csakugyan le voltam kötelezve. Még
                    tartoztam is valami csekélységgel, amelyről finoman hallgatott a nő.</p>
                <p>- Óh asszonyom, - feleltem, - ki ismerné az ön szívét, ha nem én?! - forgattam a
                    mondatomat franciás eleganciákkal. - Az ön szíve, votre
                        coeur! ahogy Maupassant mondja, az egy angyali szív! - mondtam.</p>
                <p>- Ez nem votre coeur, ez Notre
                        coeur, - javította ki irodalmiasan.</p>
                <p>- Annál jobb! - feleltem könnyedén.</p>
                <p>Rámnézett, mosolygott, nagyon messziről mosolygott, mint egy túlsó partról
                    mosolygott azok fölött a távolok fölött, ami az én húsz évem volt az ő hetvenöt
                    évétől. S hirtelen befordult a küszöbön s bezárta maga mögött az ajtót.</p>
                <p>Átjöttem lakni a Quartier Latin-be, ahová rég kívánkoztam. Az Odeon környékét
                    szemeltem ki magamnak a Luxemburg-kert szomszédságával, ahol gyakran láttam volt
                    Verlaine-t, kalap nélkül a kopasz fejével, a platánok alatt. Megvonulván egy kis
                    garniban, a Casimir Delavigne utcában, egészen magányos voltam itten s egy
                    lelket nem ismertem ezen a környéken. De amint kinéztem az ablakomon, szemben
                    velem az utcán, egy gipszöntő kirakatában, egy egész népség meztelen nőt láttam
                    szobrok alakjában, nagyrészt görög és római istennőket, a testi formák oly
                    pazarságával, oly márványszerű simaságával s ragyogásával, hogy azt ki sem
                    mondhatom. Alkonyatkor ez az egész fehér massza bevilágított hozzám, abba a
                    félemeletnyi magasságba, ahol ültem az asztalomnál, kétségbeesett
                    grafomániákban. Mikor bejött a háziszolga, egyetlen vendégem, de akivel
                    összebarátkoztam, mert igazi úriember volt, mikor behozta a lámpát, rendszerint
                    panaszkodtam.</p>
                <p>- Vous 
                    avèz 
                    un tas de femmes derrière vous!- mondta ez a szellemes
                    ember, miközben letette a lámpát az asztalra. - Et puis vous
                        avez aussi Monsieur Emile Augier! - folytatta, kinyúlt karjával az
                    ablak irányában, ahonnan a téren, az Augier szobra látszott.</p>
                <p>Óh istenem, un tas de femmes! s az Augier szobra a színház
                    előtt! - szívesen odaadtam volna Tinódi Sebestyénért! A honvágy marcangolt. Ez
                    ellen nem lehetett tenni. Ez ellen nem volt se ír, se balzsam, se gondolat, egy
                    mentő gondolat! megenyhülés! ez ellen nem volt semmi ezen a világon. Ez ellen
                    nem volt semmiféle cselekvés, amelyben kiélte volna magát ez a kín. A lámpám
                    égett füstösen és ferdén. Valaki zongorázott a fejem fölött, egy rossz zongorán,
                    mániákusan! S ez mind be volt zárva, rikítón és tompán ez a sok hang a fejem
                    fölé, a lámpám fölé, négy fal közé, mint egy ketrecbe ez a sok hang. Künn
                    esteledett s az égen olyan felhőket láttam, amilyeneket soha idáig: lilaszínű
                    felhőket egy végtelen nyúlványban, mint egy távoli hegylánc merő ibolyában! S a
                    hold is jött, nem is a hold! egy üvegszilánk csak annyi! egy darab tört üveg
                    jelent meg, egy tört sisak darabja, ezüst-kormosan az ibolyák fölött! A honvágy
                    marcangolt. A zongora szólt. Az égen az ibolyák, a hold. A tíz körmömet kellett
                    az arcomba vájnom, hogy valami nevét tudjam adni ennek a névtelen fájdalomnak.
                    Az egész estéből, az ég végtelenségéből, az ibolyákból s a hold butaságából csak
                    azt éreztem, milyen messze vagyok, milyen idegenben!</p>
                <p>De befejezvén első társasági színművemet három felvonásban, szívszorongva vártam
                    ebben a Casimir Delavigne-ben, a bírálók jelentését! A háziszolga is ezt várta,
                    mert a dologban érde­kelve volt. Egy téli este felhozott egy ajánlott levelet,
                    ami épp érkezett a postán.</p>
                <p>- C’est du 
                    Nemzeti Színház! - mondta, meglehetős helyes kiejtéssel,
                    mert ezt annyit hallotta! s ez az ő ügye is volt.</p>
                <p>A kandalló előtt ültem, egy kevés tűz előtt és fáztam. Hirtelen nagyon melegem
                    lett, valami benső ájulatban. Feltéptem a borítékot: három ív papír volt, sűrű
                    kézírással! Nem tudtam hol kezdjem el, csak a szemem meredt a sok írásra s a
                    torkom kiszáradt. De egy-egy mondat kitört a sok közül s a szívembe hatolt.
                    Egy-egy mondat, micsoda mondat! Nem telt egy perc s megéreztem balsorsomat! Már
                    akkor! Már akkor üldözött, egyszerre három ember! Három magyar ember, három
                    boldog! egy boldogtalant!</p>
                <p>- Eh 
                    bien?
                    ! - kérdezte a háziszolga.</p>
                <p>- Reçu! - hebegtem, mert szégyeltem megmondani az igazat.
                    S meg is kellett nyugtatnom. Akkor kiment, boldogan! Valahol csengettek az
                    emeleten.</p>
                <p>«A 
                    becsületes emberek», - ez volt a
                    darab címe. Már a cím jó volt. Maga a darab, istenem, nem mondom, hogy remekmű
                    volt. Az ember sohasem ül le azzal, hogy no most írok egy remekművet! Aki ilyet
                    ír, az azt sohasem tudja, mert azt soha nem is lehet tudni, hogy készül egy
                    remekmű, hogy lesz azzá, azt nem is lehet tudni, hát lehet? De valami olyasféle
                    látnoki szemmel volt írva távoli jövőkre s konjunktúrákra, hogy akár ma
                    megírhattam volna! Valami olyan látnoki szemmel tőzsdei üzelmekre s csalafinta
                    adás-vételekre, hogy ez ma már szinte abc a világban,
                    szinte régi nóta, kopott szólam: szegény emberek elveszett pénze zord banká­rok
                    kezén... Ezek mondják azt, ezek a csaló bankárok: «Ne tessék minket gyanúsítani!
                        Mi becsületes emberek vagyunk!» Innen a darab címe. S
                    mindez be volt olvasztva, drámai formában, egy kis érzelmi történetbe, hogy úgy
                    beszéljek, ahogy Lemaitre szokott a tulajdon darabjáról.</p>
                <p>Egyedül a kandalló előtt, a lámpámmal a márványon, megint fáztam, mindjobban
                    fáztam az estében, s csak olvastam a jelentést, töviről hegyire, mind a három
                    ívet, megvallom, elolvas­tam, mert akkor még olvastam. Sajátságos dolog! Minél
                    többször olvastam, minél jobban csepültek és szidtak bírálóim, annál inkább úgy
                    éreztem, hogy valahogy megdicsőülök! Ha fiatalos önteltségeimmel el is voltam
                    ragadtatva a darabomtól, viszont még nagyobbnak, még jelentősebbnek, még
                    súlyosabbnak éreztem éppen azzal, hogy így egyszerre hárman, váll­vetve,
                    feldöntik! És nem tudom. Ha elfogadják, talán büszke lettem volna, büszke!
                    kevély! non plus 
                    ultra! de nem omlottam volna vissza így önmagamba, - így
                    önmagamhoz, annyi keserűséggel, bánattal, szánalommal, annyi kereszténységgel!
                    Ha elfogadják, nyilván boldog lettem volna. De leszólva, lerontva, letiporva s
                    lefejezve, olyan emelkedett voltam a boldog­talanságban, hogy úgy éreztem,
                    szinte felkenték a homlokom valami mártíromsággal. Majdnem XVI. Lajosnak éreztem
                    magamat.</p>
                <p>És aztán, hogy így lezúztak, gondoltam, mindegy, én megmaradok. Az író meglehet
                    bírálók nélkül, de bírálók nem lehetnek meg író nélkül. Azontúl nem is kutattam
                    e triumvir után, mert nem akartam leszállani s mivel mindég csak arról írtam,
                    ami szép volt életemben, nem is tudom, kik voltak s nem is akarom tudni.</p>
                <p>De obligóban lévén a háziszolgával szemben, itt egészen más volt a helyzet.
                    Nagyon jól tudtam, hogy kénytelen leszek beavatni, mint érdekelt felet a
                    drámabírálók jelentésébe, lefordítani a jelentésből egynémely részleteket s
                    végül is csak megmondani a valót, ami amúgysem volt leplezhető sokáig. De
                    elmerülvén a három ív sivárságában, nem találtam kritikai mélyeikben egyetlenegy
                    alkalmas mondatot, amit idézhettem volna, az egész hármas bokrétában egy szál
                    virágot nem találtam, akár mezei virágot, amit a háziszolgának felnyujt­hattam
                    volna, hogy bizalmát visszanyerjem! Ha azt mondom az I. számú bírálóval: «
                        A 
                    darab szerzője egy cseppet sem ért börzeüzletekhez», -
                    rögtön lesüllyedek francia világnézle­té­ben. Ha azt mondom: «
                       A 
                    bankár nagyon szeretné elcsaklizni a grófi vagyonnak a
                        maradékát», - ezzel jelzem ugyan a finom analizist, amellyel a bíráló
                    megtisztel, de viszont erre az elcsak­lizni-ra, aligha
                    találok a francia szókincsben, hasonló disztingváltságot. Ha azt mondom: «
                        És 
                    mondjon a szerző akármit, ezt a gseft-tel lehetetlen
                        elképzelni», - hasonló nehézség a gseft-tel, a
                    fordítás tekintetében. Ha azt mondom: «E 
                    képtelen történet szereplői mindannyian a Petőfi «Őrült»-jének
                        bombasztikus hangján beszélnek», - ez sértő Petőfire, hát nem? Ha azt
                    mondom: «Részemről a szerzőben a drámaírói hivatottságnak
                        semmiféle jelét nem tudom felfedezni», - óh, ha
                    ezt mondom! Soha többé ez a háziszolga egy fillért nem ad darabokra.</p>
                <p>Mit mondjak, uram isten! Néztem a II. számú barbárt. «A 
                    színmű kifejlése s befejezése is egészen váratlan, azaz nem
                        elégít ki, mert nem logikus, nem természetszerű, hanem önkényes és meg nem
                        oldja a problémát». - Nem oldom meg a problémát! Ez nem tetszhet a
                    háziszol­gának, aki minden problémámat megoldja egy ötfrankossal! «
                        A 
                    dialóg átlag véve dícséretes, színszerűség is van pár
                        jelenetében», - ez megjárná, ha előzőleg megoldtam volna a problé­mát.
                    S ha hozzáfordíthatnám, ellentétnek, az I. számú halottkémet. Néztem a III-at!
                    Már jött a háziszolga, mecenásom, már jött a folyosón, már hallottam, hogy jön!
                        «Tehetséges fiatal író munkája, aki Phaetonként, nem bírt
                        a roppant feladat súlyával, de a nagy fát mozgatva esett el!»Megvan!
                    Éljen! Megtaláltam! Ezt meg fogja érteni!</p>
                <p>- Ide figyeljen! - mondtam amint belépett. S ezt a finom mondatot lelkesen
                    lefordítottam.</p>
                <p>Majdnem sírt, úgy tetszett neki.</p>
                <p>- C’est juste! - mondta, - c’est
                        juste!
                </p>
                <p>Mert a roppant feladat súlyát, szegény ember, olykor ő sem bírta. Ő is csak
                    megmozgatott egy nagy ládát olykor s megroggyant s nem bírta el!</p>
                <p>E perctől fogva, felbuzdulva balsikereimen, még jobban nekiduráltam magamat, s
                    minden időmet a drámaírásnak szenteltem. Bezárkózva a szobámba, törhetetlen
                    ifjúságom messze elrepült a térben, a három farizeus fölött, s mint egy szent a
                    hitelvekbe, úgy merültem el a drámai témákba s paralel írtam különböző
                    darabokat, különböző színészeknek! Mert sűrűn tartoztam különböző darabokkal
                    különböző színészeknek, így Ujházy Edének is, akinek köte­lező igéretet tettem,
                    mikor útra keltem. De legfőképpen Jászai Marinak, akinek búcsúzáskor,
                    vigasztalásképpen, a legszebb darabomat ígértem.</p>
                <p>- Fogok írni magának egy apácát! - mondtam a nagy tragikának a Kristóf-téren,
                    ahol utoljára láttam.</p>
                <p>- No kíváncsi vagyok! - felelte, mert ő hitt, drága lélek! drámaírói
                    hivatottságomban.</p>
                <p>- Be fogok iratkozni egyenest Sardouhoz és Dumas fils-hez iskolába! - jelentettem
                    ki ostobán.</p>
                <p>- Tegye azt! - felelte a fátylai lobogásával s a szemöldökét felvonta magasra a
                    homlokán, ahogy azt szokta, amikor az ember ígért neki valamit s így nézett még
                    egy percig. Aztán megindult s ment a két lábán olyan sajátságosan, olyan
                    csodálatosan, olyan ritmikusan, hogy az még jobban fájjon a szívemnek, ahogy ő
                    megy ritmikusan! Mintha verseken járna, melyek elébe vannak szórva a járdára,
                    úgy ment, isteni nő! olyan csodálatosan, olyan ritmikusan, görög-római
                    tündöklésével, anakronisztikusan!</p>
                <p>Óh ezek a kis képek, kis hangok, ritmusok s tündöklések és a Kristóf-tér őszi
                    napsütésben és utolsó vallomások s kézszorítások, s mi minden még, amit soha el
                    nem lehet mondani s ami mint a por belepi az ember lelkét, két női szem, amit
                    utolsónak lát az ember, mint két kis lámpát az életében, - ez mind kínzott
                    visszatérő fényével s kísértésével, ez mind szaggatta az órákat s a perceket
                    abban a kis hotelszobában, ahol, mint egy sötét operát éltem az életemet egy
                    láthatatlan zenekarral és sűrű leit-motívumokkal! A becsvágy is kínzott,
                    hívságosan, no mondja csak, a becsvágy! S már alig láttam a sok hajamtól, ami a
                    homlokomra borult tébolyodott ihleteimben, drámaíró! egy lámpával, ezer papír
                    fölött, a láthatatlan zenekarban! Gondolom, naponta írtam egy tragédiát. S a
                    zongora hangzott a fejem fölött s rámhullatta az emeletről, kis kopott hangjai
                    zuhatagját, mint tücsköket, akik hullanának. S az ablakom elé a magasba, olyan
                    égboltok ájultak egy zord hold-csonk bezúzott tükreivel, hogy valami távoli
                    óceánnak néztem ezt az eget, borzasztó hajótörésekkel.</p>
                <p>Mindehhez a luxushoz, színekhez és kéjekhez, előbb el kellett végeznem napi
                    teendőimet, leráznom magamról hű lapjaim gondját dinamikus cikkírásokkal. Nem
                    kívánván profanizálni drámaírói asztalomat, elmentem a munkámmal egy kávéházba a
                    szomszédban. Gyakorlottan az újságolvasásban, hamar kész voltam az anyaggal s
                    információkkal s megkenve nyomda­festékkel köznapi vonómat, lekaptam a Café
                    Souffletben egy féltucat cikket egy ültömben, olyan fürgén, olyan könnyen, olyan
                    vígan, hogy Jean Moreas a szomszéd asztalnál dühösen nézett, abban a
                    tévhiedelmében, hogy kínok nélkül írom a sok verseket! Egy pohár kávé mellett,
                    ami az ebédem volt, szemben a kasszírnővel, aki semmim nem volt, de csodálta a
                    kezemet, lágyan fölmerült elém, költésközben, mint egy kotlós elé, aki ül a
                    tojásokon, föl­merült elém hű lapjaim vezéreinek képe! Fölmerült 
                        in the mind’s eye, egy Porzsolt Kálmán, egy Mikes Lajos,
                    egy Márkus Miksa képe, istenem, csak ez! De fölmerült nosztalgiásan s a
                    kötelességeim érzetével, mert valóban híven kívántam szolgálni e ritka
                    szerkesztőket Magyar­országban, akik híven küldték ki utánam szerény díjaimat,
                    különösképpen Mikes Lajos, aki e ponton olyan magasságokra szállt, hogy ez több
                    mint irodalomtörténet, mert ez már evangélium.</p>
                <p>Olykor az élet szólt bele drámai költészetembe, kis mellék-drámák sugarával.</p>
                <p>Egy este, a Grand Hôtel előtt, megint csak jön, mint egy
                    filmen, Pataky Bernát, kitünő kollégám, a cvikker-zsinórja rezgésével, az utcai
                    tumultusban.</p>
                <p>- No hogy van? hogy van? - kérdi staccató s azon
                    ironikusan, ahogy nem várt tőlem semmi örvendeteset. - Mit
                        jelent lapjainak
                    ? - folytatta, azzal a judeo-zsurnalisztikai
                    fölényességgel, amellyel, hű lapjaimmal szemben, ő maga a 
                       Pester Lloyd volt!</p>
                <p>S végignézett rajtam zeneileg, vivacissamente, amint
                    álltam s fáztam, viruló fiatalon e téli estében, kabát nélkül, egy szál vékony
                    ruhában.</p>
                <p>- Itt van egy magyar főúr a hotelben, - mondta, - aki várja. Stilisztát akar, 
                        einen Stilisten! - így mondta. - Szaladjon!</p>
                <p>Stiliszta! rohantam. A magyar főúr báró Atzél Béla volt, elbűvölően férfias báró,
                    két ragyogó fekete szemmel s fekete bajússzal. Amint elémbe jött az előszobába,
                    rögtön látta, hogy nincs télikabátom.</p>
                <p>- Edzett ember! - mondta nyilvánvalóan őszinte érzéssel, mert a szegénységet
                    ilyen sport­szerűen látta. - A helyzet az, - folytatta s rágyujtott egy
                    cigarettára. Egy halom cigaretta közül az asztalon, felkapott egyet, a gyufa
                    lángjának tartotta, szippantott egyet és még egyet s aztán odahajította a sok
                    többi közé a hamutartóba, s megint rágyujtott egy másikra, egy frissre, egy
                    szűzre, szippantott egyet s odahajította. - A helyzet az, - folytatta a harmadik
                    cigarettánál, a negyediknél, az ötödiknél, mert mindig csak egyet szippantott s
                    aztán már hajította, - a helyzet az, hogy most alapítok egy klubot Budapesten, a
                        Park-klub-ot, amint ezt tudja, - s rágyujtott s
                    elhajította. - Már vettem is Brüsszelben gyönyörű vázákat és bútorokat és
                    kinyomattam egy ilyen propagandafüzetet, amit szeretném, ha átnézne s kicsit
                    megfésülne, ha van kedve! - s megint rágyujtott s szippantott egyet s odadobta a
                    cigarettát a hamutartóba, talán a huszadikat, ahogy számoltam, mert ez így
                    tartott amíg csak itt voltam. Egy onyx hamutartó volt ez, olyan nagy, mint egy
                    medence.</p>
                <p>Már ezidőtájt, levelezői tisztemben, beszéltem királyokkal, mint például Milán
                    királlyal személyesen. Beszéltem olyan fejedelmi uraságokkal, mint a párizsi
                    bíbornok vagy a flandriai gróf. De soha nem éreztem magam, erkölcsi
                    inferioritásomban olyan mélyre sujtottnak, olyan nyomorultnak, olyan semminél is
                    semmibbnek, mint e könnyed szippantó előtt, ezzel a szimbolikus eleganciájával,
                    mely a dolgokat lefölözte, az életnek csak a javát szedte, a kezdet kezdetét
                    szűzen szerette, megragadta s rögtön el is hajította! Irodalmilag szólva: egy
                    drámaíró boldog lehetett volna, csak ezzel a hamutartóval is. Metafizikailag
                    szólva: ami másnak, enyhe merengésekkel, elég lett volna egy félévre, az a
                    bárónak nem volt több, egy perc!</p>
                <p>- Szóval ezt szeretném, - mondta s elvonult a szobájába, ahol átöltözött. Ismét
                    megjelenvén még ragyogóbban, s elszippantván, ami még maradt cigarettája,
                    könnyedén elbúcsúzott s az Operába ment.</p>
                <p>Nekidőltem a propagandafüzetnek, ott rögtön a kis szalónban. Egyedül egy
                    aranyasztal előtt, egy selyemszéken, egyedül, három magas ablak
                    transzparensében, melyen a párizsi este a boulevardról áttűzte lilafényét,
                    egyedül a munkámmal, a klubalapítással, nyomtatvánnyal, propagandával, főúri
                    ábrándossággal, a sok tervekkel, kéjekkel és dicsőséggel, amit a füzet
                    hirdetett, egyedül az egész appartement-ban, egyedül a Park-klubbal a
                    Stefánia-úton! - óh istenem, be mélyen voltam nyomorban s szegénységben! Oly
                    könnyű s hálás volna itten, le­ír­ván szent magányosságom, tovább fűzni,
                    regényes meseszövéssel, languissamente, mind­azt a kéjes
                    kísértéseket, melyek főleg a hamutartó mélységeiből szálltak, ahol a finom
                    egyiptomiak, tömegestül, az egymás hegyin-hátán hevertek, csak éppen megpörkölve
                    egy kicsit! De már a puszta gondolat oly megszégyenítő volt s oly mélyre sujtva
                    inkább fölszárnyalni vágytam, semmint hogy még megalázzam magam, négy fal
                    között, tanuk nélkül, valami second 
                    hand bagózással, stiliszta aki voltam, 
                       ein Stilist! Sodortam a magam caporal-jából s úgy szíttam végig, hogy
                    a körmömre égett. S elmerültem s nekilendültem s elvesztem a füzetben, és
                    átírtam és fésültem, pokoli munka! s megint átírtam, és csak írtam, mert ezt
                    mind nem lehetett! A sajtóhibáknak, álszedéseknek, eltördelésnek s
                    képtelenségeknek olyan párzása és hal­mozása volt ez, olyan petékből való
                    szaporodása, hangyaboly jazz-bandje és poloska orgiája, amilyen csak egy magyar
                    szöveg, egy magyar kézirat lehetett, belga szedők szedésé­ben, akik ebből egy
                    kukkot nem értettek. S maga a szöveg, te jó Isten, holott nem vagyok szigorú
                    ember. Nem tudom micsoda istenek hangján, micsoda gőggel, micsoda torokhangon s
                    flazseolákon, pattogatott kukoricákon szólott ez a szöveg és hang, micsoda
                    könnyed konstruk­ciókkal, ahol egy-egy mondatból röpkén, csak egy-egy szó adott
                    hangot, imperikus, főúri szó egy-egy kurta szusszanással, igazi főúr! igazi
                    báró! aki úgy írt, ahogy cigarettázott, csak egy-egy szippantással! Úgy álltak a
                    szavak, kicsapva a pályára magányosságban, mint ahogy vagónok állnak,
                    külön-külön elhagyatottságban, vasúti állomásokon s kicsit gurulnak valami
                    lökésre s megint megállnak s valami bekapcsolásra várnak valami vonatba, ami egy
                    álom! Volt itt különösképpen egy fejezet «A courtisane»
                    címmel, mely egyenesen döbbenetes volt azzal a sötét látképével, amit a báró
                    föstött itten mágnásifjak elkárhozásáról démoni nők karjaiban s e poklokkal
                    szemben a Park-klub-ot emelte mint egy fellegvárat, mint egy menny­országot a
                    Stefánia-útra!</p>
                <p>Óh, a kitünő drága ember, igazi költő! Már hajnal volt, amikor hazajött, amikor
                    belépett, azon üdén s frissen, ahogy elment, gyűretlenül a frakkjában s az
                    ingvértjében s mámor nélkül két gyönyörű szemében, a pezsgő ellenére, amit
                    ihatott.</p>
                <p>- Hideg van! - mondta.</p>
                <p>Éppen elkészültem, - odalenn a téli reggelben már a szekerek mentek a Halles-ok
                    irányában. Átvette a sok írásomat, a sok íveket, amiket mind megnézett, meg is
                    lepődött, hogy ilyen sok lett, nagyon megköszönte, folyton köszönte s aztán ment
                    egy lépést s háttal fordulva felém, a pénztárcája után nyult a frakkja zsebében,
                    ahogy ezt láttam, anélkül, hogy látnám. S mindig háttal felém, hogy meg ne
                    sértődjem, igazi mágnás! valami borítékot keresett, nyilván hogy így nyujtsa át,
                    ilyen finoman, egy kuvertában, a jutalmamat, amit amúgy is átvettem volna,
                    sértődés nélkül, a magam világában. Végre is, boríték híján, egy darab papírt
                    tépett egy újságról, s belesodorván az összeget, a kezembe nyomta, boldogan,
                    hogy túl van rajta! S még nagyon köszönte s kikísért az előszobába; ahol a
                    kalapom után nyúltam.</p>
                <p>- Kabátja nincs? - kérdezte, - hideg van!</p>
                <p>- Edzett vagyok! - feleltem.</p>
                <p>- Ja igaz! - kiáltott föl, ahogy eszébe jutott a
                    sport.</p>
                <p>Lerohantam a lépcsőn. Egy egész vagyont éreztem a tenyeremben s csak szorongattam
                    a tenyeremet s meg sem mertem nézni mi van benne s mennyi, nem is mertem! Az
                    ilyen élményhez, ilyen kéjhez, feszültséghez s végtelenséghez valami nyugalmas
                    helyet kerestem magamnak s evégből bementem, az utcára érve, bementem, mért ne
                    valljam meg? bementem egy toilettébe, élvhajhászó rafináltsággal.</p>
                <p>Két százfrankos volt, két kék! kettő! óh istenem, - leültem. Kétszáz frank! és
                    csak ültem, így hirtelen dúsgazdagon és csak ültem. Fölmerült elém, - nem, nem
                    merült fel semmi, de egész havi munkámmal nem kerestem ennyit és csak ültem. Mit
                    fogok kezdeni? ezer tervem volt! az egész élet ott volt előttem azon a szűk kis
                    helyen, ahol ültem. Utazni fogok! gondoltam. Veszek egy gyönyörű bőröndöt,
                    gondoltam. Veszek egy kis műtermes lakást a magasban, erre is gondoltam.
                    Mindenre gondoltam, csak arra nem, hogy miért is ülök itten?</p>
                <p>Ködös reggel volt, mikor szaladtam hazafelé, a Szajna irányában. Mind néztem a
                    sok omni­buszt a gőzölgő percheron-okkal, - Gare St,
                        Lazare-Place St, Michel, - ez mind gurult az
                    Avenue de l’Operán, de csak fenn volt hely az imperiálon, magasan a fagyos
                    ködben, mint egy háztetőn. Beszaladtam a Newyork Herald olvasótermébe, olyan
                    kegyetlenül fáztam. Egy öreg asszony ült itten, egy öreg asszony a hosszú asztal
                    előtt, első vendég a reggelben, s nézegette a sok amerikai újságokat, melyekkel
                    sűrűn tele volt az asztal. A magam magyar újságjai is a szemébe ötlöttek, ahogy
                    kitártam őket magam elé, levelezői fontoskodásomban.</p>
                <p>- Ön magyar? - kérdezte szelíden. - Én Reményi Edéné vagyok.</p>
                <p>- Óh kezét csókolom! - mondtam, - boldog vagyok! A mester hol van? - kérdeztem
                    érdek­lődve.</p>
                <p>- Hogy hol van!? - sóhajtotta, - ha én azt tudnám! - mondta. - Három éve nem ad
                    életjelt magá­ról, nem is tudom, ha a világon van-e még vagy meghalt, nem is
                    tudom, nem is merem kér­deni! Csak így kutatok utána lássa, az amerikai
                    újságokban, az összes amerikai újságok­ban, a hangversenyrovatokban, zenében és
                    anonszokban, ha talán megtalálom!</p>
                <p>S megint egy másik újság után nyúlt.</p>
                <p>- Ha talán megtalálom! - ismételte s nézte az újságot. Mindig a zenét nézte
                    szegény, a zenét! micsoda zenét! az ilyen nyomozásban. - Sehol, semmi! - mondta,
                    miután átnézte az újságot s megint nyúlt egy másik után. - Csak azt tudom, hogy
                    megtanultam angolul, mióta ezt csinálom, mert egy szót sem tudtam mikor kezdtem,
                    - s most már én nyujtottam oda neki egy másik újságot, miután az előbbit
                    letette. - Talán olyan kis helyeken játszik, - mondta, - ahonnan nem jön hír,
                    ahol nincs újság, semmi! - sóhajtotta, miközben átvette az újságot, amit
                    nyujtottam. - Talán olyan kis helyeken, egész kis helyeken, ebben reménykedem! -
                    mondta.</p>
                <p>S már az asztal végéről hordtam oda neki az újságokat. Mind átnézte sorjába s
                    elmerült a zenékbe, az anonszokba, az egész papírtömegbe.</p>
                <p>- Igy tetszik nézni az Avenue de l’Operáról, a tengertúlra, a legtávolabbi
                    Amerikába!? - mondtam. - igy tetszik keresni innen, az óceánon át, ilyen
                    messzire! ilyen messze!</p>
                <p>- Igy! igen! - mondta, - ilyen messzire egy hegedűt!</p>
                <p>S rámnézett és sírt.</p>
                <p>Úgy sírt, hogy ezt sohse láttam, olyan furcsán! Egy könnye nem folyt úgy sírt,
                    nem is tudom. Úgy sírt, száraz szemmel, mint aki talán resteli a könnyeit az
                    óceán előtt, amint áthajlik fölötte. Úgy sírt, hogy nem is tudtam, hogy sír,
                    inkább azt hittem nevet.</p>
                
            </div>
            <div>
                <head>XXIV.</head>
                <p>Reményi Edénével, talán mondanom sem kell, de nagyon összebarátkoztunk. A nyomor
                    finoman közlékeny, szívesen társalog, ha van módja rá, könnyűszerrel barátkozik
                    is s nem lévén felelőssége, rendszerint titka sincsen s csak úgy érzi kötelékeit
                    a társadalommal, hogy már nem is érez semmit a társadalomból. Az igazi ember, az
                    igazi kozőr, a szegény ember. Ezért a többi rendszerint elkerüli s megy. A többi
                    a tömeg, mellyel Istennek semmi célja. Egyszer fogok írni egy könyvet külön a
                    nyomorról és a kozőrökről, egy nagy külön könyvet, a jó Isten sugallatos
                    segítségével. Mert az ilyen művekhez olyan magas szerzőtárs kell, aki a hűvös
                    tintákat felforralja a lelke izzásával.</p>
                <p>Reményinében volt valami egy magányos madár szomorúságából, jobban mondva, egy
                    öreg madár elkárhozottságából. Valami olyasféle öreg madár, aki nemzetségével
                    kihalvófélben van, mint például bizonyos gázlók, mint a nemes kócsag
                    nevezetesen. Valami olyasféle madár, aki ifjúkorában, míg repülni tanult,
                    többször lezuhant az égből. A madár, az emberrel ellentétben, aligha tudna
                    megélni, felnőni, megtollasodni, ha nem szeretnék őtet. Ha nem szállnának hozzá,
                    a fészkébe, az apja és az anyja, akik ellátják minden jóval s repülni tanítják.
                    Később van a párja és mindig van valaki, akinek gondja van rája. Azért olyan
                    megkapó az s olyan rettenetes, mikor a madár el van hagyva. Azért olyan szomorú
                    madár a gém is és a kócsag. Ilyen madár volt Reményiné és Petőfi írt volna egy
                    verset hozzája.</p>
                <p>Holott ez a nyomor, évről-évre dúsan gyarapodván s kamatozván, végül már olyan
                    fellegek­ben volt, olyan szellősen a magasban, vagy olyan fullasztóan a mélyben,
                    hogy alig volt köl­té­szete többé, a fellegeket leszámítva. Már filozófiája sem
                    volt, amint mereven egy végtelenség előtt, nemhogy elszállott volna benne és
                    úszott volna a fényben, de egyszerűen lerogyott benne, a maga gravitációs
                    súlyával, igazi nyomor! és csak bámult. Csak bámult és nézett ez a nyomor és nem
                    látott semmit és nem hallott semmit. A dolgok millió változatából, millió
                    rejtélyeiből s csodáiból nem látta a részleteket, csak egy rettenetes egységet
                    látott, melynek fagyos személytelensége összetöri az embert. Mert a nyomort
                    magát, nem töri össze semmi. Az Avenue de l’Operá-ról, Reményi Edéné csak az
                    Óceánt látta két sóhaj között, mint két part között s nem kérdezte a sirályokat,
                    akik a kék távolokból szálltak fehér vitorláikon, ha vajjon látták-e az urát?
                    Képzelet híján, nem fordult se Balzachoz, se Michelethez segítségért s nem
                    olvasta e vigasztaló költőket nagy búbánatosságában. Csak az újságokat bújta,
                    melyekben rendszerint mindent megtalál az ember, csak azt nem, amit keres.</p>
                <p>Ötletesen ez a nyomor, meglehetős kegyetlenül is, felfújta Reményinét olyan
                    vérmesen potro­hossá, amilyenre csak a szász királyi családban volt példa, hogy
                    valami előkelő hasonlatot mondjak. Szétdúlva, valami ősi eredetet rejtett, mint
                    a rab-királynők a tömlöcben s valami nagyasszonyi borulat lebegte körül,
                    szárnyaszegetten. Állandó idegfeszültsége, megbénult el­képedtsége, fájdalmasan
                    ingerlékennyé tették, amit kontaktusa a térrel, a tér végtelensé­gével, csak még
                    fokozott, mint a légvonat. Testi formája, gyászosan elhízva, úgy engedett
                    időnként benső megrezdüléseinek, az egész lelke vibrálásával, mint ahogy egy
                    hegy jönne mozgásba, beszorítva egy faállványba. Nem is volt annyira öreg
                    szegény, mint amennyire az élet degradálta. Egy zord macskával a lábainál,
                    hatalmas állat, vastag prémben s aki valami benső álmok gyönyöreit követhette
                    szenvedélyes mozdulatlanságban, ezzel a zord macskával a lábainál, a lábainál
                    papucsban, csak ült egy régi székben, egy üres szobában, nem is az ablak­nál
                    ült, de a szoba közepében az ürességben, ezzel a macskával az ürességben és
                    nézett, hova? meddig? egy gyertyacsonk lángja fölött nézett. Csakugyan úgy
                    nézett, ahogy messzi vizek partján a gém szokott nézni nagy magányosságában,
                    féllábon, ahogy szokott nézni anélkül, hogy látna s mégis csak néz, vajjon mit?
                    valamit azon a távoli faágon, ami soha nem is volt rajta. Erkölcsi beomlása,
                    kifelé áradván, lassanként úgy összetörte végig, hogy egyetlenegy csontja, egy
                    vonala, egy vonása nem maradt épségben, s letarolva a szenvedésben,
                    megkop­pasztva, nem volt se bája, se varázsa, se semmije ezen a világon, még az
                    a kopár virágzása sem, ami gyakran romokon is látszik. Nem volt egy könnye, egy
                    hangja nem volt, olykor napokig. Kötelék nélkül, a nyomorán is túl, úgyszólván
                    nem volt valósága és csak nézett és csak nézett a gyertyalángjához tapadva,
                    névtelenül, megjelölhetetlenül, a macskája hieroglifá­jával.</p>
                <p>Mit érzett? mit gondolt? hova veszett el így letörve önmagában? ez mind olyan
                    ködös, olyan világos is, olyan árnyalatokban tovarezgő, hogy ezt szavakkal meg
                    sem lehet tűzni. Morális becse e szenvedésnek nem is azzal kapta meg az embert,
                    ami e nő szívében megnevezhető volt, mert e szív rég elapadva s eloltván tüzeit,
                    rég túl is volt alacsony végzetén, hitvesi sors banalitásain, túl szerelmen,
                    szerelmen! túl minden vonzalmon és hiten. De attól szenvedett, ami a nő számára,
                    a szenvedések kincsestárában, a lelki gyötrelmek nirvánájában a legna­gyobb kín:
                    a bizonytalanság. Mindenre fogékonyan, mindenre fellobbanó, nem tudta mit
                    érezzen, hol kezdje? hol végezze? Nem tudta reméljen, csalódjon, bízzon, vagy
                    megadja magát? nem tudta, hogyan éljen, a léte értelmében? a léte visszájára?
                    nem tudta, holott már pusztán élnie is nehéz volt, ha már tudta is volna, hogyan
                    éljen? Három év óta Reményi egy szót nem írt, egy szót nem üzent, egy fillért
                    nem küldött. Három év óta néma csend. Egy-egy levél, ami ment utána, egy-egy
                    sürgöny olykor, micsoda sürgöny! micsoda áron! úgy jött vissza, hogy nem találta
                    meg. Más ilyen esetben segít a véletlen, egy-egy vándor, egy-egy művész, aki a
                    másik hírét hozza, aki jön! De ki jött volna onnan, még a madár se,
                    Caroli­ná­ból! Caracas tájáról! ahol Reményi elcsavargott, zsidó! ahol zenélt,
                    cigány! messze tengere­ken túl! a Sacramento partján, a falvakban, nádkunyhók
                    előtt! ki jött volna? egy félmeztelen, egy néger, egy hóva, egy indián! S ez is
                    honnan tudja e tragédiát, hogy itt van egy nő, aki megőrül, aki vár! honnan
                    tudja? Én megírtam, igaz, a - Fővárosi Lapok-ban!</p>
                <p>És csak várt és várt és várt. És lement a nap és várt s megint reggel lett és
                    várt és elment az olvasóterembe, a Newyork Heraldhoz és várt s megint jött
                    vissza a ló vonaton, ahol ült és várt s megint otthon volt Neuillyben egy törpe
                    kis házban, az üres szobában és megint leült a régi székbe és várt és
                    meggyújtotta a gyertyát és hívta a macskát és várt.</p>
                <p>- Viens 
                    ici Youssouf! - mondta a macskának, mert Juszufnak hívták
                    a macskát. S ez volt minden, amit aznap mondott.</p>
                <p>Olykor a macska nem ment s megállott a nyilt ajtóban, a küszöbön s úgy felfújta
                    magát, olyan magasra a prémjében, hogy a feje egészen lenn volt, egyszinten a
                    padlóval, ahonnan mint két apró zöld lámpa tűzött a szeme a félhomályban.</p>
                <p>- Je 
                    te 
                    dis de venir 
                    ici! - mondta Reményiné ingerülten, azon a határozott és
                    családias hangon, ahogy bizonyos emberek, kedvenc állatukhoz beszélvén, meg
                    vannak győződve róla, hogy ez minden szavukat érti. A macska közeledvén,
                    Reményiné elmerült a székben, egy percig még néz­te a gyertyát, a gyertya
                    lángját, ami kinyúlt hegyesre, mint egy fullánk, a csendben. Aztán még mindig
                    nézett, de már nem látott semmit, várt. S aztán már csakugyan, egy szót se
                    szólott többet.</p>
                <p>Két gyermeke volt, ikrek, Tibor és Adrienne. Ezek, eleinte, künn játsztak az
                    utcán, végig az utcán játsztak, késő estig, a többi gyerekekkel az utcán s mikor
                    végre bejöttek egy nap, már tizennyolcévesek voltak s egy szót sem tudtak
                    magyarul többé s csak látták az anyjukat, ahogy az ül a székben a macskával a
                    lábainál, a lábainál papucsban, csak ül a gyertyánál és vár. Ezt nem igen
                    találták mulatságosnak, két tizennyolcéves! holott ők se tehettek mást, ők is
                    csak várhattak, ha kevesebb merengéssel is s végtelenséggel, de talán több
                    nélkülözésekkel, több lármával s zokogással, két tizennyolcéves! Nem is jegyzem
                    fel, nem akarom feljegyezni, amit szenvedtek, bús sorsukat és kínjukat e
                    fiataloknak, egész siralmas életüket Neuillyben az anyjuk körül a macskával,
                    Juszuf! aki a legfontosabb lény volt a házban, Juszuf! a ház büszkesége, holott
                    az Reményi is lehetett volna!</p>
                <p>S most már öten voltunk, Juszuffal együtt, akik vártunk, mert én is a családhoz s
                    a macskához csatlakoztam és vártam. Azon ösztönösen és szolidárisan vártam,
                    ahogy magamnak is volt mit kivárnom az életemben és vártam. És csak vártam
                    Reményinével s így vártunk ketten.</p>
                <p>Már ezidőtájt, kozőrök! rég kibeszéltük magunkat, nem is volt mit mondanunk újat,
                    a kezdet ingere s a vallomások zamatja elmult és csak vártunk. A nyomorunkat
                    letársalogván, el­mondván összes titkainkat, bemutatván rongyainkat, learatván
                    penészvirágainkat, már barátok voltunk, már testvérek voltunk, már olyan
                    összeszokott koldustársak voltunk, akik a maguk kis szögletéből az utcán, csak
                    úgy integetnek egymásnak és várnak. Nem mondom, ha jött volna egy új ilyen
                    kozőr, egy hasonló társalgó hasonló sorsban, talán megint csevegtünk volna, s
                    kezdtük volna előlről az egész koncertet appassionato s
                    megkontráztuk volna az új szólót azzal a harmonikus együttdalolással, amit csak
                    koldusok tudnak. De ilyenformán, egymagunkban, már csak hallgattunk és
                    vártunk.</p>
                <p>Mégis, olykor, Reményiné felvette a fonalat.</p>
                <p>- Mit gondol, meghalt? - kérdezte.</p>
                <p>- Ki van zárva! - feleltem.</p>
                <p>- Oh Istenem! - sóhajtotta, - miért mondja azt, ki van zárva?</p>
                <p>Azt hitte csalok. S már remegett, már vibrált benne, már-már áttörte testi
                    masszáját felzak­latott vére.</p>
                <p>- Nagyságos asszonyom! - mondtam, az izgalma elé sietve, - engedje meg,
                    megmagyarázom!</p>
                <p>S nekilendülve, nagy magyarázó! borzasztó okos akartam lenni, ahogy bizonyos
                    fiatalok szoktak.</p>
                <p>- Az ember nem hal meg, mint a pacsirta, - mondtam rabbinisztikusan, - mint a
                    pacsirta a Coppée versében, amúgy látatlanba! Hogy tudnillik sohasem lehet a
                    pacsirta finom csontvázát megtalálni. Az ember, sajnos, mindig ott marad 
                        sur place. Ez az a furcsa lény, az ember, akit Isten
                    akaratából, holtában majdnem mindig megtalálnak. Reményi haláláról, ha senki
                    sem, de a magyar lapok tudtak volna! - jelentettem ki sovinisztikusan. -
                    Kolumnás riportok, glosszák, vezércikkek lettek volna! - mondtam, hirlapírói
                    szakértelmem megcsillogtatásával.</p>
                <p>- No jól van! - mondta és csak ült és várt. - Mindjárt megyek a Heraldhoz, -
                    mondta.</p>
                <p>Sajátos dolog! Egy nap szegény, ahogy száz gondja közt nem tudott elmenni s nem
                    bújhatta a sok ujságokat, már másnap se ment és soha többé, vége volt! Évekig
                    kutatott, ezer amerikai ujságban, napról-napra, eredménytelenül s már bele is
                    törődött, hogy soha nem is fogja meg­találni bennük ezt az elveszett hegedűt. De
                    elmulasztván, egyetlenegyszer, egyetlenegy nap, átnézni az ujságokat, azt hitte,
                    hogy pont ezekben a nyomára akadt volna!</p>
                <p>Elvesztvén egy láncszemét a hosszú füzérnek, nem ment tovább e kálvárián.</p>
                <p>- Úgyis hiába! - mondta, - elég volt, fáradt vagyok, - és várt.</p>
                <p>S most már csak magyar lapot olvasott, hű lapjaimat, amit hoztam. Egész estéken
                    át olvasott. Lámpa nem volt a szobában. A gyertyacsonkot tartotta az egyik
                    kezében, a másikban az ujságot s olyan közel a gyertya lángjához, hogy nem
                    egyszer belékapott, - így világított magának, így látott. Egy rézkeretű pápaszem
                    lógott le az orráról s megmozdult, amint szippantgatott. Igy ült a székben, az
                    üres szobában, a sok árnyékkal a falakon s a macskával a lábainál, így ült, így
                    olvasott és várt.</p>
                <p>S egy este megint, egy tavaszi este, ahogy ült a székben és várt, hívta a
                    macskát:</p>
                <p>
                    - 
                    Viens 
                    ici Youssouf!
                </p>
                <p>De a macska nem jött, nem mozdult semmi, - Juszuf a kertben feküdt, holtan. No
                    lám, gondoltam, ahogy felfedeztük, elnyúlva a kerítés alján, nem is ember s
                    mégis megtaláltuk! Csak ketten kerestük Tiborral s Isten őrizz, hogy szólottunk
                    volna s csak néztük a homokban, meg is piszkáltuk, felemeltük! Még meleg volt
                    tigrishermelinje. De két zöld szeme, össze­törve, nem követte többé a lelkében
                    azt a gyönyörű álmot, amit élt.</p>
                <p>- C’est maintenant que 
                    papa 
                    va revenir!- mondta a fiú jóslatosan.</p>
                <p>Magam is ezt éreztem, milyen furcsa! pont ezt! most fog Reményi visszajönni! Ezt
                    éreztem, nem tudom mért?!</p>
                
            </div>
            <div>
                <head>XXV.</head>
                <p>Reményi úgy jött vissza, mintha csak tegnap ment volna el. Egyszerűen megszállt a
                        Grand 
                    Hotel-ben, kivette a Stradivariust a tokból, leült az
                    ablakba, a boulevardok fölött, a combjára nyomta a hegedűt, úgy függőleges
                    állásban a hegedűt, ahogy ezt szokta és elkezdett gyako­rolni, ahogy szokta,
                    vonó nélkül, csak a négy ujja iramával, futamával, skálájával a hegedű nyakán,
                    mint egy seprűnyélen, mint egy végtelenségben s közben nézte az ablakon át a
                    tömeget az utcán s a hegedűje zengett.</p>
                <p>De véletlenül a zsebkendőjét is elővette s egy csomót látott rajta.</p>
                <p>- Vajjon mit akartam? - kérdezte magában, ahogy a csomóra nézett.</p>
                <p>De azért csak mozgott a sok ujja, négyezer ujja négy ujja helyében, s így
                    skálázott össze­vissza, harmonikus iramokban s így pengetett néhány órahosszat,
                    függőleges állásban a hegedű­jével, miközben gondolkodott is, vajjon mit is
                    akart ezzel a csomóval? S amint így pengetett, így zengedezett, így szélnek
                    kerekedett és gondolkodott, hirtelen felkiáltott:</p>
                <p>- Megvan! - mondta, - tudom már! Üzenni akarok a feleségemnek.</p>
                <p>Mert az ikrekre csak azután gondolt, csak a feleségével való
                    eszmetársulással.</p>
                <p>Az ikrek rohantak, de Reményiné nem mozdult. A centrifugális mozgás visszájára,
                    még akkor is csak ült és várt, mikor már indulhatott volna. Úgy benne volt a
                    mozdulatlanságban, úgy benne volt a várásban, hogy nem tudta hirtelen
                    abbahagyni, mint ahogy, megfordítva, a kerék nem hagyja abba, mikor az egész
                    vonat már meg akarna állni! Csak ült a székben, az üres szobában és várt. Már
                    nem volt macskája. De két öreg fáradt lábán, rétegekre bomolva mállott szét két
                    papucsa. Nem lehetett tudni, ha vajjon a bélés fordult ki rajtuk, vagy a
                    harisnya színe látszik. Nem lehetett tudni, ha vajjon a harisnya színe látszik,
                    vagy a meztelen láb sárgállik ki belőlük. Nem lehetett tudni semmit, olyan
                    komplikált dolog volt ez a két láb ezzel a két papuccsal, ez a két bomlott
                    bocskor, ez a két feslett rétes ezen a két lábon.</p>
                <p>Az igazság az, hogy az ikrek is kerestek valamit, amit a lábukra húzhatnának,
                    mielőtt rohan­ná­nak.</p>
                <p>- Ha maguknak volnék, - mondta a házmester e fiataloknak, a házmester, aki
                    megjelent, a ház­mester! a nagy esemény hírére. - Ha maguknak volnék, - mondta,
                    - így mennék mezítláb! Ezt megérdemelné, - le papa!
                </p>
                <p>Keserű szó! haragos szív! destruktív világnézlet! - a párizsi házmester,
                    olthatatlanul, a francia forradalom gyermeke! Azonfelül, hitvesi kettesben,
                    nejével egybeforrva, a legmagasabb tekintély a házban, a háziúrnál is magasabb
                    tekintély, mindenhatóbb hatalom, mert közvetlen hatalom, legfőbb tanácsadó!
                    segélyező! bíró! ügyész! - zsarnoki és elviselhetetlen burzsuj, ha egyszer
                    rászorult az ember s a karjába vetette magát.</p>
                <p>- Én odaadom nekik a papucsomat, - mondta Reményiné azzal a fagyos iróniával,
                    ahogy fogadta a dolgokat.</p>
                <p>Már olyan mélyen volt a székben, hogy ilyen magasról beszélhetett. És csak ült és
                    várt a két darab almarétessel a lábán, ahogy csak hosszú évek óta várt.</p>
                <p>- Maga fel fog öltözni! - mondta a házmesterné szuverénül, mert ez is jött az ura
                    mögött, szolidárisan, e másik forradalmi gyermek, a házmesterné! de bizony jött!
                    Sebbel-lobbal jött, mint egy fejedelemasszony, mint egy apátasszony, mint egy
                    nemzetes asszony, ösztönös harag­gal Reményi iránt, egy ilyen férj, egy ilyen
                    apa, egy ilyen Remini iránt, úgy jött, mint egy
                    menyétasszony!</p>
                <p>S hozott ruhát, fehérneműt, mindent, a magáéból.</p>
                <p>S ezt mind kiteregette az öreg asszony köré, mind felaggatta a szék támlájára, a
                    szék karfájára, mindenüvé, mint egy koronázásra.</p>
                <p>- Maga fel fog öltözni! - ismételte.</p>
                <p>Volt itt egy perc, ami felejthetetlen. Volt itt egy perc női harisnyákkal, női
                    alsókkal, bugyo­góval, dimenzióval! a sok dús színekkel s ordenárésággal, ami
                    ezt az ünnepet, ezt az alacsony kiöltözést még mélyebbre nyomta, vagy inkább
                    olyan magasra emelte, olyan hegycsúcsokra fel, hogy nem is egy nő készült volna
                    itten levetni ruháit, mint inkább egy sas a tollait. Egész fönsége ez a nyomor
                    volt, ez a sok régi rongy rajta, a két papucs, a hosszú évek, amit szenve­dett
                    és várt. Testi lényét, elhízva, kiapadva, összetörve, ahogy itt ült a székben,
                    semmi nem kötötte többé, változhatatlanságában, valami megújhodáshoz,
                    hívságokhoz, eleganciákhoz, de főleg nem a házmesterné 
                       kimondhatatlan-ához, cikkcakkos szélekkel, - egy Fáy-leányt, az igazi
                    Fáy-családból!</p>
                <p>El kellett válni egy életnek egy élettől, a fájdalomnak önmagától, a nyomornak
                    királyi palást­jától, lejönni a keresztről, elevenen! Át kellett menni a
                    szenvedés másik oldalára, mért? hogy túlonnan még jobban lássa, perspektívában,
                    amit kínlódott és élt! De sőt még nem is ment, még nem is látta, hogy már
                    meglátta hirtelen! Egész testi masszája a székben, alighogy mozdult volna, már
                    meg is rázkódott, robbant! Egy hangja volt, ami úgy szólott, olyan
                    meg­seb­zetten, olyan rettenetesen, olyan kettétört akcentusokkal, hogy
                    egyszerre szólott kifelé, befelé is, a gyomorfalak visszhangosságával. Sírt, de
                    úgy sírt, de úgy sírt hirtelen, olyan zápor­esővel, hogy a nyakáig elázott. Úgy
                    sírt, mint aki kimulatja magát, mégegyszer, utoljára. Úgy sírt, - nem is tudom.
                    Nem az volt, hogy megváltva e percben, lesírja magáról a nyomort. Hogy
                    megdermedve a székben nem fog várni többé a bizonytalanságban s hallgatni
                    nap­hosszat és csak kinlódni és várni. De valahogy úgy volt, hogy befejezett
                    életével, most már az se lesz, hogy várhat! Valahogy úgy volt, ahogy az gyakran
                    van az életben, szabályok ellenére! Hogy tudniillik akkor van az ember végképpen
                    leterítve, mikor a kínjai elmultak.</p>
                <p>És csak sírt és minden rengett körülötte, a sok fehérnemű s ruha, a két szál
                    harisnya a szék támláján, a cikkcakk a támlán, a vászon alsószoknya, ami
                    lehullott, szárnyaszegetten.</p>
                <p>- Oh 
                    ce sacré Remini! - mondta a házmesterné, s ráborult a
                    hölgyre, együttérző nőiességgel.</p>
                <p>És csak beszélt neki, s addig beszélt neki, addig búgott neki francia
                    pazarsággal, francia masz­lagossággal, hogy talpra is állította s rögtön
                    vetkeztette, öltöztette, mint egy meny­asszonyt, szegény öreg asszonyt! Még
                    mindig sírt, menyasszony! de a leplei lehulltak, Phryné! micsoda leplei! három
                    év verejtékével, borulatával, sugárzásával, három évszázad sötétjével,
                    történel­mi leplek!</p>
                <p>Mikor bejöttem a szobába a napfényben, ez már nem volt se tragikus, se komikus,
                    se ala­csony, se heorikus, se prózai, se patétikus, ez már nem volt
                    megjelölhető, lefesthető, márványba véshető, zenébe lehelhető, ez nem volt,
                    tudományosan szólva: tézis, antitézis, szintézis, ez már
                    nem volt vegyelemezhető, vizsgálható, felbontható, ahogy Reményiné ült a
                    székben, ki­öltöz­ve, megdicsőülve, fodrosan, bodrosan és rojtosan, ahogy ült az
                    ablakban és várt. Mert már az ablakban ült, a neuilly-i égbolt derűjében, ami
                    sugárzott, mint egy távoli szent ég szent földek fölött úgy sugárzott, mint egy
                    érctető, mint egy nagy messzeség, mint millió s millió lámpa és láng, ami mind
                    úgy ég s lobog, hogy magasan van és kék! Benne a fényben, a fény közepé­ben, a
                    neuilly-i égbolt derűjében, benne a kékben és a székben, - nem volt sehol, se a
                    kékben, se a székben, úgy tünt! Különválva a maga világától, a többi világoktól,
                    a földi világtól, az asztrális világtól, már nem tartozott se magához, se
                    máshoz, se emberhez, se macskához, se tárgyhoz, talán csak a jó Istenhez
                    magához, egyenesen, közvetlenül, valami automata kapcso­lással. És a két keze, a
                    hasán, össze volt kulcsolva. És az ujján a jegygyűrűje látszott.</p>
                <p>- E szerint, - mondtam konkludálva, - e szerint nagyságos asszonyom, isten vele s
                    legyen boldog. Ott, ahol a sors haragja megenyhül s egy jobb világba vezet az
                    út, - folytattam re­gényesen, - ott számomra nincs megállás, sajnos és mennem
                    kell tovább. Társa a nyomorban, sőt talán olykor vigasza is, ha szabad mondanom,
                    a hivatásom betelt. Most meg fog szólalni a füle mellett, mint egy csalogány,
                    egy hegedű! Legföllebb még arra kérném, ha volna szíves egy interjú erejéig
                    pártolni engem Reményinél, - végeztem zsurnalisztikailag.</p>
                <p>De általában, ha ilyen líraian szóltam, ha ilyen drámaian búcsúztam szcenikailag,
                    megvallom, abban a reményben volt, hogy az érzelmek egyensúlyánál fogva,
                    tartóztatni fog. Igy is volt.</p>
                <p>- Maga jó volt hozzánk, - mondta, - és semmi értelme, hogy menjen. Az én számomra
                    nincs semmi, ami új és nincs semmi, ami régi, nem is tudom. Az én számomra itt
                    van az élet, jó vagy rossz, mindegy! én rég megadtam magamat. Most szépen várja
                    meg Reményit, - mind­járt jönni fog! S ezentúl is legyen itt, mint régen.</p>
                <p>És csak ült a székben, az ablakban és várt. Én is vártam s néztem az udvart, a
                    fal mellől, ahol álltam, az ablak tövében. És így néztünk sokáig és vártunk.
                    Már-már este lett. Valaki szólott az udvaron.</p>
                <p>- Még nem jött? - kérdezte egy hang.</p>
                <p>- Még nem! - feleltem, kihajolva az ablakon.</p>
                <p>A házmesterné volt. S csak álltam s néztem, megint az ablakfának dőlve és csak
                    néztem. Milyen furcsa, gondoltam, nem jön! A gyerekek se, senki, milyen furcsa!
                    milyen szívtelenek! A lóvonat gurult az úton. Valaki rángatta a kút karját
                    odalenn. A víz csobogott. Egy denevér szállt. Este lett.</p>
                <p>- Meggyujtsam a gyertyát? - kérdeztem.</p>
                <p>Nem felelt. Mélyen aludt a székben.</p>
                
            </div>
            <div>
                <head>XXVI.</head>
                <p>Soha Reményi nem látta azt a kis szomorú házat Neuilly-ben, azt a két üres,
                    sivár, gyászos szobát az udvar fölött, ahol a felesége s a gyermekei olyan
                    sokáig éltek a nyomorban. Soha nem látta azt a poros utcát, azzal a szürke
                    horizonttal! a kis kertet a fabódéval! Volt esze nem kimenni Neuilly-be s ahogy
                    ő maga nem mozdult, azonképpen nem mozdult benne semmi, semmi a szivében. Soha
                    nem látta a gyertyacsonkot, az ablakot, ahol várták! Az ilyenfajta emléket,
                    tárgyakat, szegénységet és fabódékat fantáziával kell nézni, mint a múzeumok
                    régiségtárait, úgy kell nézni, hogy mindent meglásson s megérezzen belőlük az
                    ember. Ezt nyilván tudta ez a kitűnő Reményi s éppen ettől kívánta megkímélni
                    magát, a fantáziájától! Egyáltalán mindentől meg kívánta kímélni magát, ami
                    idegszálait érinthette volna. Amit a gyermekei beszéltek neki hosszú évek
                    keserveiről, azt is csak úgy hallgatta, hogy pengette hozzá a hegedűjét.</p>
                <p>De bérelt sebtiben egy nagy lakást a rue Nouvelle-ben, öt szobát egy frontban az
                    ötödik emele­ten s ide telepítette a családját. Az ikrek már itt is laktak az
                    apjukkal s még csak Reményiné hiányzott. Végre ő is jött szegény, megjelent!
                    Reményiné! a hitves! rettenetes súlyával öt emelet alján s felnézett a magasba,
                    egy kis barackvirágos kalappal a fején s egy fekete kendővel a vállán, úgy
                    nézett fel a magasba, a hitves! Kis kézi bőröndjét én hoztam utána, amint
                    kiszálltunk a konflisból ketten.</p>
                <p>S csak nézett fel a magasba barackvirágosan. S meg is indult, mint aki nem tehet
                    másképpen. Mint akit tovább hajt a sors. Megindult azon illuzóriusan, mint aki
                    csakugyan menne valahová. Mint aki csakugyan hinné, hogy annak még van valami
                    értelme, hogy felvonszolja magát ebbe a magasságba.</p>
                <p>- Oh 
                    ma bonne Vierge! - sóhajtott franciásan, e mennybemenetel
                    előtt.</p>
                <p>S minden lépcsőfokon megállott, nagyokat fújt, barackvirágok rezgésével a fején s
                    csak ka­nya­rodott a szűk falak között, ahol alig fért el, csak kanyarodott a
                    csigalépcsőn s még mindig a magasba nézett. Olykor, egy-egy fordulónál, még
                    súlyosabbnak tünt. Minden lépcsőfokkal, amit lépett, mindég súlyosabbnak tünt.
                    Már mind a két kezével fogódzott a karfába s így lépett egy fokkal feljebb s
                    megint feljebb a lépcsőn. Felülről, a magasból, egy ajtó mögül a magasból, a
                    hegedű zengett!</p>
                <p>S mindjobban zengett, ahogy közelebb értünk s mindig jobban zengett! S nem is
                    szünt meg sem a csengetésre, sem az ajtónyílásra, sem semmire ezen a világon,
                    csak zengett! Még akkor sem szünt meg, mikor Reményiné belépett a szobába
                    barackvirágosan.</p>
                <p>- No hazajöttél! - mondta az urának a nagy zengésben panasz nélkül, egy egyszerű
                    fej­bólin­tással.</p>
                <p>S csak épp hogy meglátta s már leroskadt egy székbe s elgondolta, milyen soká
                    várta!</p>
                <p>Mert nyilván ezt gondolta. Mert nem is gondolhatott mást. Mert mit is
                    gondolhatott volna? Ha két ember nem úgy találkozik összhangzatos szívvel, az
                    érzések egységében, akkor úgyis minden hiába, akkor úgyis csak az egyiknek van
                    szíve. Meddő dolog jajgatni ott, ahol a másik nem érez ebből semmit. Meddő dolog
                    kitörni nagy szavakban, ha a másik csak zeng. De nem is volt mit tenni.
                    Reményivel nem lehetett kezet szorítani, se úgy egészben, ahogy volt, meg­ölelni
                    sem lehetett, mert vagy pengette a hegedűjét, mint egy gitárt, ahogy azt szokta,
                    vagy nekidűlt a vonóval s akkor mindennek vége volt. Olyan önkívületekben, olyan
                    viharzással zengett, fel és alá járva a szobában, hogy feldöntötte a bútorokat s
                    nekiment a falnak!</p>
                <p>- Hallgasd csak! - mondta, - sokat haladtam! - ezt mondta.</p>
                <p>S elveszett a hangokban, a kopasz fejével, a borotvált arcával, a nagy orrával s
                    azzal a két rettenetes fülével, mely jobbról és balról, az arc felé hajlítva,
                    mint egy-egy szemvédő védett két lezárt szemet a húrok fölött.</p>
                <p>- Hallgasd csak! - mondta s még jobban zengett, s még jobban elveszett a
                    hangokban, erdő­zúgásban s polifoniákban, elveszett a tercekben, kvartokban s
                    oktávákban, elveszett abban a szarvasbőgésben s darumadár-rikkantásban, amit a
                        g-húron dorombolt le, a vonója rátámadá­sával.</p>
                <p>Úgy együtt voltak ketten, ketten? Reményi a hegedűjével, úgy együtt volt a
                    hegedűjével, mint egy rögeszmével. Mint egy halálos vétekkel, mint egy
                    ellenséggel, mint a gyűlölettel, mint a szerelemmel, mint a poklokkal s a
                    mennyekkel! Úgy együtt volt a hegedűjével, mint egy halálos csapással, mint egy
                    szerencsétlenséggel. Úgy együtt voltak ketten, úgy össze voltak ragadva ketten s
                    megátkozva egymással ketten, mintha az egymás sorsát nyögnék s egymást
                    marcangolnák kétségbeesésekben, az ember a hegedűt s a hegedű az embert! S már
                    nem lehetett tudni ki szól itten, a hegedű az ember hangján, vagy az ember a
                    hegedűjén!</p>
                <p>- Hallgasd csak! - mondta s még jobban dorombolt és zengett s már úgy jött-ment
                    az öt szoba frontján, a nyitott ajtókon át, öt szobán át, mint a végtelenben,
                    mint Virginián és Carolinán át, mint az Arkanzas partján, mint tengerentúli
                    világokon át! S már belekeverte Bachot a Rákóczi-indulóba, ahogy csak dorombolt
                    és zengett!</p>
                <p>Hallgasd csak! Vajjon hallgatta-e? Nem hinném. Ha Reményi túl volt
                    röghözkötöttségen, családon s vitákon, felelősségérzésen s minden
                    polgáriasságon, viszont Reményiné túl volt Bachon és zenéken s a Rákócziéval
                    együtt az összes indulókon. Amint ült a székben, a kendő­vel a vállán, a kis
                    kalappal a fején barackvirágosan, egészen más világokba mélyedt, úgy tünt. Testi
                    masszája, megviselten, még az öt emelet kínját is reflektálta ráadásképpen s úgy
                    ült a szék­ben, fujdogálva, elakadt szívvel, nyugtalanságban, mintha még mindig
                    a lépcsőkön mász­na. Elborult szeme, könnyes széleivel maga elé meredt s
                    reszketeg ujjain számlálni látszott nem tudom hány lépcsőfok fölött, micsoda
                    stációkat!</p>
                <p>Más világokba mélyedt? Hova? Ha tudnám ennek a léleknek az egész történetét, a
                    titkokat és sóhajokat, a gyónásokat és vallomásokat, melyeket még önnönmagának
                    sem mer bevallani az ember, a redők redőit ha tudnám e léleknek, még akkor sem
                    tudnám, micsoda más világokba mélyedt. De ami gyötörte, amin eltöprengett, ami
                    látszólag nyomta ezt a fájdalmas szivet, csak az a pár kérdés volt, amit a nők
                    mind egyformán kérdeznek, ha otthagyták szegényeket. Amit tudni akart, csak az
                    volt, amit a nő mindig tudni akar: a tulajdon szerencsétlenségét az összes
                    adatokkal, részletekkel s magyarázatokkal. Mért maradt el ilyen sokáig ez az
                    ember s ha már elmaradt, mért nem szólt magáról évekig? Hol veszett el, mért
                    veszett el, mi kötötte le olyan mámorosan, olyan hatásosan egy távoli világban,
                    hogy három évig nem volt egy perce, mikor hazagondolt volna, az asszonyára,
                    gyerekekre! S amint itt töprengett, amint ezt kutatta, amint fujt és számlálta
                    az ujjain a sok stációt, már-már nem bírta, robbant! Ki fog felelni neki? Hogy
                    tudja meg? A sok kérdése között az óceán volt. S akkor azt tette, amit soha
                    idáig, semmi körülmények között, ha egyszer ült egy székben. Azt tette, hogy
                    felállott!</p>
                <p>- Hallgasd csak! - mondta Reményi s rázendített a «Repülj
                        fecském»-re!</p>
                <p>Felállott, ment, elvonszolta magát barackvirágosan s a nagy kendőt is vonszolta
                    maga után a padlón. Eltünt a konyhában s megnézte mit főznek. Reményi csak
                    zengett. A «Repülj fecském!» Este lett. A gyerekek nagy
                    garral jöttek, csomagokkal, barátokkal, különböző jó magyarokkal s egyetlenegy
                    franciával, aki leült az asztalhoz, az ebédlőbe, még mielőtt terítet­tek. Két
                    fiatal cselédleány, takarosan, ki-be szaladgált az ajtón, terített régi
                    ezüstökkel s be­szegte virággal az asztalt. Az ürücomb illata szállt. Egy
                    kétméteres aranyrúd jelent meg, ami a kenyér volt. Adrienne, festőien,
                    elrendezte a dessert-eket. Egy torta tünt fel, keresztelőien ünnepi és nagy,
                    habos tornyaival, mint egy székesegyház hóban. Tibor, bravúrral, kihúzta a
                    dugókat a borosüvegekből. Bíborban egy óriási langouste, a csápjaival nyúlt ki
                    kék porcellán­ból. A francia már törte a kenyeret, már készült! Ki volt ez?
                    Senki sem tudta, Tibor barátja! Vollard! Minden este itt ült, minden vacsoránál,
                    még mielőtt terítettek. Reményiné bejött a konyhából s helyet foglalt az
                    asztalnál. Már nem volt barackvirágja. Ősz haja volt. Mind ültünk körülötte,
                    mint egy szerzet.</p>
                <p>- A langouste-tal kezdjük, - mondta pontifikálva.</p>
                <p>Az öt szobán át, Reményi csak zengett! Útjában eljött az asztal mellett, mint egy
                    vándor, egy falat kenyeret kért, egy narancsszeletet a tátott szájába, mint egy
                    állat, mert nem is evett mást, mert nem is tette le a hegedűjét, s már ment
                    tovább és zengett! S keresztül-kasul, ahogy az öt szobán át, a zenéknek öt
                    világrészén át járt, öt világrészén tercekben s oktávokban, kéjekben s
                    haragokban, a mennyekből a poklokba, a poklokból a mennyekbe, Tartiniből a
                    Szózatba, a Szózatból Mendelssohnba, a vágyakból a kétségbeesésekbe, a
                    kétségbeesésből még keserűbb tüzekbe, csak zengett és csak zengett és mindent
                    összekevert s mindent összezengett és a hegedűjét marcangolta s a hegedű
                    visszamarcangolta s így tépték egymást, így szaggatták ketten, az ember a
                    hegedűt, a hegedű az embert, és soha nem szűntek meg, soha egy pillanatra és
                    csak zengtek! S mikor végül, késő este, már nem bírta tovább s egyszerre csak
                    kijött a szobájából, holtra fáradtan, a hegedűje nélkül, - olyan furcsa
                    benyomást tett, nem is tudom, de olyan furcsa volt ez, hogy már nincs munkában,
                    hogy elhagyta a hegedűjét, hogy bennhagyta a szobájában az ágyon! Ahogy ott
                    állott, felerész ember a másik fele nélkül, hegedű nélkül, ahogy ott állott a
                    fal mentén, - olyan furcsa volt az, olyan szokatlan, szinte bántó, olyan furcsa,
                    mint aki kiszökött volna a nászéjszakából pihenni egy percre.</p>
                
            </div>
            <div>
                <head>XXVII.</head>
                <p>A mellett, hogy Reményiné órákhosszat eltöprengett lelki rejtélyek előtt,
                    másrészt, leszállván a valóságba, drága lélek, gondja volt a maga nagyasszonyi
                    méltóságára s amit három éven át elmulasztott, azt most bőven kipótolta s
                    helyrehozta olyan pazar vacsorákkal minden este, kivétel nélkül, hogy rue
                    Nouvelle-beli háztartása, permanens díszlakomákkal, étel-ital ünnepi luxusával,
                    halmozásával, fokozásával, kifogyhatatlanságával, valami vendéglői üzem méreteit
                    öltötte. Magyar vérmérséklete a hölgynek, évekig nyomorba fojtva, újra
                    felgyujtotta a kony­há­ban! hagyományos tüzeit.</p>
                <p>Mit mondjak? Keserves bőjtjeimben az esti csillagot vártam. Soha esti csillag,
                    költőnek, ilyen áldást nem jelentett, még eschenbachi Wolframnak sem, - 
                        oh 
                    du 
                    mein holder Abendstern! Egész nap nem ettem egy falatot s
                    úgy indultam sápadtan ez intézményes bankettekre, min­denre készen, mint egy
                    harcos, mint egy ét-művész, mint egy ember, aki nem a szónok lesz! A többiek is
                    így jöttek mind, szédülten az éhségtől, mint az izraeliták a sivatagban, de
                    azzal a szent reménnyel s kéjes előreképzeléssel, amit a bizonyosság érzete ad a
                    keresztényeknek is. A francia Vollard, latin szellem! már hatkor leült az
                    asztalhoz, egy órával vacsora előtt s ott kezdte az élvezetet, hogy nézte,
                    hogyan terítenek! Ott kezdte, hogy azt a két takaros cseléd­leányt, aki
                    terített, felfalta a szemével, de a gyomrára is gondolván, kikérdezgette őket,
                    igen élénk érdeklődéssel, a menű irányában. A menű szellemében ült aztán és várt
                    és készült, mint aki egy koncerten kívülről tudja a programmot. Törzsfőnöki
                    fogsorában úgy benne volt az ábránd és a kéj, hogy az egész jelenség valósága,
                    az egész ember kecskeszakállasan, szinte ijesztővé vált. Tibor barátja! Ez volt
                    az az ember, rejtélyes, hallgatag, commis voyageur
                    külsejű ember, aki később, nem tudom hogyan, Cézanne-t felfedezte!</p>
                <p>Az asztal roskadt. Szünet nélkül, Reményi vándorolt és zengett az öt szobán át a
                    hegedűjével, a nyitott ablakok mellett. Az alkony emelte e percet és mindazt,
                    amit érezni lehetett hozzá, ami mind virult, mind fény volt az ablakokon túl:
                    egy gyönyörű Párizs, nagy, zajos, vidám, fülledt, elbűvölőn köztársasági,
                    szellemes, finom, művészi, Renan a Collège de France-on,
                    nők a boulevardokon, az Opera zöld teteje a fényben, platánok, Sadi-Carnot az
                    Elyséeben, végtelen kocsisor, virágok s a nap a Madeleine oszlopai fölött, ahogy
                    leszáll az égen. Egy ragyogó nyár.</p>
                <p>Az asztal roskadt, Veronese! Virágos szélei között, mint virágos partok mentén, a
                    tálak mint a bárkák siklottak tova a damasz asztalkendőn, mint fehér tavon,
                    amelyre a lámpa fénye tűzött. Reményiné ismerte, árnyalati titkaiban, titokzatos
                    zamatjaiban, keverő-kavaró fogásaiban, mélységeiben, örvényeiben s
                    magaslataiban, tökélyében és rejtélyeiben, vérében és ízében és lelkében a
                    francia konyha minden művészetét, a magyart is, mindent, a 
                       turbot sauçe 
                    mousseline-t csak épp úgy, mint a szegedi halászlét, a
                        tournedos 
                    Rossini-t csak épp úgy, mint a malacpörköltet, a 
                        Soufflé à la 
                    Brillat-Savarin-t épp úgy, mint a túróscsusza töpörtyűset
                    s ezt mind felváltva tálaltatta, illatoztatta s lobogtatta, vegyesen és
                    együttesen, egyszerre és át­mene­tesen és meglepetésszerűen, minden gusztusnak
                    kedvezően s minden hazafiságnak!</p>
                <p>Reményi jött-ment az öt szobán át és zengett. Két szúrós szeme, egy pillanatra,
                    zordonan villant az asztal fölött, s rosszalóan nézte, egyrészt mint
                    vegetáriánus, másrészt mint megrög­zött fukar, a bélszíntömböt dúsan
                    felszeletelve egy fulmináns fatányéros mellett bicskával a tetejében s még
                    rosszalóbban, néhány perccel később, amint jött vissza, zengőn a hegedűjével,
                    még rosszalóbban egy hegyoldal paprikáscsirkét egy mans-i poularde mellett piros
                    aranyra sülve s megszurva egy ezüstnyárssal, mint egy tőrrel a mellében! És
                    látta az argenteuili spárgákat, mint egy halom szűz gyertyát, olyan vastagon egy
                    tálban s a töltött-paprikákat üdezölden és gúlában egymáson. És látta a
                    tortákat, a grillageokat s üvegszerűeket, mint a kristálypalotákat és látta a
                    sajtokat, azaz hogy érezte inkább, a roquefortot, a chestert, a folyós
                    camembertet, hármas illatukkal, amint az orrába dolgozták a maguk koncertjét s a
                    maguk szonátáját, hogy zeneileg szóljak. S látta a sokféle gyümölcsöt, a
                    calville almákat és a fontainebleaui szőlőt, halovány fürtökben, mint egy-egy
                    szűzleány keble a bibliai hasonlatok­ban s látta a szamócát nyers fűzfakosárban,
                    ahogy egyenest az erdőből hozták s az őszibarac­kokat valami álombeli fákról,
                    hamvas-szürkében, kárminnal megkenve, mint legfinomabb vérrel, mint tündérek
                    vérével valami gyilkosságból s mikor mindezt látta, a pommard-t kristály­ban, a
                    sorbet-kat s a likőröket glédában, mikor mindezt látta, valósággal felágaskodott
                    a hegedűjével, a hegedűjére, mint a legmagasabb faágra, a legszárazabb ágra,
                    lelki kínjának legmagasabb fokára, harmóniájára s agóniájára, a hangjának
                    legkeserűbb csúcsára és tragédiá­jára, ahol szinte felkötötte magát, dühösen, a
                    melódiára!</p>
                <p>A vendégek mind ettek. A vendégek mind nagyon sokat ettek. A vendégek mind éhomra
                    gyűrték a gyomrukba a sokféle kalóriákat s robbanó anyagokat s inkább csak
                    nyeltek, mint rágtak s ettek és mindent megettek s nem hagytak ki semmit s a
                    mans-i poulardra töltött­paprikát ettek s a tournedos-knak sem kegyelmeztek,
                    valamint a paprikáscsirkének sem s a Brillat-Savarin-re túrós-töpörtyűset ettek
                    annyi szeretettel, honvággyal és nemzeti érzéssel, hogy mikor vége volt a
                    vacsorának, ha ugyan vége volt, majdnem mind rosszul lettek, rabelaisi
                    értelemben! Az előszobában volt egy ablak, mely az udvarra nyílt. Mind idejöttek
                    ehhez az ablakhoz a vendégek s búsan az ablakfának dőlve s könnyedén lehajtva a
                    fejüket, öt emelet magasságából könnyítettek magukon, mint a tűzhányók,
                    füstölögve, az udvarra zajló gravitációval. A nyári éj csöndjében a csillagok
                    alatt, rejtélyes hangok és zajok hangzottak, melyeket könnyű volt megfejteni. A
                    házmester ordított és tiltakozott. Nem használt. Van egy bizonyos neme az emberi
                    rosszullétnek, a lelki agóniának, mikor nem használ semmi, mikor a
                    civilizációnak el kell hallgatnia. Más vendégek, más elborultak, más tragikusak,
                    más agóniások, tengeri utasok s hajótöröttek jöttek, más magyarok és édes
                    honfitársak, akik nem sokat bánták a házmestert öt emelet mélységében s
                    egykedvűen a fejére zuhantották, mint egy sárkányra egy hegyszakadékban, a
                    gyomruk egész revolúcióját. Igazi rubensi kép volt ez, igazi flamand éjjel búcsú
                    után, mert a teli hold sem hiányzott belőle mosolyra ferdült ábrázatával, az ég
                    tulsó sarkában, ahol nézett.</p>
                <p>Egy este, ebben az ünnepi hangulatban már csak Vollard ült az asztalnál, aki
                    bírta, egy francia! s jó magam is, aki itt ültem, az asztal tulsó végében immár
                    megkönnyebbülten, mint egy római, túl a válságon s aki elülről kezdheti. A többi
                    vendégek és rómaiak, nagyrészt az ablaknál tartózkodtak, az előszobában. Csak
                    ültem csendesen a hallgatag Vollard-dal az asztal sarkában s Reményinével
                    tőszomszédságban, csak így ültem és cigarettáztam. A cigarettám füstjét, amint
                    szállott, bámulta Reményiné.</p>
                <p>A nők számára, minden a szív. Legyen ez a szív tele bánattal vagy örömmel s akkor
                    a nőt nem is érdekli más ezen a világon s nem is kell külön mulattatni.
                    Reményiné nézte a füstöt ahogy szállott s összegyüjtvén gondolatait a füstszálak
                    irányában, már-már beszélni készült, ahogy azt szokta, valami sűrűbb
                    lélekzetvétel kíséretében, a maga szűk körébe fojtva. Csakugyan így volt ez
                    minden este, így készült, így kezdte minden este, valami kis lelkendezéssel, a
                    szomo­rúságok kis dallamait nagy általánosságban, a banális bánatok és
                    csalódások kis pengetését egy egész emberiség hangján s ebből átvariált, a
                    legszemélyesebben, a legegyéniebben, a legegyénibb hangokra s privát dallamokra,
                    a tulajdon keservére s bánatára, szenvedésére és elmulására a legszürkébb
                    monotoniákban, - ez volt az ő hegedűje, ami zengett!
                    Alighogy beszélni kezdett, már tudtam, hogy ez jönni fog, ez a kis részlet, már
                    előre vártam ezt a finom kis passzust s készítettem a zsebkendőmet.</p>
                <p>- A rejtély meg van fejtve, - mondta. - Tudja mért maradt el Reményi évekig? mért
                    hagyott bennünket a nyomorban? Egy barátnője volt Amerikában! Egy barátnője!
                    Akiért bennünket elfelejtett, a gyermekeit, engem, mindent! Egy barátnője!</p>
                <p>S előkotort a szoknyája redőiből egy levelet.</p>
                <p>- Hercegnőnek szólítja! szerelmes hercegnőjének! az ő Azrá-jába
                        szerelmes hercegnőjének! Mert ez ő, az Azra! ez Reményi! Hatvanéves
                    korában Azra! Ezzel a kopasz fejjel, ezzel az orral, ezzel a két füllel, -
                    Azra!</p>
                <p>Ezzel a hegedűvel! gondoltam, de nem mondtam s csak átvettem a levelet s
                    olvastam:</p>
                <p>«Még küldöm a muskegoni lapokat. Most olyan egész kis helyekre
                        megyek, ahol már nem lesznek ujságok!»</p>
                <p>Óh Istenem! gondoltam, egész kis helyek! Amerikában! ahol nincsenek ujságok!
                    Vajjon hol lehetett ez? micsoda világ végén? micsoda naplementékben, micsoda
                    vadonban, orkideák őserdejében, ahol nincsenek ujságok!</p>
                <p>- No lám, - mondtam, - csakugyan, a rejtély meg van fejtve! Hogyan is találtuk
                    volna meg, ilyen messze! ilyen messze!</p>
                <p>S eszembe jutott a téli reggel! a Newyork Herald terme! Szegény öreg asszony, aki
                    ült ottan a téli reggelben, ezer ujsággal körülötte! és remélt és várt!</p>
                <p>S csak néztem a levelet s csak néztem a levél szélén, azt a sokszáz millió
                    csókot, amit végezetül küldött a hercegnőnek!</p>
                <p>- Ehhez is idő kellett, ennyi csókhoz! - mondtam. - Hogy ezt mind leadja, ennyi
                    csókot, egy hatvanéves ember.</p>
                <p>- Azra! - felelte és fújt, - Azra!</p>
                <p>- Welche sterben wenn sie lieben! - idéztem a költőt.</p>
                <p>- Ezért kellett nekünk szenvednünk, - mondta Reményiné. - Három évig! - tette
                    hozzá, egészen halkan, - három évig. Ezért kellett nekem félig megvakulnom, -
                    mondta és hallgatott.</p>
                <p>De akkor látta a sápadt vendégeket, hogy egymás után megint beszállingóznak.</p>
                <p>A szobalányhoz fordult.</p>
                <p>- Apportez la bombe 
                    pralinée! - mondta.</p>
                
            </div>
            <div>
                <head>XXVIII.</head>
                <p>Ez este Munkácsyhoz ment Reményi Ede, - felejthetetlen este! A hegedűjével ment.
                    Ez volt Párizsban egyetlen koncertje, ebben a híres szalónban, Munkácsyné védő
                    szárnyaival. Gondolom, ambicionálta ezt a szalónt, ezt a koncertet, ezt a 
                        lady patronesse-t. Hajdan Liszt Ferenc is játszott itt,
                    Munkácsyné védő szárnyaival, ebben a híres szalónban. Talán ezért
                    ambicionálta.</p>
                <p>Szóval ment a hegedűjével, - felejthetetlen este! Én is mentem. Én is
                    közreműködtem, - a jó Isten legyen irgalmas nekem! Egy gyönyörű
                    mondaine-énekesnőt kísértem zongorán. Scotti bárónőt kísértem zongorán. A hölgy
                    magyar dalokat énekelt. A hölgyet én tanítottam ezekre a magyar dalokra, a 
                        Hullámzó Balaton-ra, a Maros
                    vizé-re s még számos ilyen nótákra. Köztük a Csak egy kis
                        lány van a világon! kezdetű exkluzív melódiára, s ezt külön Munkácsy
                    tiszteletére, mert ez a Munkácsy kedvenc nótája volt. Függetlenül a nótától, a
                    hölgy nagyon tetszett Munkácsynak. Innen van, hogy olyan szívesen fogadta a
                    hölgyet ezen a Reményi-estélyen, noha vegyesen velem, ha szabad magam így
                    kifejezni. De sőt, igazság szerint, a hölgy jobban érdekelte, a hölgy a dalos
                    ajkával, mint Reményi a vonójával, ezen a Reményi-estélyen.</p>
                <p>A hölggyel, megvallom, sok bajom volt. Pataky Bernát kollégám ajánlott be hozzá
                    ének­mesternek egy nap, egy keserű nap, egy reménytelen nap, mikor, miképpen
                    annyiszor! egy fillérem se volt. A hölgy, mint általában a mondaine-énekesnők,
                    inkább testi formáival s kéjes arcával hatott. Hangja kevés volt. Valami kis
                    üde, sipongó, kitermelt hangja volt, amit két gömbölyű melle emelni látszott két
                    sor fehér fog és két piros ajk közé, ahonnan kicsengett vagy kicsordult olyan
                    finoman s olyan csodálatosan érzéktelenül ez a hang, mintha jégbe volna hűtve.
                    Mint általában a mondaine-énekesnők, főként azt a sugallatos «
                       Versez moi l’ivresse
                    .
                    ..» kezdetű csábdalt énekelte a Sámson
                        és Delilá-ból, jótékonyan transzponálva s annál fagyosabban, hogy az
                    egész lelke benne volt. A magyar dalok s magyar ritmus iránt semmiféle érzéke
                    nem lévén, mint a szögeket kellett a fejébe vernem, hosszú heteken s órákon át,
                    ezeket az egyszerű s lágy melódiákat, a hangzatokat és formákat, melyek
                    elgör­bültek a dobhártyáján. Nem is szólva a szövegekről, melyeknek egész lénye,
                    atavisztikusan, előítéletesen, ellenségesen, mint egy mártír, ellenszegült.
                    Istenem, mit szenvedtem! mit szenvedtem ettől a nőtől! Mit szenvedett ez a nő is
                    tőlem! Micsoda munkám volt ez! micsoda tanítványom! micsoda kínlódásom, hogy
                    olykor már a hajamat téptem, félig őrülten, szegény fejem, aki a szőke
                    Boudorevszkát is türelemmel győztem! Olykor ezt a töretlen nyelvét, mely nem
                    hajlott egy magyar szóra, egy magyar szótagra, egy magyar hangsúlyra s
                    árnyalatra, egy magyar hangsúlynak még a visszhangjára, még az árnyékára sem,
                    ezt a töretlen piros nyelvét kitéptem volna a szájából, ahogy nem bírtam vele!
                    Százszor megismételtem egy szót s száz­szor nem tudta utánam mondani, elferdült
                    szájjal, mely ragyogott a gőgtől. Megöltem volna, úgy gyűlöltem a magam tündéri
                    Balatonáról s Maros vízéről, ami a sötét éjjel volt neki. Az embernek a maga
                    anyanyelve s az ezernyi kép, amit sodor, olyan világos, mint a fény. Nem is más
                    ez a nyelv, mint a lélek tündöklő ege. Minden szó olyan magától értetődő, oly
                    szervesen élő, zengő, isteni, oly vérből sarjadó, hogy az ember ámul s föl se
                    tudja fogni, hogyan lehet ez másnak idegen? Nem hogy idegen volt a hölgynek, de
                    valami lehetetlen dolog, valami ful­lasztó kín volt, ami nem fért a szájába. A
                    mellett mindez díjtalanul volt, hogy el ne felejtsem. Egyrészt resteltem
                    jutalmamról szólni, másrészt a hölgy se beszélt jutalomról. Úgy el voltunk
                    gyötörve, holtra fáradtan ettől a Csak egy kis lány-tól
                    mind a ketten, hogy nem is gondoltunk anyagiakra.</p>
                <p>Nem kívánom felnagyítani báltermi ízzásokig, karthagói ünnepségek charivarijáig
                    ezt a nagy estét Munkácsynál. Egy magasztos ember, pofaszakállal, állott a
                    szalón küszöbén és hirdette az érkezőket, neveiket harsogván, mint egy
                    végítéletben, mint egy tündöklő tengeren, ahol mindenki úgy jön, hogy besiklik
                    egy aranygályán! Az egész mozgásnak, a mozgás ritmusának valami néma pompája
                    volt, az a hangtalan és ájult fönsége volt, az a dermedt, fagyos és izzó
                    felívelése, amit nagymiséken, királyi esküvőkön s koronázáson lehet érezni,
                    mikor úgy tűnik, hogy a tömeg magával hozta a székesegyházat. Ki volt itt? Mit
                    mondjak? Itt volt a párizsi bíbo­rosérsek, mint egy szent gázló, mint egy
                    ibiszmadár olyan magas és olyan sovány, ősz fej­jel, skarlátban. Itt voltak,
                    aranyba dermedve, napokkal, holdakkal és csillagokkal beszögel­ve az összes
                    nagykövetek, köztük a szultán követe, nyájas török, Son
                        Excellence 
                    l’
                    Ambassadeur de l’Empire Ottomane! ahogy a pofaszakállas
                    hirdette, félreállván, hogy a nagykövetné, a nagykövet karján, beférjen a
                    küszöbön, napkeleti duzzadtságaival. S itt voltak a feudális szellemiek s az
                    oligarcha pénzkaszások, a sokféle gazdagok és gyomorbajosok, álmatag arccal
                    valami bizonytalanban, s itt voltak a nők, mindegyik mint egy-egy királynő, s
                    itt voltak mind a celebritások, félistenek és uraságok olyan magas rangban, hogy
                    mellettük Tirard miniszter­elnök, mint egy díjnok, alázatosan, már csak a
                    küszöbön állhatott.</p>
                <p>S itt voltam én, - tessék megbocsátani. Itt voltam én a bárónővel, a Balatonnal s
                    a Maros vízével, mint a koncert első száma. Volt egy fekete nadrágom, amit nyolc
                    napon át, széltében összehajtva, gondosan a matrác alatt őriztem az ágyamban,
                    hogy a súly élesre vasalja. Ehhez a nadrághoz, amelyen nyolc éjjel aludtam, volt
                    egy árnyalattal sötétebb frakkom s egy szál gyöngyvirágom a gomblyukában, s így
                    lebegtem be a nagykövetek tanácsa elé, a bíborosérsek s a többi burgrav, herceg
                    és hercegnő elé, Scotti bárónővel a karomon, így lebegtem be kissé feszes
                    fejtartással, mert az inggallérom az államig ért s így ültem le a zongorához, a
                    fehér nyakkendőm lepkeszárnyaival. De alig intonáltam a 
                       Hullámzó Balaton-t azon az Erard-zongorán, melyen még Liszt Ferenc
                    játszott, hogy rögtön befúltam a habokba, képletesen szólván, - a bárónő olyan
                    görbén kezdte! Valahogy jöttem utána recto, ahogy tudtam
                    s szinte olvadva az ingemben, így jöttem utána s így érkeztünk el, benső
                    meghasonlásokkal mind a ketten, egymás iránt érzett forró gyülölettel,
                    művészetünk végére, miután a Csak egy kis lány van a
                        világon! kezdetű nótát is előadtuk, korlátolt világszemléletével. Mégis
                    tetszett, kissé hűvösen tetszett, ahogy általában földi dolgok tetszenek
                    nagyköveteknek s bíborosérsekeknek, - a hölgy olyan szép volt! olyan szép azzal
                    a két hólabdával a keblén, mely szűzies ritmusával, kigömbölyödve a
                    decolletage-ból, valami téli reggel üdeségébe szállítgatta a hangját. Munkácsy,
                    egészen a háttérben, a falnak dőlve egy csillár alatt, el volt ragadtatva, amint
                    láttam. Azt is inkább láttam, mint hallottam, hogy ott csöndesen, amint áll,
                    fütyörészget magában. Nyilván ezt a kedvenc nótáját fütyörészgette tovább.
                    Nagyon szeretett így fütyö­részni s mindig fütyörészett, ha festett is, mindig.
                    Egészen lágy, finom, melodikus füttye volt, mint a fuvolának. Úgy tudott
                    fütyülni, visszafelé a szájába, hogy egészen halkan hangzott, mint a kanári
                    roulade-ja. Mint egy rigó, úgy tudott fütyülni.</p>
                <p>De már morajlott:</p>
                <p>- Remini...
                </p>
                <p>Reményit senki sem ismerte, soha nem is hallotta. Munkácsyné, heteken át, valami
                    excentri­kus hírét költötte őserdőkkel, wigwamokkal, majmokkal s
                    főnixmadarakkal, - ezért morajlott: Remini...</p>
                <p>Bejött egy kis ember, a hegedűjével a hóna alatt s két nagy füllel
                    jobbról-balról, - Remini! Egy kis törpe, zömök ember,
                    filiszteus-ábrázattal, hontalan, mint szent Pál s úgy sántítva is, féllábra,
                    mint Pál, abban az új lakkcipőjében, mely először volt a lábán. Megállt a
                    fényben, a zongora mellett, a féllábát sarkra állította, lehúnyta a szemét, a
                    fejét ráhajtotta a hegedűjére, féloldalt, mint egy párnára. Igy állott egy
                    percig és várt, mintha el akarna aludni. Kissé soká várt erre a kéjes álomra,
                    erre az ataraxiára, túlvilágra s nirvánára, mert itt-ott már suttogtak s valami
                    kis kacaj is hangzott. A bíborosérsek meglepődve nézett, pirosló merevségével,
                    mint egy hegy a naplementében. S a nagykövetek sorában az osztrák gróf Hoyos,
                    igen magasról köhögött kettőt, mint akit nem lehet váratni. Csak a nyájas török
                    volt türelmes s csak ült, olyan boldogan és mohamedánan a felesége hájtömege
                    mellett, mintha tejben s vajban fürödne. A többi tömeg, ízzón, csak feszengett
                    és várt. A sok gyémánt nyugtalanul szikrázott. Munkácsyné idegesen,
                    védőszárnyait rezegtette a legyezője strucctollaival.</p>
                <p>Ilyenformán e földkörüli hegedűs nem kezdte kedvező hangulatban. De sőt ez a
                    hangulat fokozatosan romlott, mikor elveszve Bach formuláiban, olyan egyéni
                    érzéssel hangsúlyozta ezeket a szent hangokat, kissé magyarosan, hogy valami
                    hieroglifáknak tüntek. S mikor végül befejezvén a 
                       Chaconné-t, megint kinyitotta a szemét s felhajtotta a fejét a
                    párnáról, csak arra a sivár világra ébredt, arra a lélektelen és gonosz világra,
                    melyre minden művész ébred s amely elhárította, mint egy Ahasvért!</p>
                <p>Nem bánta, örült, hogy vége van, a cipő nagyon szorította a lábát. A büffé
                    sarkában, ahol megvonult, le is húzta a fájósat olyanformán, hogy a lábfejét
                    benne hagyta a szárában, mert így nem fájt, cuggos cipő lévén. Igy ült magában,
                    elhagyva, a féllábával ortopédiásan, s pen­gette a hegedűjét, ahogy azt szokta,
                    függőleges állásban a térdén, amíg nem jöttem s hoztam egy fürt szőlőt, amit
                    kért. Aztán egy második fürtöt, egy harmadikat, egy tizediket, mert megint kért
                    s megint egy fürtöt s ez mind frankenthali szőlő volt, festeni való gyönyörű
                    szőlő, amit jóízűen nyelt zsugori létére, koncentráltan, hogy másnál van, ahol
                    pusztít.</p>
                <p>- No, megyünk haza? - kérdezte, miután megevett egy üvegházat s megint belenyomta
                    a lábát a cipőbe.</p>
                <p>Nagyon szomorú dolog volt, ahogy mi innen távoztunk ketten, ahogy Reményi
                    kivonult e Babylonból, negligálva, öreg ember, egy búcsúszó nélkül, lefitymálva,
                    lefitymálva? még csak észre sem vette senki, amint ment a hegedűjével, a két
                    nagy fülével, Remini! amint mentünk, magyarok, mi ketten.
                    Főként a földszinten, a ruhatárban érezhette, hogy bizony megbukott szegény,
                    mert az ilyet csak a ruhatárban lehet igazán érezni. Ahogy ezek a merev lakájok,
                    ostobák! az ujjuk végéről átnyujtották a felöltőjét, már nem is volt számukra a
                    világon.</p>
                <p>Elsántikálva az Avenue de Villiers sarkáig, végül egy konflisba szállt, egy
                    vadgesztenyefa alatt s amint nyujtotta a kezét:</p>
                <p>- Hazavinném a konflison, - mondta, - ha nem fájna úgy a lábam! Alig várom, hogy
                    otthon legyek. No, Isten vele, jó éjt!</p>
                <p>De még kiszólott az ablakon:</p>
                <p>- A jövő héten utazom Magyarországba. Viszem haza a feleségem, a gyermekem. Hadd
                    haljanak meg otthon.</p>
                <p>Talán nem is ilyen zordan gondolta, mint ahogy ez hangzott. Talán csak úgy
                    gondolta, hogy megint megy a nagy világba, tengeren túl s ne legyen több gondja!
                    No de mégis! A gyermekei! a két tizennyolcéves! Nagyon megbotránkoztam.</p>
                <p>- Hát a mester, hol szándékszik meghalni? - kérdeztem kereken, az ablakba
                    hajolva.</p>
                <p>- Én? - hebegte elképedve, hogy rá is kerül a sor. - Én? nem tudom! valahol! - s
                    az ülésnek dőlt.</p>
                <p>S már döcögött az éjben.</p>
                <p>És végül elmentem búcsúzni... Ez volt a vége, - búcsúzni! Megvallom, könnyes
                    szemmel jöttem fel a lépcsőn. Minden búcsúban megszakad az élet. Mindig fájt
                    búcsúznom, holott annyit gyakoroltam! Valaki csak átkelt a Szajnán, a kis hajón,
                    az egyik partról a másikra, hogy már fájt a szívem! Mit mondjak arról, aki
                    elment messze, a hazámba! Arra a gondolatra, hogy Reményiék hazautaznak
                    Magyarországba, kimondhatatlan kínokat éreztem. Micsoda boldogság az, hazautazni
                    Magyarországba! - ezt éreztem. Annál kínosabban éreztem ezt, hogy én nem
                    utazhattam Magyarországba! Milyen furcsa is az, a mások utazása Magyarországba!
                    Nem is az, hogy ezek utaznak, de hogy én mindig itt maradtam magamban! Milyen
                    furcsa is az, - a mások boldogsága! Hogy csak ebben hisz az ember! Hazautaznak!
                    Micsoda gyönyör ez! Hogy lehet ezt érezni! Milyen furcsa! Mikor az embernek
                    semmi része benne! Akkor lehet ezt legjobban érezni.</p>
                <p>Könnyes szemmel jöttem fel a lépcsőn. Minél magasabbra jöttem öt emelet lépcsőn,
                    annál mélyebbre szálltam. Annál mélyebbre szálltam a kínokban, a honvágyban.
                    Mikor felértem a küszöbre, az ötödik emeleten, úgy tünt, valami pincébe
                    szálltam.</p>
                <p>De csak álltam a küszöbön és vártam. Csengessek? Nem is tudtam, ha csengessek-e?
                    Ha csengessek-e, mint ahogy ezt máskor szoktam. Ha csengessek-e a mások
                    boldogságán? Mint ahogy a más fájáról ráznám a gyümölcsöt, egy idegen kertben.
                    Inkább elmenjek? nem is tud­tam. Soha vándor nem állott így egy idegen kertben.
                    Soha Ádám nem állott így az almafánál a paradicsomkertben. Soha koldus nem
                    állott így egy küszöbön, ilyen nyomorúságban!</p>
                <p>Van egy fajtája a koldulásnak, amelynél nincs silányabb. Mikor az ember a más
                    boldogsá­gából koldulna, mit? egy gondolatot! a más gyönyöréből egy illúziót,
                    egy pillanatot, egy képzetet! a valóságból egy hazugságot. Mikor az ember,
                    elgyötörten a honvágytól, még egy kuffertől is kéregetne s hozzádörgölné a
                    szívét, egy öreg kufferhez! amit föladnak Magyar­országba! Mikor az ember a maga
                    honvágyát hozzádörgölné azokhoz, akik hazautaznak! Mikor az ember utazik
                    azokkal, akik hazautaznak, anélkül, hogy utazna! Mikor az ember mindig ott marad
                    magába.</p>
                <p>Alighogy beléptem az előszobába, már is ráborultam arra a fekete málhára, ami
                    állott ottan, már is ráborultam, mint a boldogság ravatalára! A súlyát, amit
                    éreztem, a szijjakat, amit érez­tem, a bőr szagát, amit éreztem, oh Istenem! ez
                    mind az én utam volt, gyönyörteljes utam! ezek mind a tulajdon szijjaim voltak,
                    ez mind a magam nyomora volt. Az egész honvágyam, úgy éreztem, ebbe a nagy
                    málhába van begyűrve s betemetve, az egész szívem bepakkolva a sok rongy közé,
                    amit ide benyomtak. Még mindig nyomtak, még mindig csomagoltak, a tetejébe, az
                    aljára, mindenfelé a málhába, még mindig csomagoltak! Micsoda izgalom volt,
                    micsoda láz és sietség, mennyi kérdés, kiabálás, mennyi mozgás, szaladgálás,
                    micsoda friss élet, ami csapkodta az ajtót, ami itthagyta e falakat, az egész
                    lakást, ezt az egész régi sorsot, ezt a Párizst, - hazautaznak! Minden mozdulat
                    a célt jelezte s megjelölte a helyet, ahová mindez torlódott: Pest! Csak álltam
                    és néztem. Olykor útban voltam, meg is löktek. A falhoz álltam, oh Istenem,
                    Pest! Odáig nem is mertem gondolni, hogy talán Reményit irígyeljem, az ikreket,
                    az asszonyt, a cselédet, akik utaznak. Csak az a kis kézi bőrönd lehettem volna,
                    amit láttam, nyitva még, egy széken a sok toilette-dolgokkal s ezüst
                    szelencékkel benne. Soha egy kis bőröndnek ennyire lelkét nem éreztem, ilyen jó
                    dolgát, pályafutását, világjárását! És soha magamat ennyire nyomorultnak.
                    Hazautaznak! Csak mikor fecskéket láttam elszállani magasan az égben, volt ilyen
                    érzésem. Soha én így nem fogok szállhatni az égben!</p>
                <p>Mivel sírtam, Reményiné is sírt. Az a régi, száraz sírása volt, könnyek nélkül,
                    az a borzasztó sírása, amit a Newyork Herald termében láttam. Az a borzasztó
                    sírása a legnagyobb alkal­makra, az a torz sírása! Aki sohasem mozdult és csak
                    várt és várt, asztrális tengerek előtt, aki csak várt, mint egy pingvin a
                    parton, aki vár, most maga is mozdult, utazott, utazott! végre. Egész testi
                    masszája, a lelki nyomorok súlyával, esztendők mázsáival, még rettenetesebbnek
                    tünt. Mint egy tört hajó, olyannak tünt, egy tenger előtt, amelyre rábocsátják.
                    Szinte szem­láto­mást sodorta a sors. Utazott! Hogyan? Mért volt ez szinte
                    őskori, tragikus? Mint a népván­dorlásban, a Kaukázus felől, hegycsúcsok és
                    völgyek felől, úgy tűnt föl súlyos árnya valami pokoli mosolygással a széles
                    arcában, szörnyű mosoly! amivel vándorolt és sírt.</p>
                <p>- Magától nem búcsúzom, - mondta fogvacogva, néhány utolsó fogával.</p>
                <p>- Én sem a nagyságos asszonytól, - feleltem olyan ájult hangon, hogy majd
                    belehaltam ebbe a búcsúzásba.</p>
                <p>Az öt szobán át, mind az öt szobán át, mind szilajabb tempóban, mind izzóbban,
                    mind tébolyodottabban, a málhák és bőröndök között, Reményi jött-ment őrjöngve a
                    hegedűjével és zengett! Soha így nem dühöngött és zengett, ilyen magaslatokban,
                    ilyen forgatagokban, melyekben már útra kelt, már rég elszállott, röpült,
                    gurult, mielőtt a családjával a vasútra hajtatott! Olyan furcsa volt az, hogy
                    tőle nem is kellett búcsúzni, nem is lehetett. Amint zúgott s zengett a szobákon
                    át, közel és messze, már rég nem is volt itt! Nagy utazó! mi volt ez neki, ez a
                    kis rövid út Magyarországba? aki a föld végéről a tulsó végre olyan
                    könnyűszerrel szállott, mint ahogy egy más ember lép egyet a boulevardon. Már
                    rég nem volt itt. Hol volt? Sehol. Az öt szobán át, a málhák között, málhák
                    nélkül, poggyász nélkül, valami kék tavak­nál, Bengáliában, a hegedűjével! Úgy
                    kellett visszahívni, hogy indulni lehessen.</p>
                <p>- Il est temps 
                    papa! - ordított Tibor.</p>
                <p>Ebben a pillanatban, egy revolverlövés dördült, odakünn a lépcsőn. Mi történt? Mi
                    volt ez? Micsoda szörnyű dráma? Micsoda búcsú! Hazautaznak!</p>
                <p>A falnak lapulva künn, Adrienne állott, fátyolos kalapjával a fején. Mellette,
                    revolverrel a kezében, fiatal udvarlója düllesztette a szemét azzal a wertheri
                    melankóliával, amellyel az ilyen merénylők stilizálják magukat szerelmi drámák
                    hőseivé. Rálőtt a leányra? lehet, nem tudom, mindenesetre nem találta, s csak
                    állt sápadtan, halálra szántan, tragédiásan, s nem tudta, ha lőjjön-e
                    mégegyszer, igazi francia, igazi fiatal, - alig volt húszéves! De Tibor rögtön
                    rávetette magát s adott neki egy pofont. Egy rendőr is vitte már a hivatalba s
                    ott is kapott egy pofont. De ki is oktatták ott, igen bölcsen s hazafiasan,
                    abban az értelemben, hogy nem kí­vánván bántani a kisasszonyt, csak maga ellen
                    használta a fegyvert. Erre oktatták ki, hogy így valljon. Igy is vallott. Mire
                    rögtön el is engedték s már rohant is ki a vasútra, azon feldúltan s felképelve,
                    ahogy volt, igazi fiatal!</p>
                <p>Épp indult a vonat, amint kiért szegény, még látta ezt az Orient-Express-t, amint
                    gurult hosszú kocsisorával, kivilágítva, még látta! s utána vetette magát.
                    Rohant, amíg bírta, a perrón végéig, a legvégéig, a fal tövéig s még rohant
                    volna, de ott az alagút volt s ott minden eltünt a sötétben, az utolsó vörös
                    lámpa.</p>
                <p>- Je suis bien malheureux! - mondta, mikor jött vissza
                    lihegve.</p>
                <p>Nem is feleltem, hagytam, mentem. Hazautaztak, - mondtam magamban, mikor kiértem
                    a boulevard Magentára.</p>
                
            </div>
            <div>
                <head>XXIX.</head>
                <p>El fogom kérni díjaimat Scotti bárónőtől, - ezt határoztam. Ezt határoztam azzal
                    az elborult jogérzéssel, ami a kizsákmányolt embert olykor bizonyos
                    szélsőségekbe kergeti. Végre is, dolgoztam ezért a nőért, kínlódtam evvel a
                    nővel. Hat hétig tanítottam, mindennap tanítottam! Zongorán kísértem hűvös
                    dalait a Munkácsy-estélyen, sikere volt! ünnepelték! Munkácsy, nyilván külön is
                    megünnepelte, - lehet az, szabad az, ennyire megfeledkezni egy szegény
                    fiatalemberről, kérdem? Kótákat is másoltam érte hosszú éjjeleken át, szegény
                    fiatalember!</p>
                <p>Idáig nem igen történt, hogy nők megfeledkeztek rólam, mégha nem is tanítottam
                    őket s nem is másoltam kótákat értük. Ez volt az első, igen bántó eset, amikor
                    magamra hagyva s lefity­mál­va, teljes zamatjában ízleltem meg szívemben a női
                    szív hálátlanságát. Ennél nincs kese­rűbb dolog a világon. Nem tudom, mit kíván
                    az ember a nőtől, micsoda abszolút dolgot. Azt sem tudom, miért érzi az ember
                    olyan felfokozottan brutálisnak a nő hálátlanságát. Az igazság az, hogy
                    fellázadva a szívemben, valóságos lelki válságaim voltak.</p>
                <p>Keserű haragjaim voltak, amint e nőre gondoltam. Csak keserű haraggal lehetett
                    gondolni e nőre, mint általában a legtöbb nőre, de erre különösen keserű
                    haraggal. Rettenetes munkám emlékeit idézve, zenei kínszenvedésem emlékeit evvel
                    a nővel, olyan dühökbe gurultam, négy fal között, a szobámban, olyan
                    kétségbeesett dühökbe, hogy lázongó szívemben, robbanásra készen, a legzordabb
                    gondolatok ébredtek, valami halálos kísértés legködösebb füzérén. Nem analizálom
                    s nem hordom össze apránként e gondolatok elemeit annak a nagy egységnek a
                    masszivitásáig, amelyben indulatbeli matériák, a mérges atomok nyüzsgésével,
                    kavarodásával s megtermékenyülésével a tragikus cselekvés felé sodorták, mint
                    leghőbb vágyak felé, szegény elkábult fejemet. Ölni szerettem volna. Minden
                    különösebb magyarázat nélkül, egy­szerűen megölni szerettem volna ezt a nőt! Nem
                    látván módját, hogy jogos díjaimhoz jussak, csak arra gondoltam, hogy megöljem.
                    Hosszú percekig, gondolatban, gyilkos voltam. Ez volt az egyetlen nő életemben,
                    akit meggyilkoltam.</p>
                <p>Hogyan lehet ezt prózaiabban magyarázni? Mi volt itt a lélek titka, nagy harca,
                    tusája? Magyar világnézletemben s úri gavallériámban nem kérhetvén anyagi
                    jutalmat egy nőtől, másrészt a nő sem jelentkezvén önként a jutalommal,
                    azonfelül, marcangoló szegénysé­gem­ben, nem is mondhatván le e jutalomról,
                    ilyen drámaian véltem elvágni a csomót egyszerre a nő nyakával s a 
                        Hullámzó Balaton-nal benne! Ez a szegénység romantikája,
                    a büszke szegény­ségé. Szerencsére nagyobbszerű energiák és terheltségek nélkül
                    lévén, zord lelki viharjaim meddőn lezajlottak bennem s legyőzve a kísértést s a
                    romantikákat, inkább csak magamat gyilkoltam. S megint csak azt határoztam,
                    békés nyárspolgáriassággal s meg­lehetősen franciásan, akarom mondani francia
                    hatások alatt, hogy egyszerűen el fogom kérni jogos díjaimat. Ezt határoztam,
                    miután hazulról is, lapjaimtól, hasztalan vártam jogos díjai­mat. Ezt
                    határoztam, miután harmadik napja nem ettem. Az éhségnek vannak ilyen tragédiái,
                    az összes tragédiák fölött. Mikor az ember egyszerűen elkéri egy nőtől, ami jár
                    az embernek.</p>
                <p>Mivel resteltem személyesen jelentkezni, a levélírás silány módjához folyamodtam.
                    Régi emberi gyöngeség és gyászos szemérme az emberi léleknek, hogy amit két
                    élőszóval el tudna intézni, azt bőven kidolgozva hozza levelekben. Az ember úgy
                    áll ösztönszerűleg, tulajdon szívével szemben, mint egy adóhivatallal, ahol
                    mindenhez egy akta kell. Vágyakhoz és fájdalmakhoz levelek kellenek. Az ember
                    sohasem írna leveleket, ha nem gondolná, hogy ez könnyebb, mint beszélni
                    bizonyos esetekben. Könnyebb? Alig hiszem. Ha valami fölényes levélben,
                    szuverénül, azt kéri az ember, amihez nincs jussa, ami csak képzelődés, föllépés
                    és követelődzés: az még lehet eredeti, bátor, vakmerő, ebben még lehet valami
                    elszánt dolog. De azért írni, ami jogosan megilleti az embert, ez, valljuk meg,
                    szánalmas. Az ilyet legnehezebb is írni.</p>
                <p>Több levelet próbáltam, olyan stiláris nehézségek, olyan izgalmak s konfúziók,
                    olyan lelki viharzások közben, hogy e benső zajoktól s lármától nem hallottam a
                    mondatom ritmusát, nem hallottam önmagamat. Déltől estig, tíz órán át, tíz olyan
                    sort írtam, hogy nem tudtam aludni ettől a tíz sortól. Az egész éjjel ezt a tíz
                    sort forgattam a fejemben s belemondtam a párnába s magamnak recitáltam százszor
                    és százszor egymásután, a sötétben, ezt a tíz sort, a hatásokat kutatván. Minden
                    szónak a mélyére szálltam, az értéke rezgésére, a tüze fényére, az értelme
                    zengésére, hangmértani rebbenésére s a vége az volt, hogy elkoptatván az
                    egészet, másnap megint elszálltam új levelek szárnyán. Megint írtam egy levelet.
                    Ezt megint átírtam s megint átírtam s jogos díjaimért annyit koncipiáltam s
                    annyi levelet írtam, hogy már jogtalannak tűntek e különböző variációkban. A
                    szavak, ahogy válogattam őket, a mondatok, ahogy konstruáltam őket, az értelmi
                    arányok, ahogy keresgéltem őket, már-már elmosták bennem elborult jogérzésemet.
                    Már rátévedtem az irodalomra. Már kiestem a profán életből és beleestem egy
                    lírai-tengerbe. Beleestem a Vörös-tengerbe, holott az izraeliták itt szárazon
                    jöttek át. A sorsom rejtélyében már úgy írtam, mint húsz évvel később, a «
                        Levelek egy barátnőmhöz» című kötetemben. Már csak írtam.
                    Már nem is tudtam, mit csinálok, csak írtam. Jogos díjaimat kívánván elnyerni,
                    rájöttem az egész szerencsétlenségre, önmagamra, költő! Végre mégis írtam egy
                    levelet. Egy egyszerű kis levelet. Egy olyan egyszerű kis levelet, mint egy
                    egyszerű kis ibolyacsokor.</p>
                <p>Ezzel a levéllel a zsebemben elmentem a bárónő lakása környékére. Csak a
                    környékre. A leghosszabb úton mentem, azokkal a szándékos szünetekkel s
                    kerülőkkel, melyekkel az ember megprolongálja a terveit, a végzetét. Hátha
                    valami csodába botlom útközben s a levelem tárgytalanná válik. A Place Vendômeon
                    egy csomó ember állt egy szálloda kapuja előtt és bámult.</p>
                <p>- Mit várnak itt? - kérdeztem egy rendőrtől, aki maga sem volt tájékozva.</p>
                <p>- Valami királyt! - felelte, - quelque, roi!- S ment
                    tovább.</p>
                <p>A görög királyt várták, mert ilyet még nem láttak Párizsban, görög királyt. Renan
                    elhitette a franciákkal, hogy csak az athéni köztársaság számított a világban. A
                    görög király! gondoltam, ez segíthetne rajtam. Ez nyilván megőrizte a
                    tradiciókat az írók irányában. Magam is beálltam a sorba és vártam. Gondoltam,
                    ha nem megy máskép, csinálok egy riportot. Már fel is tünt a kapuban, görög
                    király, civilben, de olyan farsangi hadsegéddel katonaruhában, hogy egy egész
                    hattyúmadár volt a sisakján, két tündöklő szárnnyal. Mind kiáltottak: «
                        Vive 
                    le roi!» Én is kiáltottam, olyan kétségbeesetten
                    kiáltottam, olyan üdén és zengőn a legszebb hangomon, amennyire csak magamra
                    kívántam terelni a figyelmet. Az egész szívem tele volt ragasz­kodással a görög
                    király iránt. A nyomora legmélyén az ember, mikor már mindenki elhagyta, csak
                    egy királyban bízik. Ez Isten sugallata az emberben. Mert az ember leginkább
                    abban bízik, ami a legmesszibbre van tőle. Az igazság az, hogy a görög király,
                    mint általában a királyok, valahogy úgy nézte a tömeget, hogy senkit sem látott.
                    Beszállt egy kocsiba. A hattyú is beszállt utána. Vége volt. 
                       Quelque roi! Gondoltam, a rendőrnek van igaza, hogy ilyen fitymálva
                    szólott. Ez ismeri a királyokat. Gondoltam, felküldöm a levelemet Scotti
                    bárónőnek.</p>
                <p>Néhány lépést jöttem a rue Mont-Thabor irányában. A sarkon megint megálltam egy
                    sor madárkalitka előtt, egy bolthajtásban, ahol egy öreg ember, a kalitkák
                    között, énekes madarait kínálta. Mindenféle apró madárkák ugráltak sipongva a
                    kalitkákban és egy rab fülemülét is láttam, aki csak búsan gubbasztott s nem
                    adott egy hangot s nyilván csak a maga fülemüle-tragédiájára gondolhatott, a
                    szülőlombjára, valami távoli erdőben. Egy másik madár, egy gyönyörű pintyőke,
                    kiszúrt szemmel állott a kalitkában, egy lécen és valahogy félvállról fütyült,
                    igen keservesen az elferdült nyakával s a fejét magasra tartva, ahogy nyilván a
                    fényt kereste, amelyre még emlékezett.</p>
                <p>- Vak? - kérdeztem.</p>
                <p>- Csak igy fütyül szépen, - felelte az öreg ember, mint egy barbár a
                    bolthajtásban.</p>
                <p>Oh Istenem, fel lehet-e ismerni egy pintyőke két holt szemében az élet egész
                    silányságát? Már nem haboztam, mentem. Nem is tudom, hogyan bátorodtam föl,
                    micsoda szolidaritásban, ezzel a szegény művész-madárral. Világtalan
                    fütyörészése, valahogy kitárta elém, micsoda hangokon! a magam vak líraiságát s
                    úgy sejtettem meg benne testvéri magányát emberi bűnnek s fájdalomnak, testvéri
                    magányát, ami a kis lécről s a kalitkából szólott s messze elhangzott az utcán.
                    Felküldtem a levelemet a házmesterrel és vártam.</p>
                <p>Nem telt bele öt perc s már jött vissza a válasszal.</p>
                <p>- Nem jár semmi! - mondta. - Ezt üzeni a bárónő.</p>
                <p>Csak néztem.</p>
                <p>- Nem jár semmi? - kérdeztem azon elbárgyultan, ahogy olykor a legvilágosabb
                    dolgokat nem érti meg az ember.</p>
                <p>Mikor kiértem a rue Castiglione-ba, a Tuilériák elé, már kitöröltem a szívemből
                    Scotti bárónő emlékét. Ennek örökre vége, gondoltam, lemondok díjaimról, nem is
                    fogom kérni többé, soha többé ezeket a díjakat, se szóban, se irásban, soha
                    többé, egyszerűen megadom magam, vallá­so­san, Isten akaratának s annak a sivár
                    lelketlenségnek, ami ezt a világot alapjaiban össze­tartja. A különös az, hogy
                    vallásos érzelmeim voltak. Soha többé nem foglalkozom evvel a nővel, fűztem
                    tovább, nem érdekel többé, haljon meg. Nagyon közelről érezvén a sorsomat, mert
                    már két napja nem ettem, a bárónőt a Gondviselésre bíztam s bizonyos francia
                    hatások alatt, melyeknek ezidőtájt már áldozatja voltam, azt a bizonyos
                    történelmi szót adresszáltam fagyos lénye irányában, mely minden helyzetre
                    alkalmazható lévén, az örök búcsú számára sem volt hatástalan. Azt a bizonyos
                    történelmi szót, mely Cambronne-tól származik Waterloo síkságán s amelynek zord
                    fonétikájában minden lelki válság megkönnyül s feloldódik. Azonfelül azt is
                    tapasztaltam, mennyire üdítő e szó, e történelmi szó, főleg nőkkel szemben való
                    alkalmazásában, üdítő? több! egyenesen megváltó, páratlan, boldogító! Bejöttem a
                    Tuilériák kertjébe, mint egy hajótörött, mint egy sorsüldözött, mint egy igazi
                    árva, mint egy költő, aki az egész világból, érzésből és tudományosságból beéri
                    egyetlenegy szóval. Egyet­lenegy történelmi szóval. De mivel a jó Isten
                    kitüntetett a könnyek adományával, lágyan el is sírtam magam, magyar
                    érzelmességemben, amint ültem egy fa alatt egy széken. Most már csak meg kell
                    köszönnöm Pataky Bernátnak, ha találkozom vele, ezt a sibylla tanítványomat,
                    gondoltam és csak ültem a széken.</p>
                <p>Körülöttem karcsú fiúgyermekek játszottak a kertben. A nagy medencén vitorlás
                    gályáikat irányították a szélnek, hosszú nádpálcák segélyével. Még csak nem is
                    olyan régen, gondoltam, én is ilyen karcsú fiúgyerek voltam, ha nem is volt
                    vitorlás gályám, mert én inkább csak álmodoztam, valami gonosz könyvvel a
                    kezemben, a Kraszna partján, Szalkán. Még csak nem is olyan régen! Vannak
                    szavak, amelyek, ha nem is történelmiek, ha egyszerűen csak magyar szavak, az
                    ember lelkét véresre sebzik. Melyekkel egész világok gurulnak, olyan szavak.
                    Olyan szavak, hogy nem is lehet kifejezni, amit kifejeznek. A honvágy
                    marcangolt. A Jászai tündéri képe tünt föl a horizontban, kelet felől, a nap
                    sugártörésében, mint valahol Antiochiá­ban. Rózsák illata szállt valami
                    rejtélyes mulandóság szárnyán, ami észrevétlenül sodorta az életet, a
                    történelmet, a dolgok minden hívságát a földön s az árnyakat is mind sodorta,
                    lovagolvást a Tuilériákban s Mária Antóniát a kert végében, hajdani rózsákkal,
                    sápadt női fantóm! Gondoltam, fogok írni egy drámát Antóniáról Jászai Marinak,
                    hogy kimutassam ragasz­kodásomat. Miért, hogy mindig arra gondoltam, rendszerint
                    legnagyobb szegénysé­gem­ben, hogy valami súlyos dolgot írjak. Ha nem voltam
                    boldog ötéves koromban, nyilván azért volt, mert akkor még nem gondoltam arra,
                    hogy egyáltalán írjak valamit.</p>
                <p>S csak ültem a széken a Tuilériákban, mert itt a világ végéig ülhet, egy
                    szalmafonatú széken, díjtalanul, a magányos ember. S csak válogattam a
                    lelkemben, keserveim füzérén, a legfino­mabb hangulatokat, mert a magyar
                    honvágy, mindennél erősebb lévén, legfinomabb hangula­taival, már elfojtotta a
                    szívemben a francia hatások varázsát. Még csak nem is olyan
                        régen! Csak ezt variáltam abban az egyhangú vonatkozásban, ami a mult
                    életemnek tűzte a lelkemet, mint egy bús növényt a fénynek. Minden olyan közel
                    volt, alig történt meg, alig zajlott le, tegnap! Tegnap, hogy eljöttem hazulról,
                    hogy a Nemzeti Színházban az Ember tragédiájá-t láttam!
                    Vajjon csakugyan ez, az ember tragédiája? kérdeztem
                    aggódással, Madách iránt való mély tiszteletemmel. Az a legsötétebb perce az
                    emberi léleknek, mikor remekművek irodalmiasságához méri a maga egyéni keservét.
                    Shakespeareből ki lehet ábrándulni ilyenkor. Ki tudott ezen a világon, az én
                    tragédiámról? Minden olyan közel volt, alig történt meg, alig zajlott le,
                    tegnap! Minden olyan közel volt! Csak az volt olyan régen, hogy utoljára
                    ettem.</p>
                <p>Talán semmi annyira nem izgatja s nem kísérti meg az ember lelkét, mint ami
                    hiábavaló s lehetetlen. Innen a mindenféle újítók s forradalmárok vállalkozása,
                    a sarki utazók zord nosztal­giája is, hosszú évszázadok óta a sarki világok
                    felé. Én nem vágytam ilyen messzire, a föld végére, kísértetéseimben, én csak
                    valami tűzijátékban kigyujtottam magamnak, a képze­letem lobogásán, a
                    hazatérésem szceneriáit, minden részleteivel, mint ahogy külön magamnak egy
                    drámai jelenetet írnék. Mert mindig úgy szerettem volna élni, ahogy ezt magamnak
                    meg­írnám. Ahogy ültem a széken a Tuilériákban, úgy magamba szálltam,
                    koncentrálva magamat, hogy álmaimat szőve, a valóság gyönyörébe estem. Mert a
                    valóság csak akkor gyönyör, ha azt az álmok szövik. Mindent elhittem magamnak,
                    mindenüvé követtem magamat azzal a stiláris készséggel s engedelmes hűséggel,
                    ahogy az ember a vágyait tudja követni, a vágyait a nyomor­ban, a gondolatok
                    szárnyán. Amennyire szenvedtem a valóságban, épp annyira boldog is voltam
                    túlonnan a képzeletem világában, mert a szenvedés csak addig számít, amíg fel
                    nem váltja egy illúzió. Apránként kidolgoztam, pedantériával, egy egész tervet,
                    egy egész prog­rammot azzal a könnyed építkezéssel, ahogy légvárakat épít az
                    ember, ahogy utazna az olyan ember, aki egyáltalán nem utazhat, ahogy mindent
                    megenged magának az ember, ha semmit meg nem engedhet magának s ha két napja
                    koplal és csak hallgat. Kidolgoztam egy egész rendszert, egy egész álmot, egy
                    egész új világot arra a napra, mikor haza fogok utazni! Korán fogok kijönni a
                    vasútra, gondoltam, legalább is egy órával indulás előtt s gyalog fogok kijönni
                    a vasútra, hosszú utcákon át, százféle kerülőkkel, hogy élvezzem térben és
                    időben, még mielőtt utaznám, az utazás gondolatát. Mindent apróra kidolgoztam. A
                    szerelvény előtt, a perronon, egy óráig fogok sétálni s külön megszemlélem a
                    gépet, imádattal, imádattal a gyönyörű gépet a fehér gőzöktől robbanón, ahogy
                    vár a jelre, hogy nekirohanjon az éjjelnek s a végtelennek. S ahogy be fogok
                    szállani a kocsiba, végre, mikor szólni fog a jel, ahogy be fogok szállani,
                    micsoda mozdulattal, micsoda érzéssel, micsoda gondolattal, micsoda magá­nyosan
                    mint az igazi boldog ember, - ezt mind kidolgoztam, ezt mind láttam, ezt mind
                    írtam, ezt mind elképzeltem, s már ültem a fülkémben s már utaztam Strassburgig,
                    egy fél éjjel, annyi kéjjel, hogy nem bírtam tovább s megrázkódtam a széken. A
                    képzelet is csak úgy viszi az embert, mint minden egyéb az életben, hogy
                    tudniillik van egy perc, mikor elakad az ember. Van egy perc, ami legyőzi az
                    embert éppen akkor, mikor elérne elébe. Fecskék nem szállnak olyan sebtiben az
                    égen, mint ahogy én szálltam vissza, én roskadtam vissza magamhoz, az estében. A
                    lelkiekben is, úgy tűnik, valami kérlelhetetlen egyensúly uralkodik a világban.
                    Aki megengedi magának a fantáziákat, az össze van törve, minden csontjában,
                    mikor legurul az ábrándjai hegyláncolatáról. Soha így nem ébredtem, mint a
                    Tuilériákban e nap! Milyen régen is volt minden! Milyen régen ez a Scotti bárónő
                    is, aki elúszott az emlé­kezetemben, mint egy jégszirt fantomja, a sarki
                    tengeren. S milyen régen, hogy nem ettem! Mert ez egyformán régen volt,
                    közelségekben s távolokban. Mert ez egyformán pozitív volt, akármit
                    képzeltem.</p>
                <p>Azonfelül, az abszolút bizonyosság súlyával nehezedett agyamra, hogy egy árva 
                        sou-mvan, egyetlenegy sou van a
                    zsebemben, egy franknak huszadrésze, vagyis öt centime a vagyonom! Soha a biztos
                    tudatnak ilyen lesujtó hatását nem éreztem. Az unikumnak, a ritkaságnak, az
                    egyedülvalóságnak ilyen keserű fenségét sem, soha. Egy
                        sou! Ez annyi a pénz világában, az ezüstfrankok, tallérok s arany
                    húszfrankosok birodalmában, mint egy főúri birtok produktivi­tá­sában egy
                    csipetnyi törek, ami ott maradt a földön. Ez annyi, mint egy erdőszélen egy kis
                    fonnyadt nyírfalevél, ami lehullott. Ez annyi, mint a csillagok végtelenségében
                    egy utolsó kis szikra a tejúton. A honvágy marcangolt. Mert az olyan sajátságos,
                    a honvágy, hogy min­den­hez van kapcsolata, valami delejes kapcsolata minden
                    árnyalathoz, minden pénznemekhez, a milliókhoz éppúgy, mint egy ilyen utolsó kis
                    rézpénzhez, amit koldusoknak adnak. Mert a honvágy az ember lelkében, az
                    egyetlen igazi kívánság valami jobbra, szebbre, valami boldo­gabbra. Már
                    esteledett. A honvágy marcangolt. Mert a honvágynak az estével is van
                    kapcso­lata, azokkal a távoli fényekkel is, melyek a Champs Elysées-n túl, az
                    Arc de Triomph fölött hullatták véres tüzeiket mintegy történelmi egekből.
                    Fényekkel átszűrt felhőknek azokkal a tömör masszáival, melyek a palotasoroknak
                    egész lángoló fantazmagóriáit ívelik fel az alkonyati égre, azokkal a fényekből
                    való havakkal s havasokkal, amelyek mint egy tükörből vetítik a csúcsaik
                    skarlátját s patakjaik zuhatagját omló aranyban ontják, azokkal a
                    szakadé­kokkal, szirtekkel és hegyláncolatokkal, azokkal a magas csapásokban
                    tündöklő fensíkokkal, azzal az egész borzalmas kivilágítással, fényből való
                    máglyákkal s teológiákkal, melyekkel az alkony borul Párizs fölé a mennyek
                    végtelenségében, a honvágynak olyan rettenetes kapcso­lata van, hogy valami torz
                    kínomban, elfúlva, szédültem ki a kertből.</p>
                <p>Hova menjek? Mert az is sajátságos a honvágyban, hogy az ember sohasem tudja,
                    hova menjen. A szív, mint egy delejtű, változatlanul csak azt az irányt mutatja
                    az embernek, hová nem lehet, hogy menjen. Ahol megy az ember, az mind olyan,
                    minden valóság ellenére, mintha sehol se menne. A honvágy ellebegteti az embert,
                    valahogy kitaszítva, valami vak végtelenbe. Valami dupla világba, amelyből az
                    egyik zárva van. Az estéli egekkel mögöttem, a fénykertekkel s tűzhányókkal, nem
                    is éreztem az estét, ami leszállt. Két világ között csak azt éreztem, hogy az
                    egyik elmúlik, de a másik nem jön. Az este, ha leszáll, csak éppen annyi, hogy
                    soha nem lesz reggel. Megálltam egy fal tövében, céltalan, a sarkon. A
                    madárkalitkás öreg ember, néhány lépésnyire tőlem, behordta mind a kalitkáit s
                    zárt. A vak pintyőke még bele sipongott, félvállról abba a változatlan sötétbe,
                    ami a kiszúrt szeme világa volt. A kalit­kák mind eltűntek, a bolt mélyén, az
                    egymás tetejében. Az egymás tetejében mind gubbasztott a sok madár, a sok madár!
                    Az öreg zárt s míg megforgatta a kulcsot, a fél térdével benyomta az ajtót. A
                    honvágy marcangolt. A honvágynak nem tudom micsoda kapcsolata van zárt
                    boltajtókkal s madárkalitkákkal.</p>
                <p>Egymásután eszembe jutott, külön-külön, az a három magyar dal, melyekre Scotti
                    bárónőt annyi kínnal tanítottam. Az is eszembe jutott, hogy énekmesteri
                    sikereimmel öt centime magaslatáig vittem. Öt centime magaslatán olyan magasan
                    van az ember, olyan magasan vagy mélyen, hogy már nem is mehet tovább. Bementem
                    egy péküzletbe a szomszédban, öt centime-om magaslatán.</p>
                <p>Sehol a világon nem árulják a kenyeret olyan báltermi díszletekben, olyan
                    szimbolikus fön­séggel, mint ezekben a párizsi péküzletekben, tükrös falakkal s
                    márványasztalokkal. Sehol a világon nem is tudnak ilyen kenyeret sütni, magyar
                    lisztből, aranyrudakban. Sehol a világon nem is mérik a kenyeret, gyönyörű
                    fiatal hölgyek, ilyen alkimista pontossággal. Vehettem volna, igaz, egy kis
                    cipót a som-mért. De inkább abból a pain de ménage-ból
                    kértem, ami jóval kiadósabb.</p>
                <p>A fiatal hölgy, égi angyal, a tükrök, a márvány, a sok kenyerek között, a bárd
                    alá nyomott az asztal végében egy egész nagy kenyeret és vágott. Jókora darab
                    volt, amit vágott s rátette a mérlegre és nézett, - én is néztem. Mennyivel
                    lehetett több e karéj kenyér, mint a súly, az ilyen gyakorlott kezekből? Mert
                    csakugyan több volt. Egy fél dekával, annyival sem, egy hajszállal, egy
                    gondolattal, egy árnyalattal, egy sóhajjal te jó Isten, mert a kenyér mindig
                    súlyosabb egy sóhajjal! Elegánsan, nem tudom, valahogy leplezni kívántam ezt a
                    többletet, mint ami nem számít, amit meglátni sem érdemes s fölényesen, egy
                    pillanat alatt, a magam generozitását szuggeráltam a hölgynek, egy egész
                    világnézletet! Mégis, fehér keze már ki­nyúlt a serpenyő irányában. Már kivette
                    volna azt a jó darabot, hogy levágjon belőle. De gyorsabban e mozdulatánál, oly
                    rémülten nézhettem, olyan halálos ijedelemmel a keze fölött, amint kinyúlt, hogy
                    úgy amint volt, a félúton, a félmozgásával, a levegőben elakadt e kéz. A harc
                    harc, erősebb voltam, de micsoda áron! Mikor leadtam a 
                       sou-mat s ott láttam magam, szemtől-szembe magammal a tükörben, alig
                    ismertem magamra. Alig volt hangom, ahogy elköszöntem, mikor mentem csendesen, a
                    karéj kenyeremmel selyempapírban, mikor mentem.</p>
                <p>- Bonsoir, - mondtam.</p>
                <p>- Bonsoir! - felelte.</p>
                <p>Soha nőnek ilyen hangját nem hallottam.</p>
                
            </div>
            <div>
                <head>XXX.</head>
                <p>Már ezidőtájt mindenkinek bemutattam magyar novellás könyvemet, még csak Mirbeau
                    hiányzott, aki nem ismerte. Nem is tudom, mi célja volt annak az elképesztő
                    butaságnak, hogy minden francia írónak bemutassam a könyvemet. Valószínűleg
                    jelezni kívántam, hogy én is megírtam egy kötet novellát, noha magyar nyelven.
                    Még csak Mirbeaunak kellett ezt jelez­nem. Legott vittem neki egy példányt a
                    kies Poissy-ba, ahol ez a kitünő író a tulajdon kasté­lyá­ban lakott, egy
                    tündéri kert közepén.</p>
                <p>Megérkezve Poissy-ba egy nyári délután, eltikkadva szállottam ki a 3-ik osztályú
                    kocsiból s egy kis ivóvíz után néztem az állomáson. Azonközben, hogy így
                    szaladgáltam a könyvemmel, az a kínzó szomjúság gyötört, ami minden ügynököt,
                    mártírt és rikkancsot gyötör, de amely­nek az én esetemben nyilvánvalóan lelki
                    okai is voltak. Ha nem tiltanám meg magamnak ezekben az írásokban, amint ezt már
                    többször jeleztem, a nagyobbarányú vállalkozásokat egy írótoll ecsetjével s
                    búvárszondáival, bőven leírnám e ponton ezt a drámai szomjúságomat s ennek a
                    drámai szomjúságomnak azokat az egyiptomi napjait és éjeit, melyekben valami,
                    történelmi átok perzselte a gégémet, atavisztikusan. Egész fiatalságomban
                    olthatatlan szom­jakat éreztem. Olthatatlan szomjakat éreztem magányos nyári
                    délutánokon át a Luxembourg kertjében s kis szobám ablakából, amint az alkonyat
                    óráiban az első csillagokat néztem. Az erkölcsieken kívül, amelyekről alig
                    szólok, talán klimatikus hatások is magyarázhatják ezt a szünet nélkül való
                    elepedettséget. Nem egyszer, egyenesen a vízcsapnak dőltem s úgy ittam hosszú
                    perceken át, félig ájultan, félig elázva, mint egy állat.</p>
                <p>Az állomás végében, egy platán alatt, rögtön megláttam egy kis bronzkutat,
                    amelyen, egy kagyló­formából, vastagon dőlt a víz, csillogón a napfényben. 
                        Eau potable, olvastam a kúton s rögtön, a félarcommal, a
                    vízsugár alá hajoltam a tátott szájam gyönyörűségével. Akkor, amint így ittam,
                    fölfelé meredezve, egy másik felírás is a szemembe ötlött, egy másik felírás,
                    apró gót betűkkel: «Don 
                    de 
                    M. 
                    Octave 
                    Mirbeau». Nem emlékszem, hogy volt
                    valaha életemben ilyen kettős örömöm, mint amilyet ez az üdítő víz s ez a finom
                    szöveg okozott így együttesen a lelkemnek e nyári délutánban. Úgy ittam hálásan
                    és vallásosan, mintegy az adakozó tiszte­le­té­re. Úgy ittam, mint azok a
                    legrégibb elődök a pusztában, mikor Mózes báró forrást fakasz­tott a sziklán.
                    Úgy ittam, olyan önfeledten, olyan búfelejtőn, olyan extátikusan, hogy a
                    brüsszeli gyorsvonat, kitörvén a látatlanból s elrobogván a hátam mögött, majd
                    elsodort a légnyomá­sával.</p>
                <p>Azokat a szálakat sem vizsgálom, melyek ösztönös vonzalommal Mirbeauhoz kötöttek.
                    Tájé­ko­zatlan ifjúságom elbűvölve követte azokat az írásbeli szilajságait,
                    melyekkel kíméletlenül mindenkit főbeütött maga körül, aki nem volt tetszése
                    szerint. Évszázados tekintélyeket, hagyományos nagyságokat egyszerűen kitörölt a
                    világból s az összes belső részeit kivette áldozatainak, a modor és hang olyan
                    szabadságával olykor, olyan ötletességekkel, olyan viccekkel és szellemességgel,
                    a leplezetlen gyűlölségnek olyan trágárságaival olykor, határok és mérték
                    nélkül, hogy ez már fenségesnek tünt. Az ember érezte, hogy ez a harcias író a
                    szegények barátja. Gyönyörű kútját is a poissy-i állomáson, valami külön
                    figyelemnek tekin­tettem a magam irányában. Nem tudom, micsoda jóságokat
                    éreztem, a magam javára, ennek a szenvedélyes embernek a szívében. Nem tudom,
                    micsoda kapcsolatokat éreztem. Azokat a kapcsolatokat és kötelékeket éreztem,
                    melyekre az ember oly hajlamos, oly hajlamos! húsz­éves korának sötét
                    nyomorában.</p>
                <p>Egy harmadik fölírás, amit a kapun láttam, már kevésbbé volt üdítő hatású. 
                        Gare aux chiens!ezt olvastam a kapun. Megvallom, többször
                    elolvastam. Megvallom, haboztam is. Megvallom néhány percbe telt, amíg kivontam
                    magam abból az eszmekörből és gondolatvilágból, melyek ezt a figyelmeztetést a
                    magam számára is megfontolandónak sugalmazták. Meggyőzvén magamat, hogy mindez
                    nem reám vonatkozik, óvatosan beléptem a kapun s izraelita modor­ban
                    körülnéztem, a könyvemmel a hónom alatt, mint egy imakönyvvel, mint egy
                    pállá­diummal, ami meg fog védeni, akár vérebek ellen is. Az igazság az, hogy
                    nyoma se volt itten se vérebnek, se kuvasznak, se komondornak, se semmiféle
                    kutyafajtának. Soha nem is profa­ni­zálhatták házőrző kutyákkal ezt a tündéri
                    világot, mely mint egy látomás, rögtön a kapun túl, az első kis ösvénytől fogva,
                    a szemem elé tárult. A melegházak végtelen nyúlványai szántották át a teret s
                    tetőzet nélkül, oldalfalak nélkül, amelyekből csak egy-egy üvegkocka maradt,
                    olyan színekre, olyan harmoniákra, oly mélységekre s magasságokra nyiltak a
                    legritkább virágfajoknak árnyalatok szerint való csoportosításával,
                    tűzhányó-lavinájával, gyémántmezeivel, poláris havával és sárgaréz virulásával,
                    hogy csak bámultam és álltam, hivatlan! ágrólszakadt! sápadt költő, magyar
                    ember, micsoda más világból! Nem láttam semmit s úgy láttam mindent elborult
                    öntudatommal, amellyel alig tudtam számot adni ma­gamnak, amint szédítő
                    egységében, fényeiben és végtelenségében belém omlott ez a babyloni virágözön,
                    rejtélyes életek ezrei, annyi szépség, amit nem ismertem. Kényes és légies
                    virágok, olyan kelyhekkel, mint a fátyol, ezerszámra állottak opálszáraikon s
                    más virágrengetegek, más mezők és terítők, más csillagos egek egyesültek velök s
                    követték őket virulón a térben s abban a csöndes testvériességben, ahogy virágok
                    állanak egymással, mint a szűz nővérek. De megismertem a gardéniát, egy egész
                    rét gardéniát, elborítván mohos lejtőket, valami halvány fagy tompaságával, mint
                    egy távoli tó ködösen a télben, matt fénytelensége derengésével. És megismertem
                    a tubarózsákat, sűrű sorokban, föltüzdelve, mint a templomi gyertyák, egy másik
                    végtelenségben s megint egy másikban, egész lejtőkön, egész lépcsőzeteken, egész
                    folyosókon, csíkokban s kendőkben a rózsaszín begóniát, a jácintot s a violákat,
                    a hortenzia-gömböket, mint a kék lampionok sokaságát s a karmin kanéákat egy
                    egész domboldalban, micsoda domboldalban! ami körülzárta az udvart, az egész
                    térséget a kastélyig, a kastély körül s a kastélyon túl, piros szuronyokkal s
                    bronzlevelekkel, valami zord mozdulatlanságban, úgy zárta körül!</p>
                <p>És csak elbűvölve álltam, s alig mertem lépni. És mindig több volt ez s mindig
                    más és nem­csak az volt, hogy virágok voltak itten, végtelen teóriákban,
                    füzérekben, fonalakban, minden színekben s árnyalatokban, a fokozásoknak olyan
                    skálájában, olyan forgatagában, hogy a leghalványabb fehérből, sárgából, kékből
                    és pirosból a legizzóbb fehérbe, a legzordabb kékbe, titáni kékbe s vérző
                    skarlátba mentek, nemcsak az, hogy virágok voltak itten, végtelen
                    sző­nye­gekben, ágyakban, terítőkben, csillagkendőkben, az egyazon szín
                    legalacsonyabb mélyétől a legmagasabb fokáig, ahonnan már nem lehet tovább, ahol
                    már megszűnik természet, ker­tészet, művészet, ahol már nincs többé se virág, se
                    szín. De ami megragadta az embert, nem is az illat, nem is a harmoniák álombeli
                    szépsége, de az a furcsa csend, ami terjedt, az élet és virágok csendje, annyi
                    élet s annyi virág halálos csendje, amibe nem szólott egy lehellet, egy sóhaj,
                    egy hang! Majdnem sírtam és csak néztem s csak néztem s nem tudtam, hogy menjek?
                    Mint egy templomban, mint egy más világban, mint egy álomban, mint egy mesében,
                    mint ezer és ezer élő szív között, nem tudtam, hogy menjek szegény fiatalember,
                    magyar ember! Nem is tudom, hogy mentem, hogy értem fel a kastélyig, félig
                    ájultan a novellás könyvem­mel.</p>
                <p>Idáig, senkit nem is láttam. Itt nem volt senki és semmi, csak virág. Itt nem
                    volt semmi, csak ez az isteni processzió valami heroikus örömben, gyönyörben és
                    kéjben, olyan szakaszokra, táblákra és masszív tömbökre osztva, olyan
                    felvonulásokra osztva, ahol ezer és ezer virág, mint ezer és ezer apró szűz, a
                    maga kis templomi zászlóját hozta, ahol a fehér virágok halotti leple, a
                    halovány selymek fénytelenségéből a legtündöklőbb jégmezőkbe dermedt, ahol a
                    pirosak brokátja, a rózsaszín derengésből vérző rétekké változott s a sárgák és
                    kékek rövid száraikon, mint az ékkövek csillogtak végtelen tartályokban. S ez
                    mind, ez mind, ezernyi szirom, kehely és szár, ezernyi szín, százféle
                    árnyalatokban, ez mind betűzött a nyári fénybe azzal a tündéri kivilágítással,
                    amit a levegő prizmája, apró tükrökre s kristályokra osztva, ezer felől vetített
                    vissza délibábos tüneményességgel. Semmi nem mozdult ezekben a tükrökben s
                    kristályokban. De a legparányibb rezgésre a levegőben, ha csak egy percre fújt a
                    szél, már úgy tünt, rögtön, hogy meghajlanak a tükrök s az egész virágtömeg
                    fölborul bennök, széthajlik, oszlik, elszóródik, megy, miközben egy újabb tömeg,
                    egy másik csoport, egy másik tömb, egy másik virágözön merül fel és jön az
                    előbbi tetejébe, egy harmadik, még izzóbb, még lángo­lóbb s ez is elmarad s
                    eltűnik s újjászületik egy tükörben!</p>
                <p>Hogy értem fel a kastélyhoz, nem is tudom. Egy ember ült a tornác végében,
                    akácindák mögött, melyeken alig tűzött át a nap. Egy kis asztal előtt ült, s
                    cigarettát töltött, sokféle török dohányból, amit összekevergetett. Alig
                    ismertem meg a sűrűben, az ákácfürtökben, Mirbeau! ahogy gyűrte a dohányt a
                    hüvelybe s dolgozott, lilaszín derengésben. Már egy egész halom cigaretta volt
                    előtte, most ebből kiszedett egyet, levágta a végét egy ollóval s éppen
                    rágyujtott, amint fölmerültem a küszöbön, az indák alatt, előtte... Úgy nézett a
                    gyufa lángja mögül, amíg csak tartott ez a láng, úgy nézett meglepetve, mint aki
                    csak virágokhoz szokott. Egy szót nem szólt, de egy nagyot szippantott a
                    cigarettájából, olyan mélyen a mellére, hogy egy szál füst nem jött ki a
                    szájából percekig. Én sem szóltam, nem tudtam szólani. Valami fojtogató
                    némaságban szinte összeomlottam, mint nők előtt, akikhez nem mer szólani az
                    ember. Csak egyszerűen kinyujtottam a karomat s így tartottam a könyvemet, mint
                    egy áldást, mint egy virágot egy más kertből feléje, szegény magyar novellás
                    könyvemet!</p>
                <p>Átvette, megnézte, fellapozta, belenézett s olyan szomorú lett, amilyen csak egy
                    könyvvel lehet az ember.</p>
                <p>- Vous m’apportez un livre, que je ne comprends pas! - ezt
                    mondta. - C’est un bon livre! - mondta még s szépen
                    visszaadta.</p>
                <p>Miért mondta ezt: C’est un bon livre! nem tudom. De olyan
                    szomorúan mondta! Olyan szomorúan, mint mikor az ember nagyon örül valaminek.
                    Talán csak azért mondta, mert csak­ugyan nem érthette, nem tudom. Talán azt
                    gondolta, csak az a jó könyv, amit soha nem olvas az ember.</p>
                <p>Borzasztó gêne-ben voltam. Borzasztó szerencsétlen voltam. A lilaszín
                    derengésben, a küszö­bön amint álltam, nem tudom, micsoda gondolattársulással
                    azokat a vándor teológusokat láttam, azokat a sápadt fiatalokat távoli
                    visszasugárzásban, akik hajdan, a hazámban, Szalkán, egy tányér levesre vártak a
                    küszöbön s akiket bámultam. Ez az egész nagy perc itten, egy perc! évszázadokra
                    osztva! mint a katasztrófa nehezedett reám. Nem jelzek itt semmit mélyebben,
                    ebből a hajótörésből. De főleg ez tört össze a lelkemben, darabokra, ez a 
                        C’est un bon livre!ahogy mondta! Valahogy menni akartam
                    volna ólomlábakon. Valahogy szárnyakat reméltem, hogy kinőnek a vállamon s
                    elrepülhetek. A nyelvem beragadt a számban, olyan szomjas voltam. Alig hogy
                    kiérek, inni fogok, ezt gondoltam, inni a kútjából és mentem.</p>
                <p>Megint mentem a sok virág között, mentem a könyvemmel, talán nem is siettem, csak
                    mentem, mint aki utoljára megy egy ilyen tündéri kertben, ennyi virág között és
                    soha többé, mint ahogy koldusok mennek, akik ráérnek, mint ahogy bizonyos lepkék
                    szállnak, lassan és utoljára, mikor vége van a nyárnak, úgy mentem a könyvemmel.
                    A kapuhoz érve, még egy­szer megfordultam s néztem. Ott állott, fönn a tornácon,
                    messze, a sok virág fölött, ott állott és nézte, ha vajjon kimegyek-e a
                    kapun?</p>
                
            </div>
            <div>
                <head>XXXI.</head>
                <p>Mégsem nyugodtam a könyvemmel és csak szaladgáltam. A két lábamat lejártam.
                    Mindenfelé szaladgáltam a könyvemmel Párizsban, ahol csak valami reményem
                    lehetett. Nem is tudom, micsoda reményem, mert soha meg nem határoztam. Olyan
                    szegény voltam s annyit szenvedtem, hogy soha nem is kellett semmit meghatározni
                    reményeim tekintetében. Nem kellett közelebbről meghatározni, nem kellett külön
                    sem meghatározni miben reménykedem, nem kellett választani a reményben.
                    Akármiben reménykedhettem, a legparányibb dolgokban is reménykedhettem, mert ha
                    csak a legparányibb reményem is megvalósul, már rögtön jobbra fordul dolgom. Nem
                    arról volt szó, hogy csatákat nyerjek, hogy nagy dolgokat bonyolítsak le, hogy
                    feldúljak tömegeket. Olykor csak a legparányibb dolgokról volt szó. Csak egy
                    percig tartó jobb életről volt szó az életemben. Olykor csak arról volt szó,
                    hogy találkozván valamelyik ismerősömmel az utcán, a könyvem szellemi értéke
                    felemeljen anyagi mélységeim éjjeléből s mint költő, mint igazi költő,
                    megaláztatás nélkül fogadhassak el egy szerény kis meghívást valami
                    étvágygerjesztő aperitif-re,miután napokig nem ettem.
                    Valami kis aperitif-re, valami kávéházban. Reménytjáró
                    utaimban a boulevardokon, mindig étvágygerjesztő 
                   aperitif-eket ittam, a dolgok visszájára abban az élettani értelemben,
                    hogy éppen attól kellett jóllaknom, ami másnak csak étvágyat csinált. De ez mind
                    remény volt, mind remény, amit csak láttam, éreztem, gondoltam, amit láttam
                    főleg, a nagy tömeg a Café de la Paix előtt, ahol, a teraszon, az 
                        aperitif-et ittam, a dörgő kocsisor az úttesten, a sok nő
                    a járdán, az Opera fénye, ami kigyúlt a szomszédban, ez mind remény volt, mert
                    ezt mind sodorta az élet, a lehető­ségek, a beteljesedések valami szüreti
                    igéretével. Ez mind hatott és harsogott és visszahatott rám mámoros
                    hangulatokban, valami furcsa szaporodással, párzással és népesedéssel, mint
                    liliputiakkal, ha szabad így mondanom. Fogékonyan a fantáziákra, minden
                    készséggel a magam javára, hogy egy jobbik percre fordítsam a rosszat, az egész
                    szívemmel nekidőltem minden lehetetlenségnek s a párizsi boulevardot a
                    Váci-utcával tarkítva ájult idézetekben, igen boldog is lehettem. A tömeg
                    kivetette elém azt a rejtélyes matériát, amelyben ezer és ezer ember lelke
                    remeg, egy közös érzés végtelenségében. Minél több idegen embert láttam, minél
                    több franciákat láttam, annál inkább magamra ismertem. A remény sodort. A remény
                    sodort a honvágyban. Maga a honvágy is remény volt. Az 
                       aperitif hatása, hatástalanul az olyan gyomor­falak közt, melyek
                    izgatás nélkül is reszkettek az étvágytól, vagy szilárdan álltak az éhségben,
                    mint a bástyák, az aperitif hatása inkább a fejemben
                    mutatkozott. Egy pohár vermut összekeverve, tudományosan, cseresznyepálinkával,
                    vagy egy abszintes gránátalma-szörp rózsaszin-opálosan, azokba a tündéri
                    világokba emelt, ahol korlátok nélkül, a képzelet szabadságában már nem volt
                    megállás többé és minden valóság a visszájára fordítva, egyazon rózsaszínben
                    derengett az itallal, amelyből származott. Nem egyszer azt vártam, meglátom
                    Jászait a tömegben, lobogó fátylakkal, görög-római arcélével, Agrippina! aki
                    fölmerül és megy. Meglátom Beöthy Zsoltot, aki szeretett, Weisz Juliánt, akit
                    szerettem, Apponyit, akiben kulmináltam! Ember, tömeg, kocsisor és a nők, ezt
                    mind benépesítettem, elepedt képzelettel, félig ittasan, félig boldogan és még
                    boldogtalanabban, ezt mind benépesítettem a magam javára, a magam reménységében,
                    ezt mind szántották ifjonti vágyódások olyan barázdákra, melyekből álmok
                    hajtottak ki, virágok virultak ki, virágok egy-egy emberfejjel, - barátok,
                    szeretők, magyarok, akiket mind vártam, hogy jönnek, hogy feltünnek, hogy
                    kilépnek a sorból s mosolygón közelednek, akiket mind reméltem, hogy itt vannak,
                    hogy megjönnek, mint Pál remélte Jézust, hogy megjön, hogy meglátja, tündöklőn
                    egy fal alatt!</p>
                <p>Reméltem! Úgy reméltem, ahogy lélekzetet vettem. A reményem a levegőben volt,
                    mert minden remény volt körülöttem, az utca, az út, a házak, a telefondrót, a
                    kábelsodrony, a madár, aki szállt a kábelsodrony fölött a füstben fenn az égen,
                    az első rikkancs, aki kiáltott és rohant és nem is tudom, ez mind reményem volt!
                    És amit nem hittem s amit nem is vártam, akit sohse láttam és sohasem ismertem s
                    amit soha nem is képzeltem s amit nem is kívántam s amire nem vágytam és soha
                    nem is reméltem, ez mind reményem volt, amint szaladgáltam Párizsban a
                    könyvemmel, mint egy sivatagban. Szaladgáltam a reményben, sőt! Már nem is arról
                    volt szó, hogy mi a reményem, hogy miért szaladgálok, hogy mi a célja annak az
                    Ahasvérus-útnak az utcán s a boulevardokon, az egész életemnek! Most már csak
                    arról volt szó, hogy abban a csodában reméljek, aminek történnie kell, hogy
                    tovább mehessek a remény­telenségben!</p>
                <p>És csak szaladgáltam a könyvemmel és mindenfelé szaladgáltam s mindenfelé néztem
                    s nem tudtam, mit nézek s nem tudtam, mit érzek, csak a könyvemet éreztem a
                    hónom alatt, s a két lábamban egy végtelenséget. Reméltem, nem reméltem,
                    bizakodtam, nem bizakodtam? már nem is tudom, olyan ájult voltam. Nagyon fáradt
                    voltam. Nagyon fiatal voltam. Ezt főleg onnan éreztem, hogy nagyon éhes voltam.
                    Úgy voltam éhes, hogy ezt nem vallottam be magam­nak, mert nagyon büszke voltam
                    önmagam előtt is, de azért nagyon éhes voltam. A boulevardok népvándorlásán, az
                    estében és fényben, nem jött egy lélek, akit ismertem. Egy leány köszönt egy
                    utcasarkon. Tisztelettel visszaköszöntem, megemelvén a cilinderemet, mert
                    Maupassantra gondoltam, aki mindig ilyen illedelmesen köszönt vissza utcai
                    kisasszonyok­nak. Mindig irodalmi dolgokra gondoltam s analógiákra gondoltam,
                    mert maga az út, az utca, egész Párizs a boulevardokon harsogva és zúgva az
                    estében és fényben, valami nagy regény volt, ami élt. Itt voltam benne a
                    könyvemmel, nem tudom micsoda dupla regényességben, hogy a könyvemmel voltam, a
                    húsz évemmel voltam, a gyomrommal s kevélységemmel, írói magányosságommal s a
                    két fáradt lábammal ahogy mentem a könyvemmel. Ehhez az egész képhez estéli
                    lilafényben, az egész tömeghez és néphez, zúgáshoz és harsogáshoz, nem tudom
                    hogy mondjam, de felkentem magamat, mint egy nagy vászonra mellékfuvolásnak,
                    zsurna­lisz­tának, fiatal írónak és hontalan katonának, az egész sorsomat
                    felkentem, az egész életemet valami nagyon nyomorultnak ebbe az egyetemes képbe.
                    S fokozván a lelkemet, mint igazi fuvolás, a legbensőbb hangokra, megint csak a
                    könyvemhez omlottam le, amint leültem egy padra és csak ültem, hogy mondjam?
                    megtermékenyülve. Valami finom meseszövésben voltam, ahogy ültem, valami mély
                    konstrukciókban önmagammal s önmagamban. Úgy­szólván magamat írtam a lelkemben s
                    magamat komponáltam, amint ültem a padon, ebben a finom meseszövésben, ebben a
                    finom megtermékenyülésben s közben néztem az omnibuszo­kat, a három vastag
                    percheron-lovat egymás mellé fogva s aki rohant a sörényét lobogtatva, mint
                    három oroszlán, járomba fogva. Mit vártam? miért ültem itt? reméltem? mit
                    reméltem? Már valahogy úgy reméltem, olyan eszményi magaslatokon, hogy a
                    könyvemet kikapcsoltam a reményből! Mint mikor az ember oly forrón szeret egy
                    nőt, hogy megfagy a vágyában iránta.</p>
                <p>Mégegyszer visszaéltem, apránként és részletekben azt a nagy szakaszát az
                    időknek, a köny­vem határkövéig, ahol rezümáltam. Az ember nem hinné, mennyire
                    rezümálnak emberek, akik ülnek esténként, egy padon, a boulevardon. Annyi munkám
                    volt ezzel a könyvvel, annyi nélkülözésem, miközben írtam, mindig csak írtam,
                    micsoda téli éjjelekben írtam, micsoda tragikus világítás mellett, micsoda
                    fáklya mellett, amit ujságpapírból sodortam magamnak, mikor nem volt gyertyám s
                    így írtam a fáklya lángja mellett... Annyi munkám volt, hogy kiadjam ezt a
                    könyvet, annyi száz levél, amit írtam s vittem a postára, a vasútra, egyenest a
                    vonathoz, az ambuláns kocsira! csakhogy biztosan elmenjen, - annyi szenvedésem
                    szóval, hogy valósággal megüdvözülve, mint egy szent ültem a padon. Éreztem,
                    hogy e könyv sorsdöntő jelentősége odáig visz, hogy lassanként megsemmisülök
                    benne. Hogy az élmény mellett, ami ez volt számomra, az első könyv! szinte
                    megszűnök egyénileg, megszűnök, mint privát ember s felszállok valami távoli
                    eszményiségbe. Hogy a gyönyörrel s a kínokkal, amiket mind magába zárt,
                    megszűnök szenvedni, remélni, megszűnök ülni is a boulevardon egy padon. Hogy
                    eltünök a világból éppen azzal, hogy ez a könyv megjelent! Még szerettem, mit
                    szerettem! imádtam, de már-már megváltam tőle, mint egy roskadozó hídon, ahonnan
                    számomra másfelé vezet az út. Elmerülve a sorsomban, ami nem tudom micsoda
                    foszlányok­ban tünt tova előttem, a könyvemet a maga sorsára bíztam, amint
                    kihullott a hónom alól s lesiklott mellém a padra, mint a levél, ha lesiklik a
                    fa törzsén az ágról, mint nagy hitem, ami hullott a fájáról, ifjonti szerelmem,
                    szegény első könyvem! S valósággal éreztem a gloriolá­mat, a cilinderem karimája
                    körül, ahogy fáradt fejem a pad támlájának dőlt. Az egész arcom, átszellemülten,
                    az égnek fordult abban a beteljesedett reménységben, amit minden ember ismer,
                    amikor nem lát, nem hall, nem tud semmit a világból.</p>
                <p>De akkor, valaki kopogtatott a vállamon, egy rendőr, pelerinában. Először nem is
                    hallottam, nyilván csak másodszor hallottam, mert már erősebben kopogtatott.</p>
                <p>- On ne dort pas ici! - mondta egyszerűen, barátsággal,
                    mindazonáltal egy árnyalat meg­rovással s ment tovább az útján.</p>
                <p>Én is mentem. Úgy mentem, ahogy álmából ébredve megy az ember, a mellett, hogy
                    még tovább tart az álma. Úgy mentem, ahogy csak én mehettem, kissé megróva magam
                    benső szemléleteimben, hogy magyar író létemre, mint egy csavargó aludtam a
                    boulevardon, egy padon. Úgy mentem azzal a sajgó passzivitással, mely ehhez a
                    nyomorhoz hozzáfűzte pesti jólétem és dicsőségem emlék-medaljonjait egy egész
                    gyüjteménysorozatban s valósággal véreztem a szívemben. Nyilvánvalóan igen
                    magasról estem. Körülbelül olyan magasról estem, mint amilyen Pest és Párizs
                    volt egymás mellett, a méretek arányában. Az összes méretek arányában, az
                    erkölcsiekben és fizikaikban. Gyorsröptű lezüllöttségem annál meglepőbb volt
                    számomra, hogy fiatal létemre, igazság szerint, még alig lett volna időm, hogy
                    így tönkre­menjek, ilyen végérvényesen, mint egy régi bankár, akinek ehhez
                    hosszú évek állnak rendel­kezésre. Még nem is voltam semmi és már semmi sem
                    voltam.</p>
                <p>És csak mentem. Borzasztó egyedül mentem, holott megint a könyvemmel a hónom
                    alatt, úgy mentem rabbinisztikusan. Úgy mentem évezredek átkában, ahogy egy
                    bizonyos emberfaj oly sokat megy a történelemben. Megvallom, mindig szerettem a
                    történelmet. Úgyszólván a magam javára szerettem. Úgy szerettem, mint ahogy egy
                    Perényi, a multaknak hősi emlékeit. A sorsomat kutatván, szükségképpen
                    hozzákapcsoltam magam a történelemhez, meglehetős szerényen, igaz, csak úgy,
                    mintha egy vékony kis fonalat kapcsolnék, egy kis selyemszálat egy nagy
                    gombolyaghoz, olyan nagy gombolyaghoz, mint a föld. Igy kapcsoltam hozzá
                    ma­gamat, májusi virágzásomban, mártíri gurmandériával. Igy kutattam azzal az
                    egyéni szenzua­litással, azzal a tudori kéjjel, azzal a jezsuita ájultsággal,
                    hogy azt hittem, meg is fejtettem valamit. Vajjon mit? te jó Isten!
                    Megsemmisülve húsban s vérben, de megnőve a szívemben, gyarapodván érzésben is
                    és gondolatokban, büszkén eljutottam atomszerűségem, parányisá­gom és
                    jelentéktelenségem felismeréséig. Az éjjelben és a boulevardokon, elveszve
                    térben és időben, elveszve és sodorva, silány egzisztenciámnak olyan mélyeire
                    szálltam, hogy az mé­lyebb volt, mint maga az élet, mindennél mélyebb, úgy
                    találtam. Minél mélyebbre száll­tam, annál mélyebb volt az éjjel, annál tágasabb
                    a boulevard, annál sötétebb minden egy lilaszínű világításban és csak szálltam.
                    Már nem is voltam éhes. Már csak valami tompa fájdalmat éreztem a gyomromban és
                    csak szálltam. Valami tompa fájdalmat, hála Istennek! Mindig boldogan
                    felsóhajtottam erre a tompa fájdalomra. Mindig ezt a tompa fájdalmat vártam.
                    Mikor ez megérkezett, szinte fordultam a pályán, meg voltam váltva! Mert ez volt
                    a végső pontja, ez a tompa, annak az élettani állapotnak, ameddig éhes tudtam
                    lenni. Ameddig fel tud­tam menni az éhségre, mint egy hegyre. Aztán már nem volt
                    tovább, aztán már csak szédül­tem. Már csak szédültem abban a széles
                    horizontban, amelyben oly szűkre voltam szabva. Az egész létem a gyomromra volt
                    szabva, ami az önérzetes embert megalázta bennem. Ezért vártam ezt a tompát. Az
                    idők során, ahogy multak az évek, mind korábban jelentkezett. Ez volt a
                    szerencsém. És csak mentem.</p>
                <p>És csak mentem és csak szálltam és töprengtem és népek és tömegek és távoli
                    vándorlók egye­temes végzetében, ami vándorlásukat illeti, a magam kis privát
                    sorsára ismertem. Meg­ismertem tradiciókat, megismertem örökségképpen, egy
                    évezredes tréninget magamban. Lehet ez? Nem tudom. Valószínű. De talán
                    felesleges itten ilyen tudományosan, ilyen renan­szerűen magyarázni és
                    fitogtatni, egy demokráciában! történelmi erényeket. Mindenesetre hihetetlen,
                    micsoda távgyalogló voltam. Micsoda utakat tudtam járni, a két lábamon, micsoda
                    utakat, tériszony nélkül, ahogy menni tudtam, egész éjjeleket menni és csak
                    menni!</p>
                <p>És csak mentem. A Madeleine-től a Bastille-ig mentem, s a Bastille-tól megint
                    vissza a Madeleine-ig mentem s megint megfordultam s megint mentem s már mindent
                    láttam, mindent felismertem, mindent megjegyeztem, az összes lámpákat az
                    ablakokban, ahogy sorjában kialudtak, amíg mentem s jöttem, az összes párokat a
                    kapuk alól, akik betértek a házba, amíg visszajöttem, s már ismertem az összes
                    lányokat csoportban s az összes lovakat hármasával a nagy omnibuszokban s akik
                    rohantak, lobogva, elémbe s utánam, pattogva az úttesten, amint így
                    jöttem-mentem, a Madeleine-től a Bastille-ig s a Bastille-tól a Madeleine-ig
                    vissza, amint így jöttem-mentem! Végül megálltam a Concorde-téren, egymagam,
                    késő éjjel, ezer lámpa közt a Concorde-téren, mint egy erdőben, ahol minden fa
                    ég. Megálltam azon a szent helyen, ahol annyi embert lefejeztek a forradalomban.
                    Egy király feje is hullott itten, gondoltam, mert nagyon fiatal voltam.
                    Borzasztó merész dolognak is éreztem, hogy egy királyt lefejeztek. Nem is
                    értettem, hogyan történhetett! Eszembe jutott az a conventi képviselő, aki
                    felkiáltott a gyűlésben: »Egy király, a dolgok erkölcsi rendjében annyi, mint a
                    dolgok fizikai rendjében egy szörnyeteg!« Csak így történhetett, az ilyen
                    forradalmi ortodoxiának kilengéseivel. Nem osztottam ezt az elvet, Isten őrizz!
                    Rendkívüli tisztelettel gondoltam Ferenc Józsefre, noha törvényét megsértettem,
                    mégis rendkívüli tisztelettel, mint egy üdvözlettel. S felmentem a
                    Concorde-térről az Etoile-kapujáig. Már ott reggel volt akkor.</p>
                <p>Az egész nagy massza, az egész monumentum, megkönnyült körvonalaival, az egész
                    nagy kő-ív a magasba kalapálva, a reggel kapuja volt, úgy tünt. A bolthajtásban,
                    magasan fenn s a bolthajtás fölött a végtelenben, egy olyan őskori égbolt
                    nyílott és sodorta hajnali mezőit felmosva arannyal és ezüsttel, a fáklyafénynek
                    s viaszgyertyáknak olyan anyaszentegyházi tündöklésével, hogy az ember,
                    stílusosan, hozzá kívánt volna ezekhez a fényekhez és kivilágí­táshoz valami
                    egyiptomi sivatagot néhány szent emberrel s egy gyermekkel, akik ballagnak
                    szamárháton. De csak annyi volt, hogy hirtelen, egy zord kis utcából a
                    szomszédban, a kapun túl s a fényben, egy zászlóalj katonaság dült elő mintegy
                    az emberiség bőségszarujából, egy selyemzászlóval s a zenekarral az élén, mely a
                    Marseillaise-t játszta! Önkénytelen, bús lép­teimet e szent himnusz ütemére
                    fogtam s úgy meneteltem a csapattal, szerényen a fal mellett a járdán, mint egy
                    széljegyzet a szöveg mellett egy könyvben, úgy meneteltem, micsoda jegyzet!
                    ismeretlen katona e nyilvánvaló vörösnadrágosok mellett s aki boldog, boldog?
                    nem is tudom, de hogy egyszer egy másfajtának lépteiben járhat, zenekísérettel!
                    Igy értem ki Neuilly-be, - no de hova menjek? Körülöttem akit láttam, akik
                    hordták a tejet s szaladtak a friss kenyérrel, fiatal cselédleányok, mind ki
                    voltak aludva rózsaszínre. Az ég tüzelt. Már ez nem volt asszír-babyloni ég, már
                    ez Párizs ege volt a reggelben, ásványolaj és benzinláng titánkékjével,
                    sárgáival, láváival, ahogy a nap lángolt! Hova menjek? Hova menjek a
                    köny­vem­mel? Az igazság az, hogy már egy órája haboztam, ha benyissak-e
                    Rippl-Rónaihoz, aki itt lakott a szomszédban. Rippl! micsoda reményem?! Már
                    jöttem is vissza, zene nélkül, micsoda zenékkel!</p>
                <p>Akkor eszembe jutott egy kitünő ember, aki ujságirótársam volt Pesten, akivel
                    hajdan nagy riportokra mentem, aki szeretett is engem, Siklóssy József. Ez is
                    itt lakott ezen a környéken, itt élt szerényen gyönyörű hitvesével, aki párizsi
                    nő volt, itt dolgozott német lapoknak, drága, kitünő ember!</p>
                <p>Istenem, egy percet késtem, ezt láttam rögtön, amint beléptem. Épp vitték ki a
                    tejeskannát, a csészéket, a süteményt, épp vége volt! és már szedték le az
                    asztalt.</p>
                <p>- Reggelizett? - kérdezte Siklóssy, aki zsurnaliszta létére, látott valamit a
                    szememben.</p>
                <p>- Köszönöm, - ingadoztam. - Merci, - folytattam Siklóssyné
                    felé, aki megfordult a tálcával a karján és állt és várt, a tálcával a
                    karján.</p>
                <p>- Merci 
                    oui, ou 
                    merci non? - kérdezte határozottan, mert únta, hogy így
                    álljon s várjon a tálcával a karján.</p>
                <p>Rögtön, ez a hang ledöntött, ez a franciás szövevény e 
                       merci körül, amelyben elvesztem, mint egy labirintusban. Úgy össze
                    voltam törve éhségtől, gyaloglástól, nyomortól s gondolatoktól, hogy primitív
                    őszinteségem, amellyel itt, a magam javára, felelnem kellett volna, szinte
                    meg­csúfolta a szívemben szemérmes dicsőségemet. Nagyon mélyen lévén, nagyon
                    megsebezve is lelki magaslataimban, a mellett, hogy olyan mélyen voltam, talán
                    egy egyszerűbb s gyöngé­debb szónak, társulások nélkül, inkább engedtem volna,
                    mint ennek a francia fordulatnak, ami oly idegen volt. Azonfelül, bizonyos
                    megvalósulások előtt, majdnem mindig elvesztettem magamat. Csak éppen, hogy
                    kinyujtsam a kezem, hogy kimondjak egy szót s már meg­bénított, hogy megszűnik
                    egy álmom. Úgy oda voltam tapadva nyomorhoz s fájdalmakhoz, hogy inkább az fájt,
                    hogy levágjanak róluk.</p>
                <p>- Merci, oui, - mondtam jóvátehetetlenül s a hölgy ment a
                    tálcával. Ritkán éreztem életemben, hogy valaki messzebb útra megy.</p>
                <p>De akkor jött egy másik vendég, egy fiatalember. Egy egész más külsejű
                    fiatalember, mint én. Néptanító külsejű fiatalember, tömzsi, durva, holott szép
                    meleg szemekkel. Nagyon furcsa fiatalember, ahogy bejött, ahogy fordult, ahogy
                    néztem, nem is tudom miért olyan furcsa! Nem is tudom, mit éreztem benne, a két
                    szemében különösen, mit láttam rajta, mi volt olyan furcsa! Egy kis kopott barna
                    felöltőben volt, ami majdnem szétrepedt rajta, úgy megfeszült az öltés fehér
                    cérnájával, a mellett láthatólag, mellényt s kabátot pótolt s egy olyan kis
                    bizony­talan szürke nadrágra ereszkedett, mely két egyenlőtlen szárával, két
                    feltünően egyenlőtlen szárával, majdnem a bokáig hagyott födetlenül két
                    tisztességes cuggos-cipőt, két súlyos masszájú lábon. Nem lehetett kétséges,
                    hogy ezzel a nadrággal s felöltővel egész garderóbját felvette ez a fiatalember,
                    aminthogy két duzzadt zseb, kétoldalt ezen a felöltőn, arról is tanuskodni
                    látszott, hogy mindene itt van ezekben a zsebekben, amije csak van ezen a
                    világon ennek a fiatalembernek. Csak néztem, nem tudom, egy évig néztem percek
                    alatt s a nyak­kendőjén, ahogy félrecsúszott az ingén a gyári forma
                    merevségével, mint egy pléhdarab, a nyakkendőjén, micsoda nyakkendőjén! egy
                    legyet láttam, egy legyet! recézett szárnyakkal, egy igazi kis szürke legyet,
                    mozdulatlanul! Csak néztem, mit mondjak? Ez a nyakkendőtűje volt ennek a
                    fiatalembernek, ez a légy ezen a nyakkendőn, igen szellemesen. De ez volt
                    minden, nem tudom, ez a légy volt minden! Ez volt az ékszer, a kincs, a
                    ritkaság, minden! Minden szegénység, szerénység s igénytelenség ezen a világon.
                    Az egész tömzsi fiatalember.</p>
                <p>De ami egyenesen megdöbbentő volt számomra, amivel minden külsőség ellenére,
                    valami benső mélyekben hasonlítottunk egymásra: hogy tudniillik ő is hozta a
                    könyvét, mint én, a tulajdon szerzeménye-könyvét, ő is hozta! De ő már német
                    fordításban, «Der Hunger» címmel. Knut Hamsun volt ez a
                    fiatalember.</p>
                <p>Igy ültünk hárman akkor, Neuilly-ben, micsoda hármak! Siklóssyval, aki felém
                    fordult:</p>
                <p>- Csak azt tudom tanácsolni, - mondta, - hogy maga is fordíttassa le a könyvét, -
                    ezt mondta barátsággal s nézte, milyen sápadt vagyok.</p>
                <p>Hasonlóképpen nyilatkozott Hamsun, hasonló barátsággal, amint csak ültem s
                    néztem.</p>
                <p>- Franciára! - mondta, - franciára! franciára! - így mondta többször, franciára!
                    de ő nem nézte, milyen sápadt vagyok, s felállott mint egy jelre. Odakünn
                    harangoztak.</p>
                <p>Mi célja volt mindennek? mit reméltem? mit nem reméltem? franciára! de ahogy
                    indult a fiatalember, csöndesen hozzája csatlakoztam. Már olyan fáradt voltam,
                    hogy nem is volt akaratom. Hogy ő is ment, hát én is mentem. Már a legyet is
                    elfelejtettem a nyakkendőjében s csak követtem s csak mentem, mint egy
                    néptanítóval, mint egy idegennel, úgy mentem vele, mint egy szegénnyel, mint egy
                    testvérrel, csak mentem. Hogy soha többé nem fogunk talál­kozni, gondoltam, hát
                    megyek vele és csak mentem.</p>
                <p>Mikor végigjöttünk az avenue de Neuilly-n, azt kérdezte, miről szól a könyvem?
                    Egyszerűen azt feleltem: talán arról, amiről az öné. Tudniillik a cím után
                    ítéltem.</p>
                <p>- Egyébként, - mondtam, - én sokat beszélhetnék magának az éhségről.</p>
                <p>- Ismeri ön a petit beurre-t? - kérdezte. - Finom vajas
                    kéksz, nagyon kiadós, tápláló, 20 centimes-ért kap egy negyed kilót...</p>
                <p>Rögtön, a felöltője zsebéből, kinyomkodott egy csomagot, papírzacskó formájában.
                    Alig tudta kihozni a zsebéből, olyan nagy zacskó volt.</p>
                <p>- Ez van egy kiló is! - mondtam felderülve.</p>
                <p>- Van! - mondta s leült egy padra, az út szélén egy fa alatt és intett, mint egy
                    házigazda.</p>
                <p>Kettőnk között volt a zacskó, a padon. Ahogy megkezdte s kivett egy kékszet, én
                    is, finoman, kivettem utána egyet. Igy, vártam mindig, hieratikusan, hogy előbb
                    ő vegyen ki egyet s csak aztán nyúltam a csomagba, utána, s magam is vettem
                    egyet s csak egyszer csaltam, mikor kettőt vettem egyszerre, két olyan vékony
                    kis négyszögleteset, mint két kis kockát egymáson, édes kis 
                       petit beurre szerelmem!</p>
                <p>- Ismeri ön azt a bizonyos tompát? - kérdeztem, - ami megszállja az ember gyomrát
                    s szinte elvágja az éhségét, mint egy kés? Ismeri ezt a tompa fájdalmat,
                    Hamsun?</p>
                <p>Nem felelt, csak nézett, mint aki nem érti, amit kérdeznek. De a zacskóba is
                    nézett, ha maradt-e még benne és látván, hogy üres, egy másik mozdulata volt. A
                    vastag kezével, lágyan, a másik zsebébe nyúlt.</p>
                
            </div>
            <div>
                <head>XXXII.</head>
                <p>Valóban az volt az általános vélemény, hogy a könyvemet le kell fordítani
                    franciára. Min­den­ki ezt tanácsolta, az egész boulevardon mindenki ezt
                    tanácsolta. Azzal a mély bölcsességgel s azzal az üde könnyedséggel tanácsolta
                    ezt mindenki, ahogy az emberek általában ellátják egymást tanácsokkal.
                    Legszegényebb honfitársaim is ezt tanácsolták, olyan üde könnyed­ség­gel, olyan
                    optimisztikusan, olyan tájékozottan, olyan bravúros technikájával a
                    tanácsosztás­nak, oly pazar kikalkulálásával a leggyönyörűbb eredményeknek, hogy
                    csak ámultam, miért nem tudnak ezek magukon segíteni, amikor olyan jól tudnak
                    mindent a mások számára! Az igazság az, hogy ezekben a tanácsadókban még izzón
                    ég, lidérctüzekben, egy jobb sors és boldogság eszménye! Letörve, sajnos, csak
                    éppen az az energiájuk hiányzik, ami a dolgok meg­valósulásához szükséges, s
                    amit másban még feltételeznek. Ezért ilyen kitünő tanácsadók. Ilyen makacs
                    tanácsadók. Ilyen aranyosak. Nem tehetvén semmit többé, mást buzdítanak,
                    lódítanak s indítanak a küzdelembe.</p>
                <p>A küzdelembe! Szaladtam a könyvemmel. Mindig csak szaladtam a könyvemmel. Közben
                    Justh Zsigmond is visszatért Párizsba s hozzá is szaladtam a könyvemmel. Abba a
                    kis szállodába szaladtam a rue Duphot-ba, ahol lakott s ahol kirakta összes
                    selyemharisnyáit egy gyüjteményes csoportozatban.</p>
                <p>- Beöthy Zsolt nagyon dícséri a könyvemet, - mondtam. - Apponyinak is küldtem egy
                    példányt.</p>
                <p>- Le kell fordítani franciára! - mondta Justh hasonlóképpen könnyedén, de a finom
                    szőke szakálla rezgésével. - Én is lefordíttattam A
                        puszta című könyvemet, - mondta. - Le livre 
                    de la Pousta! - így mondta finom franciásan s nagyon
                    boldognak látszott a finom szőke szakállával, ahogy ezt így mondta, a könyve
                    címét lendülettel, franciásan. - De Ollendorfhoz ne menjen, az nagyon drága, -
                    mondta még, de már ezt kevésbbé lendületesen.</p>
                <p>Drága? gondoltam, hogyan? Én nem így gondoltam ezt, a saját költségemre, mint egy
                    magyar főúr, gavallérosan! Ez egy más világ itt, gondoltam, Le
                        livre 
                    de la Pousta! Neki van pusztája, Justhnak!
                    Magyarországon, nekem is van, a zsebemben! nekem! pusztám! s megint szaladtam
                    Türr Istvánhoz, hogy vele is megtárgyaljam az esetet.</p>
                <p>- Nagyon fontos dolog ez, - mondta Türr barátsággal, holott sejtelme nem volt
                    róla, miről van szó. Annyira nem volt sejtelme, hogy Massenethez adott egy
                    levelet.</p>
                <p>- Itt lakik a szomszédban! - mondta, mintha csak azon múlna az egész, hogy
                    Massenet hol lakik.</p>
                <p>- Mit tehet Massenet ebben az ügyben? - kérdeztem ámulva. - Hiszen az zenész.</p>
                <p>- Magyarország barátja! Ez már valami, - felelte Türr katonásan.</p>
                <p>De végül Bertha Sándorhoz is adott egy levelet, azzal az atyai készséggel,
                    tájékozatlanul, mint aki minden problémát megold s elsöpör minden bajt és
                    nehézséget ebből a világból.</p>
                <p>Megint mentem a könyvemmel, megint mentem. Bertha Sándor! Ez már olyan
                    reménytelen volt, hogy már semmi sem volt reménytelenebb s akkor megint
                    nekivágtam a térnek, a nagy utaknak, a végtelennek, hogy lejárjam benne a két
                    lábamat s valahogy összetörjek minden idegemben, ahogy ezt szoktam, a végső
                    reménytelenségben. Megint mentem, megint mentem! Nem egyszer, a háromlovas
                    omnibuszok előtt, melyeket szerettem, egy-egy olyan spontán félmozdulatom volt,
                    hogy elébük vessem magamat. Energiák nélkül az öngyilkosságra, csak éppen ez az
                    egy mozdulatom volt hozzá, csak egy lelki omladásom, csak egy benső hangom az
                    elhatározáshoz, mint egy költőnek egy érzése egy vershez! S megint mentem a
                    könyvemmel Neuilly-be, Rippl-Rónaihoz, mert itt már nem lehetett csalódnom.</p>
                <p>Az első az volt, hogy elkérte a könyvemet.</p>
                <p>- Nincs mit olvasnom! - mondta.</p>
                <p>Mikor elhárítottam, bevallván nagy céljaimat a könyvemmel, egy képet ajánlott
                    cserébe. Néztem a falakat, ahol ezek a képek lógtak, a falak alját, ahol
                    sorakoztak abban a sivár szo­bában, mely pedig egy kertre nyílt, de micsoda
                    kertre búbánatosságban, egyetlenegy fával, egy keserű fűzfával, mely
                    villámsujtottnak látszott. És micsoda képek ehez a sivár szobához, ehez a
                    kerthez, ehez az egyetlenegy fához, ehez a keserű fűzfához, micsoda borzasztó
                    képek! Mind szürke és fekete képek, egymásra rakott s egymásra kent szürkeségek
                    és feketeségek s még szürkébb szürkeségek s még feketébb feketeségek, mintha egy
                    pince mélyén, korom­sötétben festették volna őket, amúgy látatlanba!</p>
                <p>- Akarod ezt? - kérdezte s levett a falról egy ilyen képet s levett egy másikat,
                    egy harmadikat, egy még szürkébbet és feketébbet s mindig kérdezte: «Akarod
                    ezt?», «Vagy talán ezt?» s egy almárium árnyékából mutogatta, szakszerű
                    állásban, félig elbújva az almáriumban, amivel annyit nyertek ezek a képek, hogy
                    kevésbbé látszottak. A mellett mind, tagadhatatlanul, az igaz valót kívánták
                    ábrázolni, szép, egyszerű tárgyakat kívántak ábrázolni, egy asztalt virág­gal,
                    két széket búsan egymás mellett valami tragikus magányban, egy tálcát egy
                    könyvvel, két narancsot egy tálban, egy egész kertet egy almafával kívül a
                    kerítésen, de mindezt szürkében és feketében, mindezt olyan formatitkokban s
                    lehetetlenségben, olyan álmokba és ájultsá­gok­ba vetítve, olyan síkokra
                    feszítve és kenve, hogy megszűnvén anyagszerűségük, térbeliségük, minden néven
                    nevezhető megtapinthatóságuk, az élettel is megszünt közösségük s
                    korrespon­denciájuk, az élettel? nem! még illúziókkal s kimérákkal is megszünt
                    kötelékük s valami kiszámított gyermekesség benyomását tették. Ez az omlatag
                    modor, ha ennek mondhatom, ez a festészeti ákombákom és kígyóbűvölés, ez a szent
                    naivitása a zseninek, aki felmegy aludni a legmagasabb magaslatokra, annál
                    meglepőbb volt, hogy Rippl, egyénileg, nem igen adta oda magát a tulajdon
                    regényének s nem igen kedvelte, az élet útján, azokat a kis fekete lángokat és
                    villanásokat a messzeségben, melyek a képein oly közelről lobogtak. Soha ember,
                    legalább e neuilly-i időkben, nem volt reálisabb és izzóbban és áhítozóbban a
                    földhöz kötve, javakhoz és örömökhöz! Soha senkit nem éreztem ennyire tudatában
                    az igaz valóságnak, plaszticitásnak, reliefnek, megtapinthatóságnak. Az álma az
                    élet volt, az egész élet, szinte kontúrok nélkül, az egész élet a maga számára.
                    Nem is tanácsolt, az egyetlen! aki nem tanácsolt semmit. Egyszerűen elkérte a
                    könyvemet. Majd bolond leszek! gondoltam, egy képért, egy ilyen képért, jut
                    eszembe! Holott egy nap, amint energikus fejlődésével, kivágta magát ezekből a
                    ködökből és káoszokból az életbe s a szépségbe, már egyik leghíresebb képét
                    nekem adta volna, - «azt a hosszú fekete női alakot
                        (virágvázával a kezében)», ahogy írta. Ez sem kellett, nem is tudom,
                    miért? Nem kutatom, mi zárta el a szívemet e művész szíve elől, mi vette el a
                    kedvemet, holott máskülönben oly könnyen tudtam fölengedni, szeretni! oly
                    könnyen!</p>
                <p>Inkább kimentem a kertbe, csalódás nélkül a kertbe, s nem hagytam el a könyvemet
                    egy percre sem s csak vittem a hónom alatt a kertbe. Körülnéztem a kertben,
                    megint csalódás nélkül, mint az olyan kertben, ahol nincs egy szál virág s azon
                    az egyetlenegy fán is, ami van a kertben, fehérneműt szárítanak. Amerre csak
                    néztem a távolban köröskörül, a fortifikációk kőmasszái álltak kietlen házfalak
                    alatt, amelyek tetejében a megszámlálhatatlan kéménycső, mint egy fekete népség
                    füstölgött az égnek, felhőknek és kéknek, halovány és elborult kék­nek, amelyben
                    fecskék szálltak, rézsútosan, hanyatthomlok, mintha hullanának.</p>
                <p>De a fa alatt, az egyetlen fa alatt a kertben, tele aggatva ingekkel és
                    gatyákkal, egy fiatalember állott e vásznak árnyában, mint levegő-szufiták alatt
                    egy színpadon. Egy gyönyörű fiatal­ember, Knowles skót festő, felejthetetlen
                    Knowles! aki Ripplnek lakótársa volt. A fa alatt állott magányosan, mintha
                    őrizné a ruhákat, a vásznakat, a szufitákat, holott imádkozott! Igen elegáns
                    fiatalember volt, igazi skót fiatalember walterscott-i messzeségekből, kék
                    messzesé­gekből, ibolyaszín szemekkel, mint egy nő, hullámos szőke hajjal, mint
                    egy másik nő, karcsú, nyulánk, finom, mint egy zerge a hegyekből s aki csak
                    állott a fa alatt és csak imádkozott. Nemrég tért át héberségéből a római
                    apostoli vallásra s el volt bűvölve szentségtől, szimbo­lumtól, dogmától s
                    skolasztikától s a fa törzsén is volt egy kis oltára, egy kis Szűz Máriája, kék
                    porcellánból! Elragadtatva, a mennyekbe szárnyalva, főleg a Szent Szűzhöz ájult
                    el neophita lelkének miszticizmusában s úgy imádott egy álmot, annyi szent
                    gyönyörrel, annyi valósággal, annyi reménységgel a rögtönös megvalósulásban,
                    hogy a könnye folyt, amint hebegte: «Oh 
                    ma sainte Vierge!
                     Oh 
                    ma bonne Vierge!», amint ezt hebegte százszor. Az ajka,
                    amint néztem, véresre volt harapva.</p>
                <p>Nem mertem szólni és csak álltam és hallgattam s egy kicsit elkerültem messzebb,
                    ahol vártam. Időnként a ruhákról az ágon, egy-egy vízcsöpp pötyögött a fejére,
                    egy-egy lassú vízcsöpp, ami meggyűlt és hullott a hullámos fejére, amint azt
                    láttam a távolból, ahol vártam. Nem is érezte nyilván. Végül jött felém elázott
                    arccal, két olyan szemmel, hogy ilyet sohase láttam, két ilyen szemet és csak
                    bámultam és álltam és nem értettem, micsoda kék ez, micsoda kéj ez, micsoda
                    fény, micsoda imádat, micsoda sugárzás ez ezekben a szemekben, mint egy ködkép
                    felé a jegestengeren.</p>
                <p>- Oh drága Knowles, - mondtam, miután üdvözöltük egymást, - mindenki nem olyan
                    boldog, hogy miként Ádám a paradicsomban, egy fa alatt imádkozhat. Lássa, -
                    folytattam, - itt van a könyvem, az én fájdalmas könyvem, amivel szaladgálok, az
                    én egész kínos életem! Nézze csak, mondja, nem tudom, mit csináljak, hogy egy
                    kicsit segítsek magamon...</p>
                <p>S azzal sebtiben és lágyan és melodikusan, elmondtam nagyjában minden keservem, a
                    sok nélkülözésem, lírai szegénységem, a sok tervemet is a könyvemmel, hogy
                    lefordítsam, az általános vélemény szerint...</p>
                <p>- A könyv, - felelte, mint egy hegedű, olyan hangon, a legfinomabb ondulációkkal
                    s választé­kossággal, hogy minden szavával s hangjával, minden árnyalatával és
                    sóhajával művészi legyen, - a könyv, - mondotta, - csak egy ember s igen gyakran
                    még annyi sem. Ez nem az út, - tette hozzá s leült egy
                    padra s nézett olyan tündéri kékségben, mint egész nagy ibolyarétek.</p>
                <p>- Az út? - kérdeztem aggódás nélkül, mint akinél nem számít még egy pár
                    kilométer. - Az út? - kérdeztem, mert nem felelt mindjárt.</p>
                <p>- A lelkét fordítsa át, az egész lelkét egy másik lapra, egy másik partra, -
                    mondta végre, mert így gondolta az utat. - Térjen meg a valláshoz, - mondta, -
                    imádja Máriát! It’s the only way to happiness! - így
                    mondta.</p>
                <p>S összekulcsolt két fehér kezet a térdén, két fehér kezet, mint két műremek,
                    olyan hosszú, vékony, hegyes ujjakkal, mint egy-egy csáp.</p>
                <p>Imádja Máriát! Még ez volt idáig, a könyvemmel kapcsolatban, a legfinomabb
                    tanács, ami e kék szemek tekintetével, mint az ibolyák hullottak le rám.
                    Csalódás nélkül, én is össze­kulcsol­tam a kezemet a térdemen, a könyvem fölött.
                    S így ültünk szótlanul, egymás mellett, sokáig.</p>
                <p>Már késő este volt, mikor hazafelé tartottam, már éjjel is, mikor még bandukoltam
                    gyászos utcákon a banlieuben, holtra fáradtan, ahogy bandukoltam s abban a
                    csöndes rémületben, mi lesz holnap és megint holnap és azután is, éveken át?
                    Gyér lámpák világában, a könyvemmel a hónom alatt, csak mentem és csak mentem,
                    más gyászos utcákon s rossz köveken csak mentem s beértem Párizsba végre, jobb
                    vidékre s nagyobb fényekbe, s átjöttem a Szajnán s a hídról bekanyarodtam, a rue
                    des Saints Péres-be kanyarodtam s fordultam itt és csak bandu­koltam, magányos
                    árny az éjben, a falak mentén, a rue Jacob-ba kanyarodtam és vándoroltam s
                    bandukoltam és néztem is, az orrommal a levegőben, mit néztem? egy régi házat
                    ebben a rue Jacob-ban, egy régi házat, Hotel 
                    Jacob-ot! Jakabházá-t! ahogy magamnak mondtam s ahol
                    Jászai lakott hajdan, mikor még nem ismertem, - s a szívem elszorult a kíntól,
                    honvágytól, minden rossztól s fantáziától s már nem is néztem s csak mentem és
                    szenvedtem s a lépteim ko­pogtak a kövön utcahosszat, a nagy visszhangban s a
                    nagy ürességben. S amint így mentem, kiértem a Saint-Germain boulevardra s
                    megint fordultam és csak mentem, s amint így mentem, a rue Saint-Jacques
                    magaslatán, elértem a kis templomhoz, melynek érctetőze­tére, mint egy régi nagy
                    zöld esernyőre, rásütött a hold. A járdán itt, arccal a templomnak, mint egy
                    másik vándor, egy másik utas az éjben, Verlaine állt és bámult, nem tudom mit,
                    csak állott ott és bámult, a holdfényt a tetőn, az ereszen, az íveken, a
                    holdfényt a nagy semmiben, nem tudom, de csak bámult, két szétvetett lábával,
                    ittasan, ahogy állott, kőből faragva, ahogy csak állott és bámult. Mellette
                    valami munkásasszony, nyilvánvalóan élettársa, kendővel a vállán, hajadonfőn s
                    egy kosárral a karján, hívta, hogy jöjjön s húzgálta a kabátja szélét, amint
                    csak állott ott, makacs koma s nem mozdult s csak bámult.</p>
                <p>- Viens donc 
                    Paul! 
                    Viens donc!
                </p>
                
            </div>
            <div>
                <head>XXXIII.</head>
                <p>Elmentem Massenethez. Már az olyan mindegy volt, kihez megyek, Massenethez, vagy
                    máshoz. E nagy férfiak életében, őszintén szólva, nem sokat jelenthetett az,
                    hogy én megláto­gatom őket. Sem erkölcsileg, sem anyagilag nem sokat jelentett,
                    anyagilag! Egy percnyi fiatalos rajongás volt, amit kitártam elébük a szívemben.
                    Ők ritkán tártak ki valamit. Az én sorsom sem változott azzal, hogy sorra
                    meglátogattam a nagy férfiakat. A legtisztább remény­telenségben közeledtem
                    feléjük, mintegy az élet túlsó partjára, ahol minden fagyos, fönséges és nagy.
                    Annyit nem remélhettem, hogy meghívnak ebédre. Általában azt éreztem,
                    vala­hányszor a déli harangszó belekongott a nagy férfiakkal való
                    beszélgetéseimbe, hogy ezek a nagy férfiak csak állanak talapzataikon, csak
                    állanak a Helikon kettős ormán, egy-egy lábukkal egy-egy csúcson, úgy állanak a
                    Helikonon, s egyáltalán nem ebédelnek. Vagy csak akkor, ha én elmentem.
                    Általában mint szobrokhoz közeledtem a nagy férfiakhoz. Mint ahogy például,
                    napjainkban, Deák Ferenchez közelednék a legtisztább reménytelenségben, a Ferenc
                    József-téren.</p>
                <p>Mégis, szokásom szerint, ezúttal is sorshúzás útján döntöttem Massenet javára,
                    Bertha Sándorral szemben. A sors itten véletlenül azt a jobbik kívánságomat
                    segítette, amellyel inkább Massenethez vonzódtam. A sors egyébként, ezt meg kell
                    vallanom, mindig segített az ilyen apró dolgokban, melyek éppen csak annyit
                    lendítettek rajtam, hogy nem voltak se káromra, se hasznomra s csak tovasodortak
                    egyhangú életemben. Amint figyeltem a sorsomat, már gyakran mosolyogtam, olykor
                    durva iróniáin. Egészen világosan éreztem, hogy semmi befolyásom a sorsomra s ez
                    mint valami idegen hatalom, úgyszólván rajtam kívül dolgozik a sötétben,
                    függetlenül és felelőtlenül, a sorsom! Amit próbáltam ellene, energiákban s
                    cselek­vésben, olyan szomorú tapasztalatokhoz vezetett, hogy már inkább nem
                    próbáltam semmit s megadtam magam azzal a keresztényi alázattal, amelyre csak
                    egy izraelita képes. De ösz­tö­nösen is vonzódtam Massenethez, szívem szerint,
                    napkeletiesen, mint hajdani aranyhárfákhoz egy történelmi rengetegben. Ez a
                    francia zenész gyermekkorom álma volt azokban a dús s színes zenékben, amelyekre
                    magam is készültem. Zenékkel készülni az életre, az egész nagy életre, nyilván
                    itt volt a dolog elhibázva. Még az apám játszott nekem, téli estéken,
                    gyertya­fénynél, ősi zongoránkon, mint egy ravatalon, kesergő részleteket a 
                        Lahor királyá-ból... Erről bőven írtam máshelyütt, e
                    zengő multak imádatával s kellő maszlagokkal. Most csak fel­sóhajtok.</p>
                <p>Még akkor nem tudtam, gyermekkoromban, téli estéken, gyertyafénynél, szepulkrális
                    zongo­ránk tövében, kicsoda ez a Massenet a szívében, micsoda dalos madár aki
                    száll. Még akkor nem tudtam, milyen könnyűszerrel komponál, hogy vet oda mindent
                    sebtiben a papírra s nem válogat s nem simogat s csak csinálja melodikusan,
                    finoman s felületesen, mint ezer és ezer falevél a fákon egy erdőben, úgy
                    csinálja s ami mind rezeg és cseng a szélfuvásban, a sok ezer és ezer falevél a
                    fákon. Akkor csak szerettem. Akkor csak az apám ujjait figyeltem a
                    billen­tyűkön. Minden hangra egy-egy pálmát láttam a lahori sivatagban, az egek
                    azúrjában úszva, súlyos levelekkel. Akkor csak szerettem.</p>
                <p>Most is szerettem még, de már, sajnos, azzal a megfogyatkozással, azzal a leapadt
                    mámo­rossággal, ami a nagyobbszerű tájékozottság s verzátusság hatása az ember
                    szívében, mikor már úgy látja a dolgokat, egy kevés kritikával, sajnos, az álmok
                    hátrányára. Csodáltam a vas­tag szőnyeget a lépcsőkön, ahol a lépteim nem
                    hallatszottak, ahol halálos csend volt, mint egy örvényben, halálos csend az
                    egész lépcső csigakanyarulatában egy magányos tölgyfaaj­tóig a falban, a
                    magasban! Itt megálltam szívszorongva, kifújtam magamat s az orromat s
                    meg­nyomtam a csengőt. Rögtön éreztem belülről azt a barátságtalan indulatot
                    minden jövevény iránt, mindenki iránt, aki megnyomja ezt a csengőt. Azt a
                    barátságtalan indulatot, amit különösen koldusok éreznek olyan kitünően, mikor
                    csengetnek egy ajtón. Semmi nem mozdult. Lehetett érezni belülről, hogy még
                    nagyobb csendben vannak, amiért megszólalt a csengő. Lehetett érezni azt a
                    lélektani tudást, mely az akarat s a cselekvés ingadozására épít, az egész
                    emberi lemondásra épít, mikor egy zárt ajtó nem nyílik meg rögtön. Lehetett
                    érezni azt az emberismeretet, mely a félénkségemre s a diszkréciómra számít,
                    hogy nem fogok csen­getni mégegyszer. Mindezt főképpen azért, mert személyzet
                    híján, maga Massenet nyitott ajtót.</p>
                <p>Csakugyan ő volt, Massenet, aki megjelent az ajtó nyílásában, nem tudom hányadik
                    csenge­té­semre, de csakugyan ő volt, egész kicsi ember, egy kis selyemsapkával
                    a fején, aki megjelent a küszöbön, olyan automatikusan, olyan pontosan és
                    rejtélyesen, mint ahogy bizonyos fali­órákon, a félórák csengésére, kibukkan a
                    kis remete. Ez annál furcsább volt, hogy oly soká vártam. Meghajtottam magam s
                    átnyujtottam a Türr István levelét, mint egy mennyei üdvöz­letet. Egész véremben
                    fölpezsdültem abban a tudatban, hogy egy tábornok áll mögöttem, erkölcsileg
                    szólván. Átnyujtottam a levelet mint egy levélhordó.</p>
                <p>- Entrez Monsieur! - mondta nagyobbszerű meghatottság
                    nélkül, miután átfutotta a levelet.</p>
                <p>S megindult előttem azon tájékozottan, ahogy egy múzeumi őr vezeti az embert.</p>
                <p>Bejöttünk egy nagy, világos, pontosan négyszögletű szobába. Főleg a kilátás volt
                    gyönyörű, micsoda kilátás, három ablakon át, a Luxembourg-kertjére, a magasból!
                    Zöld rétek látszottak, egy-egy orgonabokorral a közelben s a távolban s amelyek
                    mind virultak a legdúsabb virág­fürtök lila és fehér masszáival a lombok
                    tetejében. Még távolabb, egészen a mélyben, egy görög istennő szobra fehérlett
                    szent meztelenségben, duzzadó idomokkal, amint háttal volt fordulva felénk.</p>
                <p>- Ez csak szép? - kérdezte Massenet, az istennő formáit jelezve az orgonabokrok
                    távlatában.</p>
                <p>- Nagyon szép! - feleltem azzal a meggyőződéssel, mely teljesen megegyezett
                    egyéni ízlésem­mel s csak a távolokat fájlalja.</p>
                <p>Leültem egy székre s vártam. Nem is tudom, mit vártam. Csak ültem és néztem. Az
                    istennő szobra felett, a végtelenségben, az égbolt látszott angyali kékségben.
                    Ebben a nagy égboltban, egészen messze, már a kerten túl, egészen fönn és
                    messze, egy madár repült, mint egy fekete pont az angyali kékségben. Azt hittem,
                    Magyarországba repül az a madár. Massenet a Türr levelét olvasta.</p>
                <p>- Szeretem a tábornokot, - mondta, - általában szeretem az ilyen hősi katonákat!
                    Két nagy­bátyám is tábornok volt. Van egy Massenet, Soult barátja, aki elesett
                    Moszkvánál. Ez is tábor­nok volt. Az apám is tábornok volt, két testvérem is
                    tábornok s két unokabátyám közül az egyik tábornok, a másik tengernagy!</p>
                <p>Ennyi tábornok! sőt egy tengernagy is! mi reményem lehetett itt nekem? Hogy
                    beszéljek itt a könyvemről, magamról, az életemről, és ültem csendesen és
                    vártam.</p>
                <p>- Csak én nem voltam katona soha, - mondta Massenet.</p>
                <p>- Én sem! - feleltem felderülve.</p>
                <p>- Kilencéves koromban már a konzervatóriumba jártam.</p>
                <p>- Kérem, én a Zeneakadémiába jártam Budapesten, - feleltem párhuzamosan. - Sőt
                    Liszt Ferenc előtt is zongoráztam.</p>
                <p>- Oh, ha ön zenész! - szólott, nyilvánvaló félreismerésével egész szomorú
                    helyzetemnek, - ha ön zenész, csak azt mondhatom önnek, amit tanítványaimnak,
                    Charpentiernek és Debussynek mondok: »A tulajdon szívedre hallgass, ne utánozz,
                    légy önmagad!« Akik Wagnert utánoz­zák, duplán hibásak, lássa. Először mert
                    utánozzák, másodszor mert rosszul utánozzák. Én is csak azt próbálom, hogy a
                    szívemre hallgassak mindig...</p>
                <p>Oh Istenem, gondoltam, emberi szó hivsága! A szív! a szív! az érző szív!
                    tünődtem, milyen messze van ennek az embernek az érző szíve én tőlem! Micsoda
                    kis furcsa gépezet ez az érző szív az emberben, micsoda kis tökéletes, hogy csak
                    éppen oda ne hajtsa abba az irányba, ahol egy másik ember várja ezt a szívet!
                    Micsoda finom kis apparátus, hogy mindent félreismerjen, semmit meg ne lásson,
                    meg ne tudjon, meg ne érezzen, emberi szív! Hát lehet az, fűztem tovább
                    merengésemben, hát lehet az, hogy meg se sejtse szegénységemet, keserveimet,
                    amint itt ülök előtte! Hogy ne halljon egy hangot kétségbeeséseimből, keserű
                    zenéimből, zenész! aki csak azt próbálja, hogy a szívére hallgasson... Hogy egy
                    jó szót ne mondjon, ne kérdezzen, ifjúságom álma, Massenet! S csak néztem az
                    orgonabokrokat a kertben s az istennő hátsó testének kettős kövérségeit
                    messze.</p>
                <p>- A művész mindig a szívére hallgasson! - ismételte. - Ez nem csal.</p>
                <p>- Oh ez nem, soha! - feleltem.</p>
                <p>S akkor a bútorokat mutatta a szobában.</p>
                <p>- Ezek mind családi bútorok ebben a szalonban, - mondta. - Még öregapáim s
                    öreganyáim ültek ezekben a fotöjökben és beszélgettek és álmodoztak... Mind régi
                    bútor, - ismételte.</p>
                <p>Hát mind régi bútor, gondoltam, legyen! S inkább felálltam, hogy annyit dícsérte.
                    Akkor egy kis üvegszekrényhez ment. A selyemsapkáját megigazítva a fején,
                    kitárta a szekrényt, mint egy törpe, aki a kincseket mutatja.</p>
                <p>- Itt vannak kézirataim, - mondta. - Itt van a Werther és
                    a Manon s itt van egy kis egyiptomi szobrocska, egy
                    múmia, aki fekszik mellettük. Ez azért fekszik mellettük, mert ezeket a műveket
                    nem játsszák mostanság. Mindig azok mellé a műveim mellé fektetem, amelyeket nem
                    játszanak. Ha megint színrekerülnek, elveszem a múmiát.</p>
                <p>Csak álltam és hallgattam, a könyvemmel a hónom alatt, meg se mertem mutatni...
                    Nem is kérdezte, micsoda könyv az, meg se látta, holott húzgáltam is a hónom
                    alól, el is ejtettem egyszer, hiába! Már indultam is.</p>
                <p>Az ajtóban megálltam mégegyszer, kéz-kézben a művésszel, magam is mint egy öreg,
                    úgy állottam meg és néztem. Gondoltam, jól megnézem, mint akit nyilván sohasem
                    fogok látni többet. Mintha a gyermekkoromat nézném, ami itt van és eltünt.</p>
                <p>- Engedje meg, hogy tanácsa szerint, - mondtam, - csak a szívemre hallgassak s
                    valamit mondjak. Még egész kis fiú voltam, mikor az apám az ön 
                       Lahor királyá-ból játszott nekem, téli estéken, gyertyafénynél, egy
                    régi zongorán...</p>
                <p>Megvallom, éreztem, hogy valami nagyon szépet mondok. Meg sem érdemli, olyan
                    szépet. Talán soha szebbet nem is mondtam senkinek életemben, ha nem számítom,
                    amit nőknek mondtam.</p>
                <p>- Oh! - felelte, - csakugyan! a Lahor királya! jó, hogy
                    mondja! majdnem elfelejtettem! Oda is kell hogy tegyek egy múmiát! - mondta s
                    befordult az ajtón.</p>
                
            </div>
            <div>
                <head>XXXIV.</head>
                <p>Istenem, micsoda kis sápadt szobaleány ez, gondoltam, mikor megláttam az ajtóban,
                    a kis földszinti ajtóban, Bertha Sándornál, a square du Roule-ban, ezt a kis
                    sápadt szobaleányt. Soha ilyen kis sápadt kis szobaleányt nem láttam, fehér
                    főkötővel a fején, ami egyszínű volt az arcával. Mindjárt nyitotta az ajtót, az
                    első csengetésre s azzal a nyájas barátsággal fogadott két kék szem derűjében,
                    amellyel az ilyen kis szobaleányok olykor, valami váratlan vendégtől remélik a
                    gazdájuk sorsának jobbrafordulását. Micsoda reményem lehetett itt, ahol ilyen
                    barátságosan fogadtak? Ahol még én is segíthettem, valami váratlan jót
                    jelenthettem? Egy percig álltam s néztem, a könyvemmel a hónom alatt s csak
                    néztem. Soha ennyire nem éreztem a szívemben a mások csalódását. Már haboztam,
                    ha valami ürüggyel ne forduljak-e vissza?...</p>
                <p>- Tessék bejönni! - mondta a kis sápadt, a túlzott vendégszeretetnek olyan gyanús
                    meleg­ségével, hogy már nem tudtam mit gondoljak. Ez egy jó ház, gondoltam. -
                    Bertha úr itthon van, - folytatta bátorítólag, a nélkül, hogy kérdeztem
                    volna.</p>
                <p>S a folyosó végében, egy kis függönyös ajtó felé irányított, ahol félrehúztam a
                    függönyt, kopogtam az ajtón és beléptem.</p>
                <p>Beléptem egy kis sötét földszinti szobába, ami a square bokraira nyilt, egy sötét
                    kis szobába, ahol az íróasztalnál egy ember ült, háttal fordulva felém. Az első
                    érzésem az volt, hogy csak­ugyan a földszinten ül. Soha ennyire nem éreztem, a
                    kép és érzés teljes egységében, egy földszinti szoba hangulatát. A háttérben, az
                    ablak előtt, ahogy ült, csak a dús haját láttam, ami az inggallérjára omlott s a
                    korpái fehér pettyeit hullatta. Ez a szőr- és korpatömeg egy papírlapra volt
                    borulva, áhítattal, mint egy szent szövegre. Amint közeledtem, láttam, hogy
                    kitünő hazánkfia, fejével a papírlapon, az aláírást csókolja, olyan odaadással,
                    boldogsággal s főleg olyan gurmandériával, olyan teológikusan, mondhatnám
                    liturgikusan, hogy valósággal körülnyaldosta, mint valami vadzamatú, remek
                    dolgot, hogy azt ki sem lehet mondani.</p>
                <p>- Nézze csak! - mondta, elbűvölt szemekkel, úszva a kéjben s megmutatta az
                    aláírást. A Wekerle Sándor névaláírása volt, a papír végében, 
                       manu propria!
                </p>
                <p>- Ezt tetszik így csókolni? - kérdeztem ámulva.</p>
                <p>- Ezt! igen! - felelte határozottan, - vagy talán van valami kifogása? - kérdezte
                    irritálva, emberfölötti szerelmében.</p>
                <p>Csak néztem ezt a kitünő hazánkfiát s már nem is csodálkoztam. Bizonyos helyzetek
                    szinte átmenet nélkül sodorják az embert az egyik érzésből a másikba, főként ha
                    az ilyen helyze­tekhez van némi korrespondenciája az embernek, a tulajdon
                    számlájára. Reményeimen át, melyekkel, szükségképpen, jó magam is azokhoz a
                    földi hatalmasságokhoz fűződtem, akik Magyarországon miniszterelnökök voltak,
                    könnyen megérthettem azt az izzó gyönyört, amelyben Bertha grafológikusan,
                    szimbolikusan s in 
                    effigie, Wekerlével egyesült. Emberi létünk
                    fájdalmasságához tartozik, hogy az érdekből való szerelmet jobban meg lehet
                    érteni, mint ami tiszta szerelem. Ez a magányos ember is a hosszú hajával, ez a
                    boldogtalan ember (mert csekély kivétellel minden boldogtalan embernek hosszú
                    haja van), ez a magányos ember is hazafelé kívánkozott Magyarországba s egy-egy
                    biztató jelre, egy-egy homályos igéretre, egy-egy kilátásos mondatra egy szál
                    levélpapíron, már nyalta a tintát ezen a levél­papíron, - mert az ember nem
                    tudja, csak akinek része volt benne, micsoda szomjúság az, micsoda vágy,
                    hazamehetni Magyarországba!</p>
                <p>Amint szemtül-szembe kerültünk egymással s hirtelen megfigyelhette vibrációimban,
                    tetőtől-talpig, egész bozontos ifjúságomat, úgy láttam, ez nem tetszik neki, az
                    ifjúság! Egyike volt azoknak az öreg embereknek, akik természetüknél s
                    irányzatuknál fogva is öregek. Nyilván­való volt, hogy már első szempillantásra
                    csalódott bennem s tisztában volt társadalmi s politi­kai jelentéktelenségemmel,
                    amelyekről, igaz, nekem sem voltak illúzióim. Szinte jólesett, hogy a dolgok
                    rendjeképpen én kerülök kettőnk közül arra a serpenyőre a mérlegen, amelyhez még
                    jócskán hozzá kell adni, hogy valami kis súlya legyen. Már jól is éreztem magam
                    attól a perctől fogva, hogy itt nem várnak tőlem semmit s még annyit sem, hogy
                    csalódhassanak bennem.</p>
                <p>Viszont, hogy ne nagyon mélyedjek el, intencióim ellenére, e lélektani
                    hangfestésben, csak arra a torz látásomra utalnék, amit e lelkiek
                    összevisszasága kiváltott a szívemben, reakció­képpen. Azon a tükrön át ahogy
                    nézett engem, őt magát is láttam, mert én is belenéztem ebbe a tükörbe, a
                    sugarak visszájára, talán túlzott fogékonysággal. Az egész embernek, nem tudom
                    hogyan, de valami sárga alapszínét láttam, valami ingatag talapzatát, amelyen
                    földúltan a bizonytalanban, egész formája reszketegnek tünt. Nagy feje, nagy
                    mongol feje, merő homlok volt viaszos árnyalatban, egy tágas sárga homlok a
                    fülek tájékáig, ahol a magasban, véget ért. Dús haja, eleinte gyéren, csak a
                    feje búbján kezdődött, mint a szálas bozót egy sziklán s onnan termelte ki
                    magát, áthajolva a koponyaalapra, azzá az egyenlőtlen s ápolatlan vegetációvá,
                    ami bizonyos tudósok vagy koldusok fejét oly jellegzetessé teszi. Két sárga
                    szeme a csíptető mögül, elfoghatatlan sugarával, rövidlátón és céltalanul, úgy
                    nézett, sűrűn, hogy nem nézett semmit s míg maga az orr, omlatagon, alig szelte
                    ketté az arcot, a száj, a száj! mely Wekerlét elhalmozta csókjaival, ez a száj
                    sem látszott. Egy vastag bajusz, e száj körül, egy-egy félkörben jobbról s
                    balról, eltemette e szájat, mint egy-egy zárjel közé, sárga szőrből. A
                    cvikkerzsinór lazán lógott, kettős vonala hieroglifáival s a két üvegkör
                    világához látszott kötni Berthát, az orra körül, a bizonytalanba. Időnként, elég
                    gyakran, egy-egy nyugtalan kézmozdulata beleakadt a zsinórba s az üveget
                    lerántotta, a véletlenség olyan tragikumával, zörejével s robbanásával, hogy az
                    egész ember megrázkódott bele, mint egy katasztrófába.</p>
                <p>- Nem! nem! nem! - mondta szapora triólákban, miután beavattam titkaimba. - Nem!
                    nem! nem! - ismételte s még sokáig ezt mondta, mindig csak ezt, termékenyen és
                    terméketlenül: nem! - Ne is álmodjon róla, - mondta, - hogy a könyvét kiadja
                    franciául, mert ezt nem lehet. Ez itt egy óceán, Párizs! ahol minden elmerül,
                    ami idegen elem úszkálna ebben az óceánban, egy könyv, egy kép, a legszebb
                    zene!</p>
                <p>Oh! a legszebb zene! - gondoltam, ezt nyilván tulajdon termékeire érti s
                    remegtem, hogy vitatkozzam.</p>
                <p>- Pardon! - mondtam azzal a kazuisztikus finomsággal, ahogy hajdan a 
                        Pesti Napló-nál szoktam volt Acsády Ignáccal, - pardon!
                    Hát Munkácsy!? az nem merült el lássa, kedves mester! - szólottam fiatalos
                    bölcsességgel.</p>
                <p>Egy kést, egy éles kést döftem volna a szívébe, hogy ez nem hatott volna ilyen
                    szörnyen. Vér folyt volna igaz, de ezzel vége is lett volna. De így szárazon e
                    néhány szóval, csak agonizált s nem halt bele. Ha tudtam volna! Ha ismertem
                    volna ezt a keserű lelket, ezt az elkábult lelket, mely elveszve, lemaradva s
                    lealkonyodva körforgásán, a Munkácsy fényes csillagától szenve­dett a legtöbbet.
                    Együtt kezdték Párizsban, két fiatalok hajdan! Az egyik szállt mind maga­sabbra,
                    a másik lenn maradt a földön s bámulta fulladozva. Az egyik zseni volt, a
                    másik... a másik egy szerencsétlen, ami csak a fele a zseninek. Munkácsy minden
                    sikerében, dicsősé­gében s rendkívüliségében, Bertha vérzett, mint egy
                    áldozat.</p>
                <p>- Munkácsy, az egy egész külön dolog, - mondta, mikor magához tért, - Munkácsy
                    benne van a kerékforgásban! - magyarázta s egy reszketeg kézmozdulatával megint
                    lerántotta az üveget az orráról. - Én nem vagyok benne a kerékforgásban, -
                    vallotta be, mert ezt nagyon szerette, ezt a bölcseleti szisztémát a
                    kerékforgással. - Én nem vagyok benne, - ismételte s látszott rajta, hogy
                    szenved. Úgy szenved, aprólékosan, ezernyi tűszúrástól, minden nap, este,
                    reggel, ezernyi tűszúrástól, ahogy az ember csak szenvedhet egy bölcseleti
                    szisztémában, amit a maga kárára, bolond ember! felállít magának. A nyilvánvaló
                    okok helyett, melyek mindent vilá­gosan megmagyaráztak, inkább az ilyen
                    magyarázatokba szállott, melyek nem magya­ráztak meg semmit. Az analógiákat
                    figyelve Munkácsyval, nem értette a differenciákat. Az analógiákat! Neki is volt
                    egy olyan öreg felesége, mint Munkácsynak.</p>
                <p>De akkor valaki, kívülről, csak éppen hogy megnyomta a kilincset az ajtón s az
                    arasznyi nyíláson át a csendben, szertartásszerűen, beeresztett egy állatot. Egy
                    kis rövidszőrű, sárga korcs kutyácska csúszott a hasán Bertha felé, mert olyan
                    kövér volt, hogy nem tudott járni. Tüneményesen fölhízlalva, a sok zsír és háj
                    mind kinyomta helyéből a csontját s csuszkálva a szőnyegen s farkcsóválva,
                    valami furcsa kis malacnak tünt két bánatos kutyaszemmel, mint egy asztmatikus
                    ember. Bertha lehajolt hozzá, üdvözölte, megsímogatta, sűrűn a nevén
                    szólítgatta, azzal az atyai ragaszkodással, intimitással s egyenrangúsággal,
                    amellyel az ilyen gyermektelen öreg emberek szoktak lenni, az ilyen kis kövér
                    kutyácskákkal.</p>
                <p>- Hogy hívják? - kérdeztem, mert nem jól hallottam a nevét, ahogy olyan sűrűn
                    mondta, becézgetve, triolákkal, ahogy szokta.</p>
                <p>- Duna! - felelte.</p>
                <p>Dunának hívták a kis kutyát!</p>
                <p>- Oh Istenem! - rebegtem.</p>
                <p>S magam is lehajoltam hozzá.</p>
                <p>Hármasban a kis kutyával, Bertha nyilván közelebb érzett magához s ifjúságom
                    ellenére meghítt vacsorára.</p>
                <p>- Egész egyszerű vacsora, de szívesen látom, - mondta.</p>
                <p>Beléptünk az ebédlőbe. Egy hosszú asztal fölött, fogyatékosan megterítve, egy
                    sárga lámpa lógott le a mennyezetről s valahogy úgy világított, mint egy
                    sivatagban. Mint egy lappföldi sivatagban a nap, amelynek nincsen fénye, úgy
                    világított. Valami sercegett a levegőben s megtöltötte a szobát annak a furcsa
                    duruzsolásnak a zajával, ami tulajdonképpen fokozza a csendet, mint egy tücsök
                    ciripelése éjszaka, egy kertben. A legkülönösebb az a sárga szín­egység volt,
                    ami a Bertha bajuszát, egész mongol fejét, az egész emberi jelenséget magához
                    látszott kötni valami vajaskenyér árnyalatban, a sárga lámpa alatt. Kívülről
                    lehetett hallani az omnibuszok dübörgését a kövön. S távolodó lámpásaik is
                    látszottak, homályosan az ablak csipkefüggönyein át, mint a bárkák mécsei
                    rejtélyes utcákon, melyek tengereknek tüntek, egyszinten a földszinti
                    szobával.</p>
                <p>De akkor bejött a kis sápadt szobaleány ebbe a sárga szimfóniába s merő topázzá
                    változott az általános sárgaságban. Az első dolga az volt, hogy felemelte a kis
                    sárga kutyát, aki csuszkált a szőnyegen s nyilvánvalóan várta ezt a segítséget,
                    mert összekuporodva, egy sárga hájtömeggé vált, élettelen odaadásban.</p>
                <p>- Viens 
                    Duna, 
                    viens mon chéri! - mondta a kis szobaleány s elhelyezte
                    egy széken a kis sárga kutyát, egy másik szék mellett, az asztalfőn.</p>
                <p>Úgy tünt, hogy túlvagyunk a legfontosabb szertartáson és teológiákon. Most már
                    csak a háziasszony hiányzott s lehetett vacsorázni.</p>
                <p>- Va-t-elle venir, Madame? - kérdezte Bertha a
                    szobaleánytól azzal a párizsias franciasággal, amelybe az egész feje belerezgett
                    a cvikkerzsinórral, anakronisztikusan.</p>
                <p>- La voilà, - felelte a kis sápadt.</p>
                <p>Csakugyan, a küszöbön feltünt Bertháné, maga is sárgán, holott ősz frizurával a
                    fején süveg­formában, de mégis sárgán, masszívan sárgán, mint egy régi bálvány,
                    egy régi bronz, mint egy öreg barackfa, olyan sárgán. És jött az asztal
                    irányában.</p>
                <p>Beleolvadván, tekintélyesen, a sárga színegységbe, a vaj- és viaszközösségbe, a
                    lámpafénybe, a bajuszba s a kis kutya szőrébe, leült a székbe, az asztalfőn, a
                    kis kutya szomszédságában, mintegy pontifikálva a kis kutyával, aki dús farának
                    s dús hasának egész súlyával ágaskodott szegény, két elülsőlábával a levegőben s
                    a szék támlájának dőlve. Két gyönyörű, alázatos szemén, szüzleányos tekintettel,
                    áttüzelt a lámpa sárga fénye. És sűrü emlői látszottak a hasán, egy-egy
                    zsírzacskó formájában, sűrű apró bimbókkal sárgán, mint az árpaszemek.</p>
                <p>Senki egy szót nem szólott s csak ültünk mind sárgán. Valami feszültség volt a
                    levegőben, a sercegés monotoniájával. Künn minden dübörgött az utcán, a sokféle
                    fények tovasiklásával. Nagyon éhes voltam s csak vártam azzal a kimért
                    magatartással, úriasan, ahogy lepleztem a gyomromat, mint egy hegyszakadékot,
                    mint egy örvényt a hasamban. De már láttam, derengőn, sárga szeleteket egy sárga
                    tálban, a kis szobaleány karján. Láttam a sárga mártást, amelyben a szeletek
                    úsztak a kis szobaleány hüvelykujjával, mert az is benn úszott a mártás­ban,
                    ahogy hozta a tálat. De még le se tette az asztalra, mikor a kis kutya a maga
                    őrhelyéről sárgán, belenyalt a sárga mártásba. Oly röpkén nyalt bele, oly
                    villámgyorsan s olyan techni­kával s gyakorlottsággal, a nyelvnek olyan
                    virgoncságával és célirányosságával ösztönben s kívánságban, hogy szinte Isten
                    parancsolatjának tünt, hogy belenyaljon s nem lehetett semmit mondani. Aminthogy
                    senki nem is mondott semmit, abba a hallgatag flegmába s megadásba zárkózva, ami
                    a tradíciókat s bevett szokásokat kíséri az emberiség történetében. Egész
                    egyszerű vacsora, gondoltam s a lelkem mélyén, filozófikusan, valami közös
                    sorsban éreztem magam a kis kutyával, aki csak éppen hogy megelőzött.</p>
                <p>Kaptam egy jókora szeletet, jócskán mártással s a többi hozzávalókkal, sok
                    krumplival, zsírba pároltan s pirított hagyma vezérszólamával, s mindennek
                    rögtön azt a különleges illatát s zamatját éreztem, ami kellőképpen
                    megmagyarázza az embernek, miért nem tud egy kis kutya ellentállni. Ez mind
                    szabályosan elhelyezve s elrendezve a tányéromban, a tulajdonjognak,
                    birtoklásnak és szabad rendelkezésnek azzal a szédítő érzésével töltött el, ami
                    minden emberi vágyban a kéj imminens beteljesedése. Sajátságos dolog! Soha
                    ennyire nem ízlett étel, mint egy-egy honfitársam asztalánál. Ez nyilván valami
                    fizikai eleme lehetett annak a marcangoló honvágynak, mely sajgó csápjait
                    kinyujtotta minden felé s minden irányokban, ahol az érzékek s fantázia a hazai
                    hangot vélték megtalálni.</p>
                <p>Oh ifjúság! gyomor a te neved! Majdnem szégyeltem, olyan boldog voltam ebben az
                    idegen családi körben, e sárga lámpa alatt azzal az egyhangú sercegéssel, mely
                    nem szünt meg egy pillanatra. Ettem, még kaptam egy szeletet, megettem,
                    elszántan és hősiesen azon a hegy­csúcsszerű állomáson, ahonnan multbeli és
                    leendő böjtjeimre láttam, mint egy csillagvizsgá­lóból közeli s távoli
                    csillagokra, a végtelenségben. Fölpillantva olykor, derűsen és barátsággal
                    néztem Berthát, aki szembe ült velem s gondterhes konfúzióval piszkált fel apró
                    falatokat a tányérjáról s dugta őket ama két zárjel közé, ami a szája körül a
                    bajusza volt. Közte és Bertháné között ült őrhelyén a kis sárga kutya alaktalan
                    zsírtömegével, emlőivel s bimbóival, a hája dús redőivel szalonnás
                    élettelenségben s ellankadt törzsén csak a feje élt, kis rövid feje mint egy
                    búb, két tündéri szemmel. Mereven, koncentrálva, egész élete hevületével, egész
                    lelke feszültségével figyelte Bertháné minden mozdulatát, minden mozdulatának
                    rezgését s árnyékát egyetlenegy összefoglaló tekintettel, a pilláknak egy-egy
                    ritka rebbenésével időn­ként. Semmi ezt a tekintetet el nem téríthette útjáról,
                    rögeszméjéről, odaszegezettségéről valami olthatatlan hithez s boldogsághoz.
                    Mindent megértett, az árnyalatokig mindent, minden kis részletet és hangot,
                    meghatva és alázattal valami felsőbbrendűség előtt, mely az ő javára dolgozik.
                    Azokból az apró húskockákból, melyeket Bertháné csakugyan az ő javára vágott a
                    tulajdon tányérjában, valami delejes áram áradt az orra csücskéje felé s
                    kipattantotta a virgonc nyelvet a szájából egy-egy villámgyors körforgásra
                    egészen a szeméig. Soha érzéknek s gondolatnak ilyen fantáziáját nem láttam,
                    mely így előre tudná, még távolokon s időn át, a jó ízeket és zamatokat.</p>
                <p>- C’est pour 
                    Duna! - mondta Bertháné gyöngéden, mikor elkészült a sok
                    kockákkal.</p>
                <p>Csak embernek hallottam ilyen hangját, ahogy ez a kis sárga kutya felelt,
                    egyetlenegy, ret­ten­tő nyögéssel! Csak embernek, mikor künn van a foga végre!
                    Megváltva idegfeszültsé­gé­ben, egész testi masszájával rávetette magát arra a
                    kéjre, ami percekkel előbb még kínszenvedése volt. Vastag törzse fölött, mellyel
                    az asztal szélének dőlt, parányi feje mohón dolgozott a tányérban azzal a
                    létfentartó izgalommal, ami az ilyen kis kövér kutyáknak egész lelkét adja.
                    Fogak híjával, már nem rágott, csak nyelt, sűrűn nyelt, nyomva a falatot a
                    torkán, félig ájultan s kidülledt szemekkel abban a nyers ösztönben, mely csak
                    arra látszik törekedni, hogy a test súlyából, zsírjából s hájából ne veszítsen
                    el semmit. Nem telt bele egy perc s már csak nyalta a tányért, a kockáknak hűlt
                    helyét a tányérban, a széleken, kívül, belül, mindenütt. S megint visszadőlt a
                    szék támlájának, kis rövid fejével még kurtábban, vastag hasával még
                    duzzad­tabban, két elülső lábával a levegőben és nézett. Valamit várt
                    nyilvánvalóan, egy szót, egy hangot az asztalnál és csak nézett.</p>
                <p>- Y a-t-il un entremets? - kérdezte Bertha.</p>
                <p>- Il y 
                    a un gâteau 
                    de riz, - felelte Bertháné.</p>
                <p>Mindketten a kis kutyára néztek. A kis kutya visszanézett s megint nagyon
                    feszülten nézett. Odakünn dübörgött az utca s tűnő fények szálltak az ablak
                    alatt az estében. Gondoltam, illenék valamit beszélnem, vendég létemre, e kedves
                    társaságban. A lámpa szünetlenül serce­gett. Már Bertháné felé fordultam azzal a
                    mondain oldalkanyarulással, ahogy az ember valami szépet készül mondani a
                    háziasszonynak... De Bertháné nem kívánta, hogy beszéljek. Láthatólag Bertha sem
                    kívánta, hogy beszéljek. Ők maguk sem beszéltek. Csak ültek sárgán a kis sárga
                    kutyával közöttük és nézték. Úgy nézték, mint egy új szituációban. Mint egy
                    újabb élmény előtt, úgy nézték a rizstortával kapcsolatban.</p>
                <p>Magamban e hármak között, a lámpa alatt, a sercegésben, csakugyan nem volt mit
                    monda­nom. Fiatalos ékesszólásommal merőben feleslegesen, már csak a rizstortát
                    vártam.</p>
                <p>Szép sárga építmény volt, igazi barokk forma! igazi gâteau 
                    de riz! ahogy azt a franciák készítik. Elbűvölve néztem
                    azt a jókora darabot, amit Bertháné gyorsan a tányéromra rakott, hogy túllegyen
                    rajtam. Mert rögtön egy másik darabhoz fogott, amit nyomkodott egy kis ezüst
                    kanállal.</p>
                <p>- C’
                    est pour 
                    Duna! - mondta.</p>
                <p>- C’est pour 
                    Duna! - mondta Bertha is, gyöngéden, noha zárjel
                    közt.</p>
                <p>- C’est pour 
                    Duna! - mondtam magam is, hogy résztvegyek a
                    társalgásban.</p>
                <p>És csak ültünk sárgán és a rizstorta lassanként beomlott, mint egy ház,
                    szimbolikusan, s már csak egy utolsó kis rizsbucka maradt belőle a sárga
                    mártásban, a tálban. Mereven a kis sárga kutya, szűzleányos tekintetét felváltva
                    jártatta a buckáról Berthánéra s Berthánéról a buckára azzal a szinte vallásos
                    áhítattal s elfohászkodással, mely lelki mélységekből fakad s annál hangosabb,
                    hogy hangtalan. De ez a végső rizsrom, omladék és mártás, nyilvánvalóan a
                    szobaleánynak volt fenntartva. Meg is jelent érte s vitte a tálat. Aztán már be
                    sem jött többet. Homályok nélkül, mint mikor már nem lehet tévedni, mint mikor
                    már leszáll a függöny a színházban, úgy éreztem, hogy vége van a vacsorának.
                    Semmi dessert. Kávé sem volt, cigaretta, semmi. Az a pedáns ház volt, rendre s
                    szabályokra épített, puritán! ahol senki nem dohányzott.</p>
                <p>Hármunkkal az asztal körül, mozdulatlanul, a kis kutyával negyediknek, aki bámult
                    alázattal, valami olyasféle furcsa hangulat volt, mintha le volnánk tartóztatva.
                    Olvasmányaim em­lé­kében, nem tudom hogyan, de a Temple képe kísértett XVI.
                    Lajos királlyal, a királynéval s a kedves kis kutyával, akik mind meg fognak
                    halni. Magamról is ugyanezt éreztem, holott olyan fiatal voltam! Éreztem, hogy
                    meghalok ebben a társaságban. A lámpa sercegett a fejem fölött. S amint kívülről
                    dübörgött az utca az estében, elgondoltam, milyen jó volna utazni, magasan, egy
                    omnibusztetőn!</p>
                <p>De akkor, hirtelen, a rizstorta után, ami eltünt, a kis kutya is beomlott.
                    Úgyszólván olva­dásosan dőlt önmagába, a tulajdon hasába, emlőibe és
                    bimbó-miriádjába, hájas masszáinak olyan elaléltságával, olyan ájultságával és
                    elkívánkozásával, mint aki nem bírja tovább e földi boldogságot. Kis búb feje
                    eltünt, ahogy az ész tünik el a világból. S rögtön emberfölötti hortyogása
                    hallatszott egy túlonnan való nirvánából.</p>
                <p>- C’est bien. Elle dort! - mondta Bertháné, valami
                    eszményi magaslatról.</p>
                <p>- C’est bien, - mondta Bertha kevesebb klasszicitással,
                    mert ő nem tudott szegény, azokra a lelki csúcsokra emelkedni, amelyekre nők oly
                    könnyűszerrel lépnek, a nélkül, hogy szédülné­nek. Általában e matróna mellett,
                    aki masszív lényében sárgába borulva, a versaillesi alko­nyatok hősbánatát
                    sugározta valami hervadásos történelemben, Bertha valóban annak a másod­rangú
                    anyagnak tűnt vízalatti inferioritásban, ami bizonyos férjeket oly szembetünően
                    megkülönböztet bizonyos feleségektől s úgy állít oda melléjük, a dolgok
                    visszájára, mintha ők lettek volna az oldalbordából. Szenvedő, pislogó,
                    fénytelen szemei az üveg mögött, nyugtalan forogtak olyan közelségek körül,
                    melyeket az orra is érinteni látszott s követtek, nem tudom micsoda konfúziókat,
                    álmokat s bizonytalanságokat azzal a százrétre oszlott tekintettel, amit az
                    ember akarata ellenére is nézett és szenvedett, ha nézett.</p>
                <p>- Wekerle, az egy nagy ember! - szólott hirtelen. - Wekerle, az a legnagyobb
                    ember! Wekerle, az maga az Állam. Aki hozzányúl, az az Államot ingatja meg. Még
                    előbb van Wekerle s csak aztán van az Állam. Még a törvények előtt van!</p>
                <p>Talán csak római estéken, a Palatinus borókái alatt sétálgatva az örökzöldben,
                    beszélhetett így Seneca a testvéreinek s más fiatalembereknek, Jupiterről az
                    Olympuson! Csöndesen az asztalnál, csak hallgattam. Imádata hevében s
                    alázatosságában, egy egész nagy furcsa regényt csinált államtudományból, jövőből
                    s politikából s kábult lelke, mintegy a cvikkerzsinórján rezegve fel és le,
                    messze elszállt az abszurditásban. Soha nem éreztem, mennyire el tudja mos­ni a
                    hatalom presztízse, az igazi nagyság és szépség érzetét s fogalmát egy ember
                    szívé­ben. Ez a szív, mint egy malomkő, Wekerle körül őrölt. S hogy végül semmit
                    nem őrölt ki belőle, önnönmagát őrölte agyon.</p>
                <p>Csak hallgattam, a kenyérmorzsákat szedegetve magam előtt az abroszról, mintha a
                    gondo­lataimat szedegetném csendben. Megedzve csalódásoktól, bánattól s
                    keservektől, elázva a hon­vágyban, már nekem megvolt akkor, fiatalos
                    forradalmiságomban, a magam államtudo­mánya, egyéni tapasztalatok alapján,
                    készen a szívemben. Már én tudtam akkor, micsoda álmok fűzik az embert többezer
                    kilométernyi távolságból, mint egy erdő közepéből, kormány­hoz s hatalomhoz! Nem
                    is Wekerléről beszélek itten, aki valóban kitünő ember volt, mint inkább
                    általában azokról az efemer férfiakról, akik a napsütésben, ügyesen s
                    szorgalommal, miniszteri rangra emelkedvén, különfelé ágaznak egymástól a
                    különböző reszortokban, de abban mind összetalálkoznak, abban az egy reszortban,
                    ami az ember csalódása bennök. Azonfelül, Berthával kapcsolatban azt is tudtam s
                    ezt már történelmi olvasmányaim nyomán, hogy kormányok és miniszterek, ha el is
                    fogadnak olykor bizonyos szolgálatokat és csókokat, viszont meg is van ezekről a
                    maguk véleménye s rendszerint úgy is jutalmazzák e szol­gá­latokat erkölcsi
                    értékük szerint. És csak hallgattam és csak szedegettem a morzsákat és éreztem a
                    malomkövet, mint egy tragédiában.</p>
                <p>Kiérve az utcára végül, egy nagyot lélekzettem s csakugyan szaladtam egy omnibusz
                    után s felkapaszkodtam a tetőre. A Madeleinenél, amint leszálltam, egy
                    fiatalember jött felém, egy honfitársam az is, de egy igazi kedves, finom, egy
                    szűcsmunkás, akit az egyletből ismertem.</p>
                <p>- Hallotta a szomorú újságot? - kérdezte elborulva.</p>
                <p>- Nem én, - feleltem, - nem hallottam semmit. De micsoda szomorú újság lehet még
                    a világon? - tettem hozzá azzal a szolidaritással, ahogy az ember munkásokkal
                    beszél.</p>
                <p>Nem vágott a szavamba, csendesen kivárta, türelmesen, amíg befejeztem. S még
                    akkor is csak kisvártatva szólott:</p>
                <p>- Kossuth meghalt, - mondta. - Most jött a sürgöny Torinóból.</p>
                <p>Valamit dadogtam, egypár zavart szót s elköszöntem.</p>
                <p>- Holnap tessék feljönni az egyletbe, - mondta a fiatalember s ő is köszönt és
                    ment.</p>
                <p>Bekanyarodván a boulevardra, csak mentem a fényben, a tömegben. Olykor megálltam,
                    eltünődve, egymagam a járda szélén, különválva ettől az idegen világtól, valami
                    furcsa súllyal a lelkemben, ami megmozdult, hogy kiszálljon a lelkemből ez a
                    furcsa súly, hogy kiszálljon! erre a szomorú hírre! Meghalt... Nem restellem
                    bevallani, annyira emberi, annyira lelki doku­mentum: az első érzésem magamért
                    volt, a magam életéért, Kossuth halálában! A honvágy sajgó csápjai, e
                    gyászeseten túl, távolibb perspektívákba nyúltak s tologatván kínjaimat a
                    szívemről, egy jobb élet kapuján kúsztak fel magasan, mint a pók. Valami
                    fordulatra gondol­tam, nem tudom hogyan, valami fordulatra a szívekben s
                    dolgokban, valami gyönyörű harang­szóra, ami egyszerre kondul multak s jövő
                    fölött, valami amnesztiára minden vétkeseknek, minden szenvedőknek, erre
                    gondoltam, költő! Gondoltam, elhalálozván nagy ellensége, a király meg fog
                    bocsátani mindenkinek, ezt gondoltam. Gondoltam, Kossuth meghalt, mint Jézus,
                    egy keresztfán. Én meg vagyok váltva a keresztfa alatt, ezt is gondoltam, ilyen
                    szépeket gondoltam, eltünődve, különválva, egyedül a járda szélén, egymagamban
                    mint egy hajnalban, ami ébred, egymagamnak a boulevardon egy hajnal! egymagamnak
                    ezen a nagy világon!</p>
                <p>És megint mentem és sok mindent magyarázgattam magamnak és csak mentem. A
                    honvágy, az borzasztó, magyaráztam magamnak. A honvágy mindennél borzasztóbb. A
                    honvágy erő­sebb minden fájdalomnál. A honvágy erősebb a halálnál. A honvágy, ha
                    megsavanyodik, gyűlölet lesz belőle, olyan borzasztó mérge van. Az enyém
                    megmaradt mindenek ellenére, izzó tűzében, tisztán!</p>
                <p>És csak mentem. És százszor annyi embert láttam, ezerszer annyit, mint máskor
                    ebben az estéli órában, a mellett, hogy nem láttam senkit. És valami nagy
                    hangokat hallottam, valami őserdők zúgását körülöttem, a mellett, hogy nem
                    hallottam semmit. Az omnibuszok dörögtek, hosszú sorban egymás után, egymás
                    mellett, párosával, a vastag lovak sörénylobogásával, az ostorpattogással a
                    magasból, ahová hármas száron a három ló fölött felnyúltak a gyeplők,
                    kifeszülten, rövidre fogva, mint egy napszekér kocsisához, magasan a fényben.
                    Száz más kocsi tolongott, más kerék forgott s zord lovasok száguldtak a
                    kocsirengetegben, ezer kerék között, zord lovasok vértben és sisakban, mint
                    valami bosszúállók, hosszú lófarkokkal, ami a sisakjukról lógott s lobogott
                    utánuk. Az Opera, tárt kapui máglyafényét vetette ki a tér magas lépcsőzetére,
                    ahol a tömeg mint egy hegyre ment fel, nők! bálványok! mint egy hegyre száz­féle
                    fátylakban, selyemtiarákban, infulákban és brokátban s abban a lilafényben, ami
                    az erkélyek ablakaiból sugárzott tűznek s tündöklésnek azzal a
                    felfokozottságával, pátoszával s drámaiságával, ami egy kigyulladt tető, egy égő
                    torony pátosza s drámaisága a többi tetők s tüzek fölött. Mindezt nem láttam,
                    láttam? Kossuth meghalt, tünődtem és csak mentem. S végig minden, a végtelenben,
                    a platánok fölött súlyos lombokkal, minden izzott a tetőkön s a kövön, minden ki
                    volt világítva, minden üveg, minden portál, minden kapu a boulevard két oldalán
                    tündöklő messzeségben, a sok ékszerész, péküzlet aranytükrökkel s csillárokkal,
                    a sok fodrász, cukrász, könyvesbolt, vendéglő és kávéház, ahol a teraszon, a
                    zsúfolt asztalsorok előtt, utcai erőművészek, félmeztelen s kidagadt izmokkal
                    lejátszták olympiádjaikat néhány perc lendületében, amíg csak egy rendőr árnya
                    nem közeledett a mélyben, amit egy távoli koma a sarokról, ahol állott és
                    őrködött, egy éles füttyel jelzett az atlétáknak. S utánuk, amint elrohantak s a
                    rendőr is elvonult, dolga híján, kocogva a tömegben, már mások jöttek a
                    fény­ben, méla aggastyánok jöttek hosszú fekete kabátban, a tenyerükben egy-egy
                    kölyökkutyával, amit felajánltak, olyan áhítatos arccal s magyarázatokkal a
                    legmélyebb basszusban, mint ahogy Mózes szólott volna kis kutyákról a zsidóknak.
                    S madárjós-asszonykák, egy vak pintyőkével egy kalitkában, szonóran kínálgatták
                    a jövőt sibyllai cédulákon, zajos zenék kíséretével, ami belülről hangzott a
                    kávéházból, a tárt ajtókon át. És koldusok is jöttek, fél­szemmel s olyan
                    mankókon, mint egy árboc és gyönyörű hölgyek, akiket Shakespeare 
                        whore-oknak nevez, az alkalmi szeretőket keresték azokkal
                    a komor szemekkel s drámai tekintettel, ami illik a szerelem sötét
                    szenvedélyéhez. És karcsú ifjak is jöttek, kifestve, hajlékonyan mint a nád,
                    valami nagyon enyhe tánclépésben, amelyen a csípőjük rengett. S egy leány
                    szaladt egy kosár ibolyával. És a Vendôme-oszlop felé, mely császári fantómja
                    magányosságával nyúlt fel sötéten, a vörhenyes egekbe, rikkancsok rohantak
                    újságkötegekkel, mint az agarak olyan fürgén s elharapott szótagokat ugatva, míg
                    csendesen a rue de la Paix hármas lámpásai alatt az estében, egy öreg asszony
                    haladt két tizennégyéves leánykát vezetve a nagy szállók irányá­ban, ahol árulta
                    őket méltósággal és szótlanul, mint ami magától értetődik s csak egy-egy
                    áhitatos szemforgatással hangsúlyozta ezt a vásárt, csak egy-egy áhitatos
                    szemforgatással a jár­dáról a magasba, a levegőbe, az oszlop felé, Napoleon
                    felé, mint a legmagasabb kulminá­ciókba. És minden zúgott és zajlott és
                    harsogott a fényben.</p>
                <p>S csak mentem s tünődtem: meghalt! S míg haza nem értem, amíg le nem feküdtem s
                    amíg nem aludtam és másnap is és harmadnap is, mindig csak tünődtem: meghalt! S
                    így mentem el, harmadnap végre az egyletbe hírek után, hogy írhassak hű
                    lapjaimnak.</p>
                <p>Alighogy beléptem, már rohant elém a fiatal szűcs, igazi honfitársam, igazi
                    magyar, lobogó szemekkel!</p>
                <p>- Jöjjön, - kiáltotta, - nézze! Olvasta ön a Bertha cikkét Kossuthról, a 
                        Figaró-ban? - kérdezte míg vonszolt magával befelé az
                    egyleti szobákba. - Elébb Madame Adamnak vitte ezt a cikket, de az nem közölte,
                    mert az a magyarok barátja! Akkor elvitte a Figaró-nak!
                    Jöjjön, nézze! - kiáltotta.</p>
                <p>Két sor ember között, aki őrjöngött, utat kellett törnöm, hogy meglássam ez
                    embergyűrű közt, a szoba közepén, a padlón, a Bertha portréját, leszaggatva a
                    falról! Százan rugdosták, taposták s táncoltak rajta, mint a vadak s néhányan
                    olyan műveletekbe kaptak dús öntözésekkel s egyebekkel, hogy mindezeket az
                    obszcenitásokat csak úgy írhatnám le pokoli fönségükben, ha olyan szabadságom
                    volna, mint Anatole France atyánknak.</p>
                <p>Mikor a kedélyek egy kissé lecsillapodtak, az egész társaság átvonult a
                    nagyterembe. A fiatal szűcsmunkás, izzón és elborultan, nem igen tudta, mit
                    csináljon velem, aki itt, mint a nyilvánosság képviselője voltam jelen,
                    levelezői tisztemben. Meg kell vallanom: nem azzal látszott törődni, hogy
                    micsoda tudósítást fogok szerkeszteni erről a bús esetről hű lapjaim szá­mára.
                    Inkább az etikai igazságot kívánta megérttetni velem s azt a különleges
                    lelkiállapotot, ami ez egyletbelieket megszállotta, mióta Párizsban élnek.
                    Barátsággal a terem sarkába vont magával s egy-egy jelentős szempillantással
                    magához invitálta társait.</p>
                <p>Ezek mind közeledtek, mérges képrombolók, és locsolók, s megálltak önérzettel,
                    mint kato­nák a csata után. Lehetetlen volt nem érezni bennök a maguk törvényét
                    és szuverénitását. Ezek mind becsületes emberek voltak, kertelés nélkül
                    becsületes emberek, ezt is érezni lehetett. Szinte fizikailag sugározták ezt a
                    becsületességet, olyan nyersek és tagbaszakadtak voltak, erkölcsileg
                    szólván.</p>
                <p>Volt köztük, különösképpen, egy nagyon sovány fiatalember, egy olyan magas
                    fiatalember, hogy alig fért el a mennyezet alatt. Csupa csont volt s csupa
                    magasság ez a fiatalember, sötét s kemény, mint egy ciprusfa. Rettenetes ereje
                    lehetett azzal a két abnormisan hosszú karjával, melyeket az ember meg szeretett
                    volna mérni. Nem is tudta hova rakni ezt a két karját, mely csak úgy lógott s
                    lebegett a válláról, fenyegetőn. Nyilván valami feszítőmunka, valami zord
                    műhelyben, nyujthatta meg e karokat ilyen tüneményszerűen hosszúakra, hosszú
                    évek alatt. Mindehhez volt egy sápadt arca, egy merőben négyszögletes sápadt
                    arca kurta homlokkal, amelyből durva haja, vaskos csomókban s dús tömegekben
                    fölfelé ágaskodva, mint egy kaktusz nőtt elő egy kődarabból. S még volt ehhez
                    két lobogó szeme, szinte szemfehér nélkül, két mélytűzű szeme, mint egy fiatal
                    pápának a középkorban. Most a falnak támaszkodva állt és várt, az óriásnak azzal
                    a harci készségével, hogy itt van közel, ha szükség volna rá...</p>
                <p>- Kérem, - mondta, a fiatal szűcsmunkás felém fordulva. - Kérem, - mondta s egy
                    cigarettát sodort vastag ujjaival. - Mi itt mindannyian függetlenségi magyarok
                    vagyunk. Ha az élet úgy hozta magával, hogy el kellett szakadnunk hazánktól,
                    csak annál hűbbek maradtunk ahhoz a férfiúhoz, aki nekünk a haza fogalma,
                    érzése, gondolatja, Kossuth! Nem lévén helyünk a hazá­ban, a szívünk áthajlott
                    az eszméknek és gondolatoknak abba a másik hazájába, amit számunkra Kossuth neve
                    jelent. Ezt nem engedjük bántani.</p>
                <p>Itt elhallgatott s várt, ha talán más valaki akarna szólani. De mivel nem akadt
                    szónok, ő maga folytatta mint egy második szakaszt a maga evangéliumából, miután
                    rágyujtott a cigarettájára.</p>
                <p>- Kérem, - mondta, - mi itt mindannyian, csekély kivétellel, köztársaságiak
                    vagyunk. Mi itt napról-napra élvezzük, gyakorlati megvalósulásában azt az álmot,
                    amit Kossuth álmodott. Mi itt szabadok vagyunk egy szabad demokráciában. Mi itt
                    látjuk azt, hogy minden ember egyenlő egymással s csak a munka s a képességek
                    számítanak. Mi itt mindannyian dolgozunk, ahogy ez méltó az emberhez.</p>
                <p>- Nem mondjuk azért, hogy itt fenékig tejföl minden, - szólt közbe mostan a
                    hosszú sovány fiatalember, a két karjának olyan hullámos belevetésével a vitába,
                    mintha kígyókat hajítana. - Nem mondjuk, hogy a teljes igazságot látjuk az egész
                    vonalon, mert hiszen arra nem is lehet számítani, az soha nem is lesz, teljes
                    igazság!</p>
                <p>- Az nem e földről való! - mondták többen sűrű fejbólintással egy öreg ember
                    körül, aki tilta­kozni látszott. - Az nem e földről való! - ismételgették azzal
                    az irónikus hangsúlyozással, mely nem értett egyet az ilyen skolasztikával.</p>
                <p>Akkor a fiatal szűcsmunkás a harmadik szakaszba fogott:</p>
                <p>- Kérem, - mondta, - mi hálásak vagyunk Franciaországnak, mely nekünk kenyeret
                    ad. Mi hálásak vagyunk azért a szabadságért, amit élvezünk. Mi itt mindannyian,
                    francia munkás­társainkkal egyetemben, a forradalom gyermekei vagyunk. Annak a
                    forradalomnak, - kapta föl a mondatot magyaros kanyarintással, - mely
                    megváltotta a világot!</p>
                <p>- A francia forradalom, - feleltem rojalista nyugtalanságomban, - nagyon sok
                    embert levágott!</p>
                <p>- Távolról sem annyit, mint a keresztény inkvizíció, - replikázott a hosszú
                    sovány, a két karjának olyan karmesteri dialektikájával s mindenhatóságával,
                    mintha egy százfőnyi zene­kart vezényelne a legdörgedelmesebb pillanatban. -
                    Egyetlenegy kis spanyol városban többet levágott az inkvizíció, mint amennyit az
                    egész francia forradalom! - magyarázta, kis kurta homlokát összeráncolván
                    tüneményes aglává-ja alatt.</p>
                <p>Meg kell vallanom, szinte szóról-szóra előre láttam ezt a választ.</p>
                <p>- Ön nagyon tudós ember, - mondtam ostoba fölényességgel s legyintettem a
                    kezemmel.</p>
                <p>Majdnem pórul jártam.</p>
                <p>Ez a hosszú sovány, a maga gorillakarjaival és sündisznó hajkoronájával, amolyan
                    gyermeki agyvelő volt, amelyet forradalmi eszmék s energiák, a maguk díszeivel,
                    az abszurditásig megtüzdeltek. A történelem néhány szögletéből, amelyekbe
                    elmélyedt, megalkotta magának a maga egész világát s e földi dolgokból s emberek
                    életéből csak azok a nyers principiumok érdekelték, amelyeket harmonikusnak
                    talált a maga életével. Mint a fenyőillatot feloldva forró gőzben, úgy inhalálta
                    magába a forradalmi gondolatok és érzések zamatját a tiszta erő és energia
                    értelmében s azzal az elszánt kizárólagossággal, mely nem tartott sem helyesnek,
                    sem egyenesnek mást, csak amit ő maga érzett s mondott. Még nem felelt s már
                    előre éreztem, hogy el vagyok veszve. Mint ahogy a szabadban, a vihar elől
                    szaladván, érzi az ember, hogy meg fog ázni, mert nagyon messze van a háztól.
                    Éreztem, hogy egy egész más sarkán vagyok az életnek s emberiségnek.</p>
                <p>- Kérem, - mondta, - én nem tartom magamat annyira tudósnak, hogy az ön
                    dícséretét meg­érdemelném. Mindössze van egy hitem, ami önnek nincs. De amit ön
                    nem ért meg, vagy nem helyesel, azt még nem szükséges, hogy le is nézze.</p>
                <p>- Ezt ön teszi! - feleltem felfuvalkodva.</p>
                <p>- Ön nem tudhatja azt, hogy én mit teszek, - szólott vissza egy kettős mulinéval
                    a levegőben. - Ön engem látszatok s külsők után ítél meg, mert hiszen sejtelme
                    sem lehet arról, ami bennem él, - a szívemben! Ezt mi ismerjük, mi munkások, ezt
                    a zsánert s ezt a modort. Mi vagyunk belül a falon, ez minden, amit önök látnak.
                    Amíg csak magukra nem döntjük a falat.</p>
                <p>Ezeket mondván, megfordult és ment olyan magasan, mint egy sudárfa ami
                    megindulna.</p>
                <p>A terem túlsó végében, a fal mentén, leült egy székre Ferenc József portréja
                    alatt, mint aki nem is tudja, soha nem is látta, hogy ez itt lóg a falon ez a
                    Ferenc József, tábornoki dísz­ruhában...</p>
                <p>- Kérem, - mondta a fiatal szűcsmunkás, a negyedik szakaszba fogván, - bennünket
                    főként a jövő érdekel. Az a jövő, - hangsúlyozta, visszakanyarodván a mondatába,
                    - amelyet Kossuth, prófétai szemmel, megmutatott nekünk.</p>
                <p>- Ez a helyes! - mondták a többiek.</p>
                <p>- Úgy van! - mondta az öreg ember dühösen.</p>
                <p>Megint éreztem, hogy valami baj lesz, ha nem vigyázok. De már nevetségesnek is
                    tartottam, hogy itt álljak munkások között s a magam ezernyi bajával s bánatával
                    még vitatkozzam velök, mint egy államtitkár, akit sarokba szorítanak. Mit
                    akarnak ezek tőlem, akik mind bol­dogabbak is mint én? Mi célja ennek a vitának,
                    bölcsességnek s szociológiának, melyekben már amúgy is alul maradtam,
                    megtépázott presztízsemmel, ahogy az imént az a hosszú letor­kolt? Sajátságos
                    dolog! A konyhából a legjobb szagok érkeztek a tárt ajtókon át, egész nagy
                    fuvalatokkal s mindenféle vezényszavakkal. Ez szögezett a falhoz. Már tologattak
                    egy hosszú asztalt, már terítettek is abban a gyors tempóban, ami az imminens
                    tálalást jelezte. Az a két-három frank, amit a zsebemben éreztem, hirtelen
                    visszavarázsolt megingott önérzetembe.</p>
                <p>- A jövő, - mondtam, - a jövő! - ismételtem líraian, - a jövő, uraim, az
                    ismeretlen! Ezt már Renan is megmondta. De sőt, nem tudom ki mondta azt, hogy
                    még azok előtt is ismeretlen, akik előkészítik. Mert ha ismernék, egészen máskép
                    készítenék elő.</p>
                <p>- A jövő, - kezdte a fiatal szűcsmunkás az ötödik szakaszt, - a multak méhében
                    szunnyad. A multak észleleteiből s tapasztalataiból kell megállapítani a jövőt.
                    A jövő nincs megtiltva senkinek! kiáltja Gambetta felénk. Már ez is jelzi, hogy
                    csak jobb lehet. Nem mondom, hogy nem lesznek harcok, talán még véres harcok is
                    ezért a jövőért, - minden fejlődés törvénye a harc. De tessék csak emlékezni egy
                    régi világra s ezt összemérni a maival. Tessék csak emlé­kezni, mi utat tettek a
                    franciák a Bastille-tól a Jaurès-féle kollektivitásig. Ebből kell kiindulni, ha
                    a jövőt kívánjuk kutatni. Nem mondom, hogy a jövő az igazság uralma lesz...</p>
                <p>- Jaj, kérem, még az sem? - szóltam közbe, mert már nagyon úntam ezeket a naív
                    dolgokat.</p>
                <p>- Nem, kérem, - felelte egy olyan tekintettel, hogy elszégyeltem magamat.</p>
                <p>Minden szó, amit itt mondott, minden banalitás, a szíve mélyéből nyilt elő, mint
                    egy virág, amit ápolt. Ezt lehetett érezni ebben a tekintetben.</p>
                <p>- De igenis, az igazság lesz! - mondta az öreg ember s dobbantott a lábával. -
                    Mégis azt mondom, hogy az igazság lesz! - kiáltott és remegett, igazi öreg
                    ember!</p>
                <p>- Az túlsok volna gyönyörnek! - felelte a fiatal szűcsmunkás egy divatos
                    operaszöveggel s azzal a rezignációval, ahogy az ember valami komoly dologhoz,
                    egy dal szövegét idézi. - Nem kérem, az igazságról csak álmodni lehet, -
                    sóhajtotta. - Mióta a világ fennáll, talán nem volt tíz percig igazság a földön.
                    Amit remélni szabad s remélni kell, az a jogok kiterjesztése. Merem állítani,
                    hogy a jövő a jog uralma lesz!</p>
                <p>- Ez lehet, - mondtam, - ez valóban nincs kizárva, - mondtam a legnagyobb
                    önmegtagadással, ahogy megláttam az egyleti szakácsnét, aki behozta a tálat.</p>
                <p>Zajtalanul hozta, mert papucsban volt, de olyan gusztussal az ajkán, olyan
                    önmegelégedéssel, hogy az csak valami ritka finom dolog lehetett a tálban, dús
                    füstölgéssel s bódító hagyma­illatokkal. Amint közeledtem, kimeresztve a szemem,
                    a hosszú sovány fiatal ember őskori üstökével, már a tál fölé borult és bámult,
                    elragadtatva! A legközelebb lévén, ő ült le elsőnek az asztalhoz.</p>
                <p>- Borjúpörkölt! - mondta.</p>
                
            </div>
            <div>
                <head>XXXV.</head>
                <p>Éjszaka, mikor eljöttem az egyletből s kiértem a Saint-Germain boulevardra, már
                    kihalt volt az utca, az egész tájék nagyon szomorú s elhagyatott körülöttem. A
                    házak kőmasszái elzárták az eget s az égen a csillagokat, amelyekből csak
                    egy-egy kis távoli fény látszott, egy-egy távoli szikra halványan színezve,
                    egy-egy fehér- vagy narancsszínű mécses az ég ormán, egészen messze. A lépteim
                    kopogtak a kövön és Diderot ült a boulevard sarkán, két fa között egy kőtömbön,
                    Diderot! mint egy fehér szellem. Két rendőr is jött, feketén egymás mellett a
                    pelerinában és nézte a tájat, a házakat, a fákat valami egykedvű tanulmányúton s
                    az utcai leányokat is nézte már nem annyira flegmával, mint inkább arról a
                    hivatali magaslatról, ahová semmi föl nem ér. A gázlámpák tüzei, sűrűn egymás
                    mellett s egymáson túl az utcák keresz­teződésében, a messzi távolokig
                    világítottak néptelen járdákra. A Saint-Germain des Prés előtt egy fiatalember
                    állott, a templom falának dőlve. Egy gázlámpa alatt, egy almát evett, így
                    magába.</p>
                <p>- Ivánfi! - kiáltottam fel örvendezőn, amint megálltam előtte, a
                    világosságban.</p>
                <p>- Jó estét! - mondta és csak nézett. - Itt van egy alma, - mondta még, átmenet
                    nélkül, mint ami magától értetődik.</p>
                <p>S már nyujtott is egy kis sárga, ráncos almát, egy olyan kis korcs sárga almát,
                    amilyet ritkán láttam.</p>
                <p>- Köszönöm, vacsoráztam, - mondtam.</p>
                <p>- Ne szégyelje! - felelte derűsen, kedves intelemmel. - Ne szégyelje! -
                    ismételte, ismerve tartóz­kodásomat. - Én már ettem hármat, - tette hozzá, hogy
                    megnyugtasson.</p>
                <p>És csak nézett szolidárisan, noha fölényesen.</p>
                <p>Magam is a templom falának dőltem azon ösztönösen, ahogy a közös sors az ilyen
                    egyforma állásokba tereli az embert. Igy állanak egyformán az emberek a
                    zálogházban, így állottak hajdan a sorozóbizottság előtt s így állanak még ma is
                    koldusok a templomok küszöbén, mintha egymástól tanulnák. Talán nem is kell ezt
                    tanulni. A nyomornak van egy olyan mindenható törvénye, egy olyan gyönyörű
                    egysége, hogy minden szegény ember alapjában, egyformán áll a lábán.</p>
                <p>- Hogy megy dolga? - kérdeztem. - Comment va? - toldottam
                    meg párizsiasan, ahogy már amúgy is minden mindegy volt, szó, hang, beszéd,
                    minden!</p>
                <p>Nem is felelt. Lehet ilyet kérdezni egy embertől, aki áll egy templomfalnak dőlve
                    éjjel, comment va? Csak ette az almát s köpködte a rohadt
                    részeket messzire a szájából. Feltünően piros szája látszott, fiatal szája egy
                    gyér szakállban, mert szakálla volt, mint azoknak a legjelesebb francia
                    színészeknek akiket utánzott.</p>
                <p>- A Français-ban voltam, - mondta. - Most itt vacsoráltam.
                    Itt szoktam vacsorálni a templom tövében, - ezt mondta, elbűvölő kedvességgel. -
                    A Français-ba úgy járok be szabadon, mintha otthon volnék
                    Szeghalmon. Mint Szeghalmon a zsinagógába! A Français-ba!
                    - és kacagott.</p>
                <p>S ez mind, valami vagabund-költészet volt benne.</p>
                <p>S még köpött egyet, egy utolsót, egy nagyon messzit s aztán levált a falról s
                    megindult lengén, a két kezével a nadrágzsebében. Szótlanul jöttünk a gázlámpák
                    alatt, egy-egy jóindulatú hölgy ideiglenes társaságában, amint hozzánk
                    csatlakozott néhány világnézleti szóval, ami elhang­zott az éjben. Szegények
                    lévén a legjutányosabb szerelemhez is, csak mentünk előkelően, a sorsunk
                    magaslatán, mint akik még csak kísértésbe se jöhetünk. Azonfelül, a magunk
                    világába zárva, egy fokkal feljebb is voltunk egy átlagos emberiségen kéjes
                    óhajaival s szinte kívül azon a testiségen, amit a nyomor megpárolván, csak a
                    lelkét hagyja meg, vibrálón az ember­nek.</p>
                <p>- Oh Istenem, egy Mounet-Sully! - mondta Ivánfi, e színházi estéje hatásában
                    nyilván, - egy Mounet-Sully! micsoda magaslat ez! - mondotta és ment.</p>
                <p>De aztán megállott hirtelen, megállott! elborulva, megihletten egy gázlámpa
                    alatt, a félkar­já­val átölelve a vasrudat, a másikat kinyujtva messze, mint egy
                    örvény fölött, ahonnan ellen­dülne a végtelenségbe. És ez az est emléke volt, a
                    Mounet-Sully hangja, modora, szonoritása, a végső szótagoknak franciás
                    elnyujtása, ahogy szavalt, ahogy kiáltott az üres utcába:</p>
                <p>«Ce que vous avez fait, ne suffit point, je crois. Il faut
                        monter encor, monter jusqu’à la croix!»</p>
                <p>Ezekre az alexandrinusokra, harmonikusan, a két rendőr felelt, aki jött
                    visszafelé a tanul­mányúton, feketén egymás mellett a pelerinában, s nem tudta,
                    hogy ez színház, a Richepin új drámája, a Par le glaive!
                </p>
                <p>- Pas de bruit messieurs! - mondta az egyik inkább
                    barátsággal, mint szigorúan s ment tovább a másikkal.</p>
                <p>A lépésük kopogott a járdán s még messziről is hangzott.</p>
                <p>- Mounet-Sully! - mondta Ivánfi s megint megindultunk.</p>
                <p>- Még jobb, mint Mounet-Sully! - mondtam, nem is mondhattam mást, ahogy e két
                    francia verssor izzásán, e fiatal színész szent hitét és szerelmét éreztem,
                    mámoros búfelejtését, néhány rossz almával a gyomrában. Az egész lelkét.</p>
                <p>Csak ment, csak ment, önfeledten, boldogan, olyan boldogan, hogy nem hiszem ha
                    ment-e va­laha ember ilyen boldogan a világon, ilyen boldogan, ilyen csekély
                    boldogsággal, - Mounet-Sully! Csak ment a két kezével a zsebében s a bő nadrágja
                    büszkén lengett a két lábszárán, feslett végeinek dús rojtjaival, melyek
                    seperték a járdát.</p>
                <p>- Akar jönni a Soufflet-ba? - kérdezte, mikor kiértünk a Saint-Michelre. - Ott
                    van hitelem két fekete erejéig.</p>
                <p>- Nekem van egy frankom, - vallottam be, mint egy angyal, azzal az őszinteséggel,
                    amit kötelezőnek éreztem egy ilyen ritka egyéniséggel szemben.</p>
                <p>A kávéházban aztán, a márványasztal előtt, két nagy pohár feketekávé boldogságos
                    füstölgé­sével, a magam jelentéktelenebb egyénisége is kibonthatta szárnyait,
                    szerény kis szárnyait, mint kezdő repülő egy ilyen kész sólyommadár mellett! -
                    jó pár évvel fiatalabb is voltam. De összeszedvén minden líraiságomat, minden
                    sebeimet a mélyről, legott kiöntöttem az egészet, hangokban és pengetésekben,
                    azzal a művészi gonddal és gitáros finomsággal, ami a költőt revelálja
                    legsivárabb panaszaiban is. Úgy beszéltem, abban a zengő kétségbeesésben, ahogy
                    egy fülemüle mondaná el az ágról, hogy napok óta nem evett egy hernyót.
                    Hangról-hangra, fokról-fokra, árnyalatról árnyalatra olyan mélyre hatoltam abban
                    a tudatos kompozícióban, ami önnönregényemet szőtte keserveim fonalával, hogy
                    végül, szokásom szerint, sírva fakadtam, feloldva valami vigasztalan gyönyörben,
                    ahogy gurultak a szememből a könnyek az ajkamra. Gyakran gondoltam arra, micsoda
                    exaltált keresztény lettem volna a szó dogmatikus értelmében, micsoda illuminált
                    s izzó hitű minden titokzatosságok irányában, micsoda falánk élvezője
                    önnönkínjaimnak, Krisztusnak s a szenteknek, ha véletlenül ortodox-katolikus
                    neve­lésben van részem! Mindezt csak úgy adta a sors merőben feleslegesen,
                    ironikusan, díszek és előnyök nélkül, hogy nem vetett rám egy bíbornoki köpenyt.
                    A honvágy marcangolt.</p>
                <p>- Talán ma este is éppen az Ember tragédiájá-t játsszák,
                    Jászaival Éva szerepében! - mondtam és faltam a könnyeimet a feketémmel
                    vegyesen.</p>
                <p>- Hagyja ezeket a szamárságokat, - felelte. - A bánat csak úgy számít, ha megáll
                    mellette az ember. Az mind elmúlik, ahogy megy az ember.</p>
                <p>- Magának könnyű, - mondtam, - maga mehet haza, amikor akar!</p>
                <p>- Nincs semmi, ami könnyű és semmi, ami nehéz, - felelte bölcselmi magaslatáról.
                    - Csak az élet van. Ezt meg kell vívni. Egy szegény színész vagyok,
                    Kolozsvárról, s akinek nincs szer­ző­dése...</p>
                <p>Kért egy szivart a pincértől, leharapta a végét, kipökte a nyelve végével majdnem
                    az arcomba, rágyujtott s eldőlt a piros plüss pamlagon, mint egy római, a két
                    lábát is felrakta a rojtosvégű nadrágszárakban, fújta a füstöt s nagyon boldog
                    volt. Jelentősebb sikerek nélkül mondván el bajaimat, kissé letörve ültem
                    nyilvánvaló másodrangúságomban az asztal sarkában s néztem, fiatalon, a nagy
                    pohár feketémet magam előtt, olyan feldúltan a lelkemben, olyan elkínzott
                    fantáziákkal, dimenziókkal s nagyralátásokkal ezt a magas vékony poharat
                    emelkedő fekete­ségében, mintha egy ciprust néznék egy szikla tetejében. Már nem
                    sírtam. Már nem volt könnyem. Valahogy úgy éreztem, hogy már megszültem magamat
                    összes könnyeimben.</p>
                <p>- No mindegy! - sóhajtottam, csak éppen, hogy mondjak valamit.</p>
                <p>- Nézze csak, - fordult felém, magasra fújva a füstöt, - én minden francia írót,
                    minden színészt személyesen ismerek, mindenkit, aki számít! - mondta azzal a
                    felelőtlen dicsekvéssel, ami még a vidéki színész hősi tónusa volt benne. -
                    Ezekhez mind bevezethetem. Általában jól teszi, ha hozzám fűzi a sorsát. Már
                    rosszabb nem lehet magának, Szomory! Holnap elviszem a 
                       Français-ba, az Ödipusz király-hoz! Meg fogja
                    látni Mounet-Sully-t, - s fújta a füstöt, ahogy csak bírta, olyan magasra.</p>
                <p>- Mounet-Sully! - hebegtem, megint csak éppen, hogy mondjak valamit.</p>
                <p>- Meg fogja látni!</p>
                <p>- Meg fogom látni! - bólintottam s megittam a feketémet, csakugyan mintha egy
                    sudárfát nyelnék.</p>
                <p>- Maga nincs megelégedve! - mondta s egy második szivart is kért a pincértől, egy
                    második kávét is, ezt megitta, egy hajtásra. - Fordítom a 
                       Lengyel zsidó-t a Nemzeti Színháznak, - mondta. - Erckmanntól kaptam
                    egy levelet. Az összes műveit megküldte. Ezeket már eladtam. Most már csak a
                    levél van, - s kihúzta a zsebéből. - No gyerünk, - mondta, - már itten
                    be­zárnak.</p>
                <p>- Fizetek! - kiáltottam.</p>
                <p>- Jaj, dehogy fizet! - intett le s lefogta a karomat, ahogy kopogtam a frankommal
                    a márvá­nyon. - Tartsa meg a frankot, megyünk egy másik kávéházba.</p>
                <p>Mikor kiértünk a boulevardra, már mindenütt oltogattak s zártak. Egy perccel
                    később minden sötét volt, utcahosszat minden sötét és zárva. Csak a gázlámpák
                    tüzei fénylettek az áttetsző levegőben. Egy-egy utolsó diák tartott hazafelé,
                    egy-egy női árnnyal a karján, aki a félláb­szárára emelte föl a szoknyáját,
                    diadalmasan, szerelmi foglalkozásában. Az út legmélyén, Montrouge felé, a
                    láthatáron, derengett egy ablaküveg, sápadtan a járda mentén, messze.</p>
                <p>- Még ott látok valami világosságot! - mondta a barátom s megindult vidáman, a
                    két rongyos végű nadrágszárban.</p>
                
            </div>
            <div>
                <head>XXXVI.</head>
                <p>A rue de Seine-ben, az Institut épülete mögött, volt egy kis miszteriózus bolt,
                    egy töredezett faküszöbbel, egy régi ablakkal s egy alacsony üvegajtóval az
                    utcára. Már korán este egy függőlámpa égett a szűk helyiségben, két könyvpolc s
                    egy kis tölgyfaasztal fölött, dúsan megrakva kartonfedelekkel. Időn és világon
                    kívül égett ez a lámpa s az egész kis bolt be volt nyomva a falba.</p>
                <p>Ide beléptünk ebbe a falba, ebbe a kis boltba, ahhoz a sötét kis izraelitához,
                    aki a falban ült, a lámpa alatt, a tölgyfaasztal előtt, a sok kartonfedél
                    között, a dohos homályban. Egy lupával ült a maga fénykörében, gloriolásan és
                    nézett, két apró szemmel egy cvikker mögül, ami az orra hegyén lebegett
                    elgörbült keretével, igazi kopott pillangó, két görbe szárnnyal, üvegből. Valami
                    furcsa szag terjedt a dohos homályban, valami furcsa szag és pára a kis sötét
                    izraelitá­ból, mint a legrégibb sötét izraelitákból, rabbikból s teológusokból
                    Korinthusban még szent Pál idejében, vagyis nagyon messze a szent történelemben
                    és hasonló szagok szálltak a falból, polcokból, lámpából s a sok kartonokból, a
                    sok régi papírokból, emberi emlék, emberi könnyek, lelki lim-lom bánatosságából,
                    feloszlásából, hervatagságából, sorvadásából s rotha­dá­sából, ami itt fel volt
                    halmozva s ami itt elakadt a polcokon s az asztalon, mintegy az élet sodrán,
                    ahogy a szemét akad el csomóstul egy folyón s megáll a vízen. Ez a kis sötét
                    izraelita, mint annyi társa utcahosszat s a szomszédban, mint annyi bűntársa,
                    elvtársa, mint annyi testvére a héber vallásban, kéziratkereskedő volt. Ez a sok
                    kézirat, ez a rengeteg levél, ez a rengeteg emlék ebben a rengeteg levélben, ez
                    szaglott itten, mint egy erdő.</p>
                <p>- Jó napot! - mondtam s szerényen közeledtem, Ivánfival a sarkomban, aki lengett.
                    Mivel én jobban tudtam franciául, én vállaltam a beszédet, az üzlet
                    lebonyolítását.</p>
                <p>Már meg is kezdtem, könnyedén a mondókámat, párizsias kanyarulatokkal, mikor még
                    rám se nézett s csak bámult a lupába, meggörnyedve, egy szál sárga papír fölött.
                    Éreztem, hogy nem is vagyok a világon. Éreztem, milyen nehéz lehet meghódítani
                    ezt az embert. Éreztem, mint rendszerint az ilyen pillanatban s franciákkal való
                    kontaktusaimban, milyen mások ezek a latin zsidók, mint azok a drága mieink!
                    Hazai emlékeim s paralleláim rögtön megint a szívemre szálltak abban a permanens
                    honvágyban, amit soha, egy percig, nem tudtam leküzdeni magamban. Ivánfi is
                    valami ilyesfélét érzett, amint összenéztünk. Egy Ruzicska, az valami egészen
                    más, gondoltuk mind a ketten. Annak van szíve!</p>
                <p>Nem kívánok definiálni s mélyen rajzolni itten, bármilyen csábító is számomra e
                    matéria, bármilyen ellenállhatatlan! mégsem kívánok itt, ezt már többször
                    mondtam.</p>
                <p>Egy antikvárius lelke, mint nagy általánosságban, minden ember lelke, minden
                    szakmában, inkább silány, mint magasságos. Mégis, odahaza, gondoltam, egy ilyen
                    kis intellektüel boltos, noha zsidó, még van más is benne. Mindenesetre az van
                    benne, igen gyakran, hogy másnak lássák, nem tudom, jobbnak vagy tetszetősebbnek
                    önnönmagánál s valahogy mentegesse, finoman azt a szerencsétlenséget, amelyben a
                    világra jött. Leszámítva a professziót s a kis üzleti csalafintaságokat, amelyek
                    az ősidőktől fogva a kereskedelem lényegét teszik, sohasem hangsúlyozza, sohasem
                    élezi ki adás-vétel közben a maga egyéniségét a felekezetiség értel­mében, jut
                    eszébe! sőt! Pont az ellenkezője ennek egy ilyen gall, egy ilyen ódon, egy ilyen
                    pergamen- és foliánsféreg, egy ilyen papírhandlé a rue de Seine-ben, egy ilyen
                    Magus apó vagy Gobseck, akiket báró Balzac éppen ezért a pittoreszkért ápolt és
                    szeretett. Ahogy ez nem mozdult, elroskadva az asztal fölött, ahogy nézett, a
                    selyemsipkás fejével begörbülve, a lupán át, olthatatlanul, szinte megrajzolta
                    itt a bolt mélyére maga körül, annak a gyilkossági regénynek röpke szcenériáját,
                    amelyben leütik hátulról... Holott nem törődött. Úgy tünt, érez a hátával,
                    mindent tud, tisztában van velünk. Általában, az ilyen antikváriusok, a kis
                    utcákban, inkább fölényesek, mint gyávák. Sajátságos dolog! Az izraeliták nem
                    félnek!</p>
                <p>Akkor, mégis, végre, letette a nagyítót, nem állt fel, csak felém fordult s
                    nyujtotta a karját. Semmi nem volt a kezemben, semmit nem látott a kezemben s
                    mégis csak nyujtotta a karját. A legszűkebb keretre fogva, leszorítva
                    időtartamra s térbeli atomra, csak az érdekelte, ami ezzel a mozdulatával a
                    magam kapcsolatja. Ahogy rám se nézett, se Ivánfira, aki lengett, ahogy
                    szipákolt egyet az üvegje rezgésével az orrán, ahogy hosszú, vékony keze, opálos
                    színek­ben, öt ujj öt körmével nyúlt elő feketéskék bársonnyal bélelve s
                    billentyűzött a levegő­ben, ez csak zsidó volt,
                    tőrülmetszetten, hangban, szagban, zsoltárban és formában, mint egy fagally
                    frissen, mint egy ősrégi tölgy lombja, levágva a törzsről. Nemhogy más akart
                    lenni, magába határolva, de még szorította bele magát mintába, öntésbe,
                    úgyszólván nyomtatásba, valami algebrai egytagúságba az egyisten-imádásban.</p>
                <p>- Motus! - mondta, ami annyit jelent, hogy 
                        csitt! - Mit hozott? - tette hozzá türelmetlenül s
                    vibrálta az ujjait.</p>
                <p>Mert megvallom, talán egy kissé hosszabban beszéltem, hogy megnyerjem
                    szimpátiáit, még mielőtt az üzletre térnék. Nem volt más hátra, mint gyorsan
                    kivenni a zsebemből az árut s átnyujtani alázattal...</p>
                <p>Csak belepillantott a kézírásba s már mondta:</p>
                <p>- C’est de l’Erckmann!
                </p>
                <p>Megremegtünk Ivánfival, aki lengett.</p>
                <p>Csalódásokhoz szokott szívünk elrémülve érezte e hangban a szakértőnek azt a
                    lekicsinylő akcentusát, azt a fitymáló borulatát, mely a lelkünk elé, rögtön,
                    egy egész nagy éjszakát vetett! Olyan biztosak voltunk a levél ritka értékében,
                    hogy szinte szédültünk valami sötétben s Ivánfi, amennyire láthattam, már nem
                    lengett. Most ő próbált beszélni.</p>
                <p>- Tetszik ismerni Erckmannt? - kérdezte azzal a gyors beavatkozással, mely
                    színészi képessé­geire számított e harcban.</p>
                <p>A helyzeten javítandó, küzdve a jövőért, a jövőért! az egész létért, küzdve
                    önmagáért s értem, a kettőnk vacsorájáért színház után, ő is szegény, a rongyos
                    végű nadrágban, cafrangosan, ő is a finom társalgás fonalával próbálta behálózni
                    ezt az embert, egy ilyen embert! egy ilyen rókát, egy ilyen selyemsapkásat, egy
                    ilyen szemüvegeset, egy ilyen izraelitát a rue de Seine-ben, a fekete körmével
                    egy falban!</p>
                <p>- Hogy ismerem-e?! - fújta, - Erckmann Emilt?! hogy ismerem-e!? - s fújt.</p>
                <p>- A lengyel zsidó-t írta! – folytatta Ivánfi, szerencsét
                    próbálva ezzel az áttetsző irányzattal, minden chance-ot megjátszva: - 
                        A lengyel zsidó-t! - mondta, mély tisztelettel.</p>
                <p>- L’Ami Fritz-et! - fokozta a boltos, ahogy ez a lengyel
                    hitsorsos egy cseppet sem hatott rája. - Erckmann, c’
                    est un bonhomme! - mondta. - Peu
                        d’intêrét! - tette hozzá s már visszaadta a levelet.</p>
                <p>Nem vettük vissza, nem is nyúltunk utána, nem volt erőnk utána nyúlni s csak
                    álltunk, ágról­szakadtan egymás mellett s most biztosan tudom, hogy Ivánfi nem
                    lengett.</p>
                <p>- Mondjuk meg neki, hogy magunk is zsidók vagyunk! - súgta oda hozzám, azzal a
                    vidéki­színész könnyedségével, mely nem hagyja vízbe magát.</p>
                <p>- Én nem azért vagyok zsidó, hogy ezen keressek! - feleltem büszkén és
                    indultam.</p>
                <p>Holott még nem tudtam akkor, milyen igaz ez, az én esetemben.</p>
                <p>- Tessék adni akármilyen keveset, - fordult a barátom az antikváriushoz, - de
                    csak tessék meg­venni! - könyörgött keserű franciasággal, amelyben az egész
                    szíve rezgett.</p>
                <p>- Peuh! - fújta, - tíz frank! ha ez tetszik...</p>
                <p>- Várjon! - hebegte Ivánfi utánam, majdnem önkívületben.</p>
                <p>Tíz frank! Hallottam! Már meg is álltam s lehúnytam a szemem a gyönyörtől.</p>
                <p>A lámpa fénykörében, csendesen kihúzta az asztal fiókját, kivett egy tízfrankost,
                    letette az asztal szélére, egy karton után is nyúlt s még nézte egy percre a
                    levelet, a címzést a borítékon, mielőtt becsúsztatta volna a kartonba, a többi
                    papírok közé. Ivánfi közeledett, lecsípte két ujja végével a tízfrankost az
                    asztal széléről, meghajtotta magát s ment.</p>
                <p>- No de mondja csak, - szólott utána a lámpa alól s még mindig a borítékot
                    szemlélve, - hogyan jutott ön ehhez a levélhez? Ki ez a 
                       monsieur Ivan fils? - kérdezte, ahogy ösztönös franciasággal 
                        Iván fils-nek olvasta Ivánfi-t a
                    borítékon.</p>
                <p>- Az én vagyok, kérem, monsieur Ivan fils! - felelte, mert
                    ki se javította, hogy semmit el ne rontson.</p>
                <p>- Hogyan?! - kiáltott s megfordult a székben. - Ezt önhöz írta Erckmann, ezt a
                    levelet s ezt ön eladja?! Nagyon jó! Nagyon jó! ön egy filozóf! - mondta s meg
                    is nézte mostan ezt a filozófot, ezt az Iván fils-t,
                    mélyen a szemüveg s a szemöldökök alól, valami különleges nagyrabecsüléssel.</p>
                <p>Megvallom, szégyeltük volna magunkat, ha nem örültünk volna annyira a tíz
                    franknak, ha egyáltalán lett volna hely e tíz frank gyönyörén kívül egy más
                    érzés számára is a szívünkben. Rohantunk a Français-ba,
                    ragyogó esténk elé! Csak át kellett jönnünk a hídon, a Louvre udvarán s már ott
                    voltunk a színházban.</p>
                <p>- Még van időnk felmenni a színpadra, Mounet Sullyhez! - mondta Ivánfi s egy ajtó
                    elé vezényelt, benn mélyen egy bolthajtásban.</p>
                <p>Meglepődve láttam, mint nyílik meg az ajtó valami jelszavára, mint fogadja
                    hajlongva egy frakkos lakáj rövid selyemnadrágban s selyemharisnyásan, egy
                    hosszú acéllánccal a nyakában nagy karikákkal, hogy fogadja barátsággal, mint
                    régi ismerősét s még a kezét is nyujtja, demokratikusan!</p>
                <p>- Maga itthon van itten! - mondottam elámulva s fölértem mögötte, egy sor lépcsőn
                    s egy mozaik-küszöbön túl, a Foyer des Artistes
                    parnasszusi magaslatára!</p>
                <p>Azt hittem álmodok e márvány-atriumban, ahol a színészek már jelmezben s kifestve
                    jártak fel és alá, mint egy rég letünt világban s fáklyafényben. A művészi
                    magasságnak, eszménynek s titokzatosságnak olyan kábító atmoszférája volt ez,
                    olyan mélyreható varázsa álomnak s illúziónak, mindenféle nehéz szagok
                    párolgásával s fuvallatával a fényben, hogy kétségbe­esetten állottam meg a
                    magam nyomorult életével s már nem is láttam a barátomat, aki el­lengett a
                    messzeségben.</p>
                <p>De megláttam Jeanne Delvair kisasszonyt, azokban a transzcedentáliákban, ahogy az
                    ember megismer egy színésznőt ó-görög viseletben s felismerhetetlenül kifestve!
                    Egy oszlopnak dőlve, már Jocaste volt, ahogy itt állt és várt révetegen, a két
                    meztelen lábával egy szandálra szíjazva. Valami kökörcsin-, mirrha- s gyantaszag
                    szállt belőle, a piros szájának szellőrózsa illatával és vérfertőzésével.</p>
                <p>Szédülten, mámoros fiatalságom kitárta a két karját elébe! Mint a villám sujtott
                    belém, kigyulladt szerelmem bárgyúsága.</p>
                <p>- Kicsoda ön? - kérdezte meglepődve s talán meglátva is a lángot a szívemben,
                    egyszerű női ösztönével, a királynői ruhában. - Kicsoda? - ismételte, ahogy nem
                    értette a nevemet s ahogy nyilván kíváncsi is volt, vajjon ki lehetek én, aki
                    csak úgy egyszerűen beléphetek ide, ebbe a szent csarnokba, félistenek e
                    márványtornácára, ebbe a tiltott Protáneumba, a Király, a Szfinx, a Rejtély s a
                    többi minden elé, az egész tragédiába, végzetbe, zűrzavarba és Zeusz akaratába,
                    egyszerű halandó, kis fiatalember!</p>
                
            </div>
            <div>
                <head>XXXVII.</head>
                <p>Ez a Jeanne Delvair gyönyörű leány volt. Sudárfák nem nőnek olyan magasra s olyan
                    nyúlánkra, mint amilyen növése volt. Egész fizikai formája valami kivételes
                    hajlékonyságba volt idomítva. Barna haja, bronzszerű árnyalatokkal, súlyos
                    kontyban tömörült, görög-latinosan a nyakszirtjén s mint a zuhatag omlott alá
                    majdnem a sarkáig, mikor kibontotta. Mint a cédrusfa lombja, amelyen áttűz a
                    nap, olyan volt ez a haj. Érzékies vonásai, két barna szem s két szempilla
                    kíséretével, egy skarlát szájban kulmináltak, mely meghasadva, a leg­nagyobb
                    vágyakra nyílt s főként a vers gyönyörére! Még nem volt huszonnégy éves s már a
                    legzengőbb tragikai hősnőket játszotta a Français-ban, a
                    Racine Phédrá-ját játszotta, ami a francia színésznők
                    számára a csúcspontja álmoknak és boldogságnak! Nagyon szerettem ezt a
                    tüneményes leányt, ha nem is mertem bevallani brutális szavakkal, ahogy az ember
                    általában bevallja szerelmét. Ő is inkább hallgatott, holott olyan hangja volt,
                    mint a gordonkának. Egyike volt azoknak a különös nőknek, akiket egy igazi nagy
                    festő egy fenyveserdő szélére festett volna, esthajnali világításban. Amint
                    éppen kijön, egy fátyolkendővel a nyakán, a fenyőfák gotikájából. Valami
                    végzetszerűség volt benne. Az ember úgy érezte, hogy talán nem is élte volna
                    igazi életét, ha ezzel a nővel nem találkozik. Általában azt a benyomást tette,
                    mint egy finom úrileány, aki megszökött hazulról.</p>
                <p>De a leggyönyörűbb az volt, hogy egy magyar családdal volt a legkitünőbb
                    barátságban, Adorjánékkal, a rue Miltonban! A családfő, Adorján Gyula, Paulay
                    Edéné testvérbátyja, ritka ügyes ember, mindenhez értő s leleményes, 
                        billiárdművész volt Párizsban! Úgy volt billiárd­művész
                    Párizsban, mint például Dohnányi zongoraművész Pesten, híres, ünnepelt, csodált!
                    A Grand Café szuterénjeiben billiárdozott, azokban a
                    mély, füstös és félhomályos helyiségek­ben, ahol zöldernyős lámpák, hatásosan,
                    csak az asztal zöld síkja fölött sugároztak, míg körös­körül a falak mentén, a
                    padokban amfiteátrikusan, a nézők ültek, vegyesen hölgyek és urak, mindenféle
                    likőrök és cerises à l’eau de vie-k előtt és figyelték a
                    játékot és bámultak halálos csendben és dobogtak a lábukkal s dörömböltek
                    botokkal és esernyőkkel egy-egy bravúros lökésre, mert ugyanis megfogadván a
                    művészeket, anyagilag is érdekelve voltak. Ez volt itt az 
                       Academie 
                    de Billiard, ahogy a franciák oly szívesen és toleránsan,
                    rögtön akadémiának neveznek egy pincét, ha ott valamit művésziesen
                    csinálnak.</p>
                <p>Egy ember, egy nagy fekete tábla előtt, krétával jegyezte a karambolok számát és
                    kiáltott:</p>
                <p>- 102 
                    pour Monsieur 
                    Adorján!
                </p>
                <p>- 95 pour 
                    Monsieur Vignon!
                </p>
                <p>Ez volt minden, ami hallatszott s csak a golyók csattogtak a csendben.</p>
                <p>Egy olyan billiárdasztal előtt, mely négyszer akkora mint a miénk, állottak 
                        monsieur 
                    Adorján és monsieur 
                    Vignon, ingujjra vetkőzve s mérkőztek egy ötszázas
                    pártiban. Átlag 100-150 karambolt csináltak egyfolytában s ha kihagytak végül
                    egyet, ez nyilvánvalóan szándékos volt, mert mindent meg tudtak csinálni, amit
                    csak akartak. Olykor, egy-egy lökés előtt, a hatás kedvéért, percekig álltak
                    elborulva, a legsúlyosabb gondokban és töprengtek és kalkuláltak a zöld mező és
                    a három golyó fölött, halálos csendben, mint a legnagyobb tudósok vagy szent
                    pásztorok, három kis bárányka fölött. Az egész játszma folyamán legföllebb ha
                    négyszer-ötször váltották fel egymást az asztalnál s az egyik rendszerint csak
                    ült egy széken, a dákóval a két combja közt, mint egy vándorbottal, mint egy
                    pásztorbottal, mint egy árboccal, amely­nek nekidűlt s várta, hogy a másik
                    kihagyván egyet, végre felállhasson, jöhessen s folytat­hassa a maga javára és
                    lökjön. Az asztal síkja, krétával, szabályos négyszögekre volt felosztva s
                    minden karambolt egy ilyen négyszögben kellett megcsinálni. Egy-egy golyó,
                    olykor kettő is, messzire is elszaladhatott, de vissza kellett térnie az eredeti
                    négyszögbe, mert csak ott volt szabad találkoznia, csatlakoznia s összekocognia,
                    belül a kerítésen. Azt lehetett volna hinni, ahogy ezek a golyók rohantak,
                    kanyarodtak, találkoztak, pattogtak és borzongtak, hogy szinte lelkük van és
                    élnek, éreznek és gondolkodnak. Vagy legalább is átveszik és végrehajtják,
                    hajszálnyi pontossággal, az ember érzését és gondolatát, egész művészi
                    aritmétikáját, hűséges engedelmességgel. Az emberi szellem, gondolat és
                    spekuláció oly szemmelláthatólag impregnálta őket, oly szuggeráló erővel rohant
                    s gurult bennök, hogy tárgyi élettelenségük valami vibráló öntudatossággá
                    változott. Mindig sorshúzás döntötte el természetesen, hogy a mesterek közül
                    melyik kezdi a játékot. S ha véletlenül Adorjánnak kedvezett a sors, fogta magát
                    olykor s lejátszta egy szuszra mind az ötszázat, úgyhogy ellenfele szóhoz sem
                    jutott. Ilyenkor tombolt az Akadémia! Sokan pénzüket
                    vesztették, franciák, akik inkább Vignont fogadták s nem a magyart, úgy kell
                    nekik! Oh a tehetséges ember! magyar ember! Egy dákótalálmánya is volt,
                    azonfelül három gyönyörű leánya! Ezek közül a középső, Irma, felejthetetlen
                    Irma! igazi junói jelenség, olyan nagy és ünnepélyes, forró, mint egy kemence,
                    színinövendék volt. Innen eredt barátsága, az egész család barátsága Jeanne
                    Delvair kis­asszonnyal.</p>
                <p>Ez a tüneményes Delvair, ez a huszonnégy éves tragika és Phédra, szerény mint
                    minden tünemény és tehetség, boldog órákat töltött Adorjánéknál a rue Miltonban,
                    ahová engem is a szívem vonzott. Olykor, vasárnaponként, kitünő vacsorák
                    készültek itt magyar zamatokkal. Kitünő vacsorák, mikor hosszas keresés után
                    megtaláltuk azokat a borjúszeleteket, melyeket Adorjánné személyesen vásárolt, a
                    legjobb mészárosnál a környéken, de hazajövet letett valahová, s már nem tudta
                    hová? Éppen sütni akarta őket, már forrt is a zsír a serpenyőben, már finom
                    hagymaillatok is szálltak, amikor csak szaladt, drága nő, feldúltan a szobákon
                    át s kereste a szeleteket, mindenfelé az appartementban!</p>
                <p>- Hol vannak a sniclik!? - kiáltotta, - hova is tettem őket? - s csak szaladt és
                    keresett s minden fiókot kihúzott, minden szekrénybe belenézett, még az ágyak
                    alá is nézett.</p>
                <p>Mind indultunk keresni a «sniclik»-et, különböző irányokban, jómagam is, buzgón
                    kerestem minden zeg-zugban s titkos bútorokban, mert Adorjánné nagyon buzdított
                    s leginkább bennem bízott, hogy meg fogom találni a «sniclik»-et, mint aki
                    leginkább érdekelve vagyok ebben a kérdésben.</p>
                <p>- Kicsit rosszul voltam, amikor hazajöttem s valahová lecsaptam a snicliket! -
                    mondta.</p>
                <p>E nyomon kutatva, csakugyan meg is találtam őket, szépen becsomagolva, egy kis
                    faliszek­rényke tetején, egy olyan helyen, ahová, ha szabad mondanom, idő előtt
                    kerültek, anakronisz­tikusan.</p>
                <p>Ez nem zavarta a hangulatot, sőt! mindenki boldog volt, s már be is vonultunk az
                    ebédlőbe s már meg is jelentek párolgón a tálban, az összes szeletek
                    becsületükben helyreállítva, köz­tiszteletben és szeretetben megerősödve s
                    finoman illatozva egy virágfüzér között, ami diszítette az asztalt! Ez az
                    élet!</p>
                <p>Vacsora után, junói Irma, ott rögtön az asztalnál, közkívánatra, kinyitott az
                    arcában egy tragikus szájat féloldalt görbülve és szavalt. Utána, felszólítás
                    nélkül, de hasonló tragikusan s még több tűzzel, hévvel, gyönyörrel és
                    énekléssel Delvair kisasszony zengte Musset-ből:</p>
                <p>
                    Lorsque le pelican après un long voyage.
                    ..
                </p>
                <p>Igy állott és zengett skarlát szájával, a fogai fehér villanásával talán egy
                    félórán át, bele­mámo­rosodva a versbe, ütembe s rímekbe, fiatal lelke
                    hevületébe olyan szilaj imádkozással, olyan borzasztó viharzással a keblében,
                    hogy két gömbölyű emlője mint két hullám dagadt s torlódott magasra s egész
                    hajlékony lénye, mint egy ciprusfa a szélben, elhajlott a térben s
                    messzeségben.</p>
                <p>Végül érezte a kontyát, ahogy meglazul a fején, egy nagyot fújt és befejezte.</p>
                <p>- No gyerünk haza! - mondta, a két karjával a nyakszirtjén, azzal a gyönyörű női
                    mozdula­tával, mely a hajtűit tüzdelte vissza a hajába.</p>
                <p>Én kísértem. Csillagok voltak az égen, olyan finom, távoli, csöpp kis csillagok,
                    narancs, opál s ametiszt fényekkel... Az Opera fölött, a téren, az egész
                    mennybolt szédítő magassága, mélye és sötétje Párizs fölött, tele volt rakva
                    ilyen kis fénycsöppekkel, amelyek csillogtak és világítottak, vajjon mire
                    világítottak? ki tudja! önmagukat őrző mécsesek. S még magasabban, egészen fenn,
                    mint egy kék gyémánt, égett magában egy csillag.</p>
                <p>- Ez a Vénusz, - mondtam. - Ez olyan, mint maga! - mondtam a kisasszonynak.</p>
                <p>- Milyen kár, hogy az emberek nem tudják az igazi nevét a csillagoknak, -
                    felelte.</p>
                <p>Éppen jött a nép az Operából. Egy kis kövér ember gurult elénk, szinte csont és
                    izomzat nélkül, egy olyan kis kövér öreg ember, mint egy hordó s aki megemelte a
                    kalapját.</p>
                <p>- Oh Istenem! - hebegtem, - nem tudom, ha jól láttam-e? - s megfordultam a kis
                    kövér után.</p>
                <p>- Jól látta. Renan...</p>
                <p>S ő is megfordult s így néztünk utána ketten.</p>
                <p>- Ez egy nagy ember! - mondtam és bámultam. - Ez egy ritka ember, aki megmentette
                    a zsidókat örök életükre!</p>
                <p>- Azt nem tudom, - felelte a tragika egyszerűen. - Azt tudom, hogy ez egy kitünő
                    ember! Egy nagyon finom, drága ember, csak sajnos, egy istentagadó ember! -
                    mondta.</p>
                <p>S akkor megint megindultunk s mentünk.</p>
                <p>Mikor hazaértem és meggyujtottam a gyertyámat a szobámban és leültem egy székre:
                    gondo­latban még mindig Renan után néztem. Nem tudom, de az a magányos
                    gyertyafény, ami az asztal közepéről csak maga körül világított az
                    asztalterítőre, az a tompa láng valami kis narancssárgára s ibolyára osztva
                    szivárványosan, az az egy szál gyertyám az asztalon egy réztartóban, mint egy
                    szemafór a pályán, szinte úgy irányította a szívemet, hogy még mindig Renan után
                    nézzek. Kis szobámban, az éj csendjében és sugallatosságában, úgy láttam menni a
                    gyertyám alatt, térnek és formáknak abban az elvarázsolt arányosságában, hogy az
                    egész fény, az egész utca benne volt e gyertyafényben, az egész est az utcán,
                    ahol kis kövér alakja gurul hazafelé.</p>
                <p>Milyen különös dolog, milyen transzponált élet az én életem is, gondoltam félig
                    ájultan a gyertyafényben, milyen transzponált élet, hogy Renant láthatom az
                    utcán s nem Friedmann fő­kántort, mint otthon. Milyen kivételes és tündöklő
                    magányosság ez, mikor éjnek idején, négy fal között egy gyertyával, odafűzhetem
                    magam, távolodó silhouette-je mögött, akár a Safed csúcsához fenn, ahol a
                    Messiás megjelenvén egy nap, nekem is világít szűzi magas­latáról a
                    kökörcsin-mezőkben s a hajnalcsillag alatt! Mikor azon magányosan és szegényen,
                    ahogy itt ülök, odafűzhetem magam annyi szépséghez s költészethez, s nem tudom,
                    de vala­hogy magam is meg vagyok világítva abban az egyórai álomban, ami az
                    élet, abban a mulan­dóságban, szenvedésben és szerencsétlenségben, ami a népek
                    sorsa ebben az egy órában, s az istenek sorsa is a népek fölött. Mikor megértem,
                    amint követem az útján, a gyertyafényben, a tulajdon sorsomat egyenest az ő
                    kezéből s megértek annyi mindent, mert minden olyan világos, - földi végzetek,
                    szépségek és művészet, egész nagy tömegek, népek és nemzetek, maga Jehova, aki
                    dörög s olyan mérges, hogy ez mind megy s gurul micsoda vándorlásban! micsoda
                    viharban! s az örvény fölött, ahol örökre elmerül, jön valaki más, kicsoda? egy
                    szegény fiatalember. Oh ez, ha megmaradt nekünk, a szívünknek, az életünknek,
                    csak a bús emléke az, amit érezni lehet, fájdalmas emberi sorsa, mely istenné
                    emelte, mert szép volt és panasz nélkül szenvedett. Ez mind gyönyörű, de hát
                    csak ez volna minden? gondoltam, a szépségért minden, egy percre? Beérjem ezzel,
                    csak egy embert imádjak Istenben, csodák és rejtélyek nélkül, mégha olyan szép
                    is ez az ember, olyan mennyei és utolérhetetlen az alázatban és tiszta
                    szerelemben? Elég ez vajjon, a lélek gyönyöréhez, csak az értelem s a művészet?
                    Renan... mit tudtam akkor! Kis kövér öreg ember, aki megy hazafelé, a Szajnán
                    át, hazafelé, a maga tiszta életével. Az összes emberek között, gondoltam, talán
                    ő tudja leginkább földi sorsunk és végzetünk ragyogó siralmasságát, amit
                    megpenget egy végtelenben. Az összes emberek közül talán csak ő ölelkezik a
                    mennyekkel a földről az emberek javára, egy kis vigasztalásért. Ha nem is hisz e
                    vigasztalásokban, mégis tanítja s nyujtja, mit nyujthat mást? költő! egy szép
                    mesét gyermekeknek. Ha ki is tépett a szívéből mindent, az utolsó idegszálig
                    mindent, ami nem értelem és művészet, mind élvezi is, amit leront, mind élvezi
                    is titokban s kibontogatva Istent sötét ködeiből, a legnagyobb gusztust csinálja
                    hozzá, ahogy megmutatja Embernek a fényben és a szenvedésben! S csak néztem
                    utána a gyertyám alatt.</p>
                <p>S már reggel lett és még mindig néztem. S már jöttek a szekerek és talyigák
                    Montrouge felől, a Szajnán át, a túlsó partra, a nagy csarnok irányában,
                    megrakodva, zöldséges karaván! S hirtelen a hajnalban, Ivánfi állott a küszöbön
                    lengén s mosolygott a szakállából, mint félig még az éjjelből s félig a
                    nappalból ami ébredt.</p>
                <p>- Mit ábrándozik itt? - mondta, - biztosan nincs pénze!</p>
                <p>Olyan magasról mondta ezt, olyan fölényesen, hogy legalább is öt frankja kellett
                    hogy legyen.</p>
                <p>- Oh Istenem, - feleltem, - lássa, az most nem is fontos. Nem is tudja, milyen
                    nagy perceket éltem, a mellett, hogy ilyen szegény vagyok, - mondtam s azt
                    hittem, valami rendkívülit mondok.</p>
                <p>- No, no! - felelte még magasabbról, ahogy csak ezt a képtelen fiatalságomat
                    látta, félsötétben a gyertya alatt, mely már csonkig égett. - Az mind butaság a
                    maga nagy perce! - mondta. - Láttam, hogy világos az ablaka s feljöttem
                    magáért.</p>
                <p>Az igazság az, hogy nem is várt tőlem semmi eredetiséget. Nem kívánt nagy
                    szavakat tőlem, nagy hangokat és dús színeket, melyeken szétkenjem nyomorúságos
                    életemet olyan csillogó foltokra, összevissza, mint ahogy festők keverik dús
                    színeiket, mind tündöklőbben a palettá­jukra. Nem látott se nagynak, se
                    kicsinek, se magányosnak, se hontalannak fiatal életemmel annyi szenvedésben,
                    nem látott még csak érdekesnek sem, annyira koncentrálva volt magá­ban, álmaiban
                    s vágyaiban, annyira csak a színpadnak szánt mindent, tudatosan s ösztönösen,
                    ami egy fokkal magasabban csengett s ami szín lehetett és szépség, emberi
                    fájdalomban. Színészi hite, naívsága is talán, lezárta határait annak a francia
                    színháznak kőmasszáival s annak a francia színésznek tüneményességével,
                    Mounet-Sully! aki olthatatlan víziója, esz­mé­nye s szerelme volt, igazi
                    rögeszméje, mint minden eszmény és szerelem. Mindezeken túl, a föld rögéhez
                    származva vissza, csak annyi voltam neki, mint akit fölszedett társul a maga
                    nyomorához, - vándorlegény, aki társul egy másikkal az úton s otthagyja az első
                    keresztfánál.</p>
                <p>- Tudok egy kávéházat a Montmartre-utcában, ami nyitva van ilyenkor - mondta
                    sugárzón a boldogságtól s elfújta a gyertyát, hogy ne is beszéljünk tovább s már
                    menjünk. Nem is beszéltünk, nem is tartottam illőnek vitázni, ha már feljött
                    értem, meg is voltam tisztelve, vettem a kalapom s mentem.</p>
                <p>Lebotorkáltunk a csigalépcsőn, botorkáltunk egymás mögött, botorkáltunk, micsoda
                    lépcsőn! micsoda sötétbe! a karfa mentén lefelé a sötétbe, mint búvárok az
                    örvénybe, mint hajnali utazók, akik szöknek! Kiértünk az utcára, már derengett
                    olyan színtelen nagy felhőkkel az égen, amilyeneket csak Párizs fölött lehet
                    látni a szürkületi égben, amint a tenger felől éppen megérkeztek s úsznak
                    tovább, nem is felhők, inkább valami nagy szennyes rongyok az égen! Utcákon
                    végig, hidakon át a Szajnán, szótlanul jöttünk egymás mellett, mint két ló, aki
                    meg van szokva egymás mellett, aki némán közvetíti közös érzelmeit egymásnak
                    annak a szekérnek a súlyával, amit vonszol maga után a kövön, két szomorú állat!
                    Oh, a mi életünk! S micsoda gyászos hajnal, azokkal a kórházi lepedőkkel az
                    égen!</p>
                <p>Igy értünk be a Montmartre-utcába, mint egy új világba hirtelen.</p>
                <p>Már reggel volt s még éjszaka volt itten. Magasan s kiszögelve, egy ujságüzem
                    palotája, mint egy fellegvár sugárzott, kivilágítva tejüveges ablaksorával, a
                    pincéi máglyatűzével, a tárt kapuk mögött az udvarokban ibolyaszínű
                    transzparenciákkal, három kis dühös ujság papír­forgatagja és illuminációja, az
                        Intransigeant, La Cocarde s a La
                        Lanterne, ami itt készült, jó kis három ujság, főkép a 
                        La Lanterne, igazi marat-i emlék, kegyeletes,
                    hagyományőrző, törté­nelmi, aranyos, La Lanterne! - ez
                    magyarul az volna: Lámpavas! S túlonnan egy falban,
                    árnyékban s világban, egy kis kávéház sápadozott halottvirrasztó fényeivel,
                    alacsonyan a járda fölött. Igazi kis parazita kávéház, sárga kukac e műhelyek és
                    pincék körül, ahonnan a vért szítta.</p>
                <p>Mind ide szaladtak át munka közben, az üzemek munkásai egy pohár feketekávéra s
                    pálin­kára, a szedők a nyomdából, a gépészek a pincéből s a többi hirlapi népek
                    mindenfelől a műhelyekből, de főképpen a szedők, akik az 
                       elite voltak itten, felgyűrt ingujjban, ahogy ültek, szőrös karokkal,
                    nyomdafestékesen, mind jóindulatú, művelt és halovány emberek, ittasan az
                    ólomtól, lobogó szemekkel, tüdővészesen.</p>
                <p>Csendesen leültünk egy sarokba. Ivánfi nyomban megivott két feketét egymás után,
                    - jól ítéltem, csakugyan öt frankja volt!</p>
                <p>- Nézze csak, - mondta nekilendülve, - nagy perc! az mind semmi! Az ma nekem
                    volt, egy nagy percem, nekem! ha éppen tudni akarja.</p>
                <p>- Akarom, - feleltem.</p>
                <p>- No hát szavaltam Coquelin-nek! A Hamlet nagy
                    tirádáját!</p>
                <p>- Az Être ou ne pas être-t?! - kérdeztem, mint egy
                    gyermek.</p>
                <p>- Azt... az istenit!</p>
                <p>- Képzelem a hatást! a hatást! - hebegtem, s majd belefúltam a kávémba, úgy el
                    voltam ragadtatva! Hittem is, őszintén szólva, e fiatal színész zsenijében!
                    Huszonötéves volt, olyan szédült! olyan lázas! s úgy fújta a francia verset, s
                    főkép ezt az Être ou ne pas être-t! a kis szobámban
                    olykor, hogy zörögtek az ablakok!</p>
                <p>- Hatás! az nem szó! - felelte. - Elvisz magával a vidéki turnéjára! Ezért is
                    jelentkeztem, ezért szavaltam! Azt mondta: «Vére van, fiatalember! Vére
                    van!»</p>
                <p>- Ezt mondta? Óriás!</p>
                <p>De már nem felelt. Rágyujtott egy szivarra, fújta a füstöt s nézett a magasba, a
                    füst után, ami szállott.</p>
                <p>S hirtelen meglátott egy kis társaságot maga mellett a szomszéd asztalnál, egy
                    kis társaságot, aki kártyázott. Én csak ültem, elbűvölve. Majdnem sírtam, úgy
                    elragadt, nem tudom, valami gyönyörűség, valami reményem, valami jobb jövő, ami
                    ébredt az én számomra is ebben a dicsőségben! Gépek döreje hangzott kívülről,
                    kocsik dübörögtek.</p>
                <p>- Magára büszke lesz Magyarország! - mondtam fiatalosan, a könnyeimen át, ahogy
                    mindig hazámra gondoltam. Már nem is hallotta, mit mondok, ahogy oldalt fordulva
                    a székében s dühösen szivarozva, csak bámulta a kártyásokat.</p>
                <p>Két fiatalember kártyázott egy harmadikkal, olyan szemlátomást hamisan, hogy ez
                    már nem is volt csalás, olyan primitív volt. Minden második-harmadik kártyát ez
                    a két fiatalember megjelölt a körme hegyével a hátlapján s ez jelezte egymásnak
                    ezt a műveletet, valami kis szem­hunyorgatással, míg a harmadik, igazi áldozat,
                    csak játszott magábaszálltan, gondol­kodott, elmerült, cigarettázott és semmit
                    sem látott. Az egészből valami olyan ocsmányság szállott, hogy már menni akartam
                    s hívtam a barátomat.</p>
                <p>- Jaj, dehogy megyek! - mondta a végsőkig felizgulva, - tanulok! tanulok! ez kell
                    nekem a színpadon! nem érti? - s majd beledőlt a kártyásokba, az orrával s a
                    szivarjával a két csaló mögött.</p>
                <p>De odaát megszűnvén a munka, a kis kávéház bezárt. Muszáj volt menni, jó
                    éjszakát! Már tódultak a kihordók a tárt kapukon át a három kis dühös ujsággal
                    vaskos kötegekben a fél­karjuk alatt, az oldalbordáikba nyomva, a combjukhoz, a
                    hasukba s szaladtak görbén, ahogy igyekeztek, kihordók a reggelben, ahogy
                    igyekeztek!</p>
                <p>- No mikor? - kérdeztem, mert mi is elváltunk.</p>
                <p>- Délben még tárgyalok Coquelin-nel, - felelte. - Aztán elmegyek magáért s fogunk
                    ebédelni!</p>
                <p>- Ebédelni fogunk? - kérdeztem fogvacogva.</p>
                <p>- Már mint francia színész megyek magáért, - felelte valami elbűvölő
                    hetykeséggel, a kalapját félrecsapva a fején. - Mint francia! Nem érti?</p>
                <p>- Dehogy nem! A franciák ebédelnek.</p>
                <p>- No nem megmondtam, fűzze hozzám a sorsát?! - kiáltott fel büszkén.</p>
                <p>- Hát nem magához fűztem? - mondtam alázatosan.</p>
                <p>- No, isten vele! - s ellengett vidáman, ahogy szokta.</p>
                <p>Alig aludtam el, máris felriadtam. Szaladtam az ablakhoz, - vajjon hány óra? Úgy
                    láttam dél van, ahogy tódult a sok ember. Valami távoli harang is szólott,
                    nyilván Saint-Sulpice felől, a harang! hamar felöltöztem. Mindjárt itt lesz! már
                    itt is van! még nem! türelem! mindjárt itt lesz! no de micsoda boldog sors!
                    francia színész! Ivánfi! Szeghalomról! te jó Isten! s leültem az ágyam szélére
                    és vártam, bús magyar, a francia színészt! Milyen furcsa az élet, gondoltam,
                    milyen nagy! Milyen nagy annak az egyórai álomnak is, milyen végtelen! milyen
                    színes!</p>
                <p>És csak vártam. Már a folyosón, már a lépcsőn vártam, ahogy rohantam minden
                    hangra. Kinyitottam az ablakot s úgy vártam, a féltestemmel kihajolva a
                    korláton, hogy majdnem kiestem az utcára. Már az utcán vártam, a kapu előtt. Már
                    a sarkon vártam, már a téren vártam, az összes utcák irányában, torkolatában,
                    horizontjában, már az Augier szobrán vár­tam, ahogy felmásztam a talapzatra!</p>
                <p>Végül este lett. Szaladtam a Français-hoz,itt bizton
                    megtalálom. Nem látta senki! Lehet ez?! mikor Mounet-Sully játszott! Szaladtam a
                    boulevardra, a sok kávéházba, nem látta senki, de hát mit jelent? Szaladtam a
                    szállására, egy kis garniba, a rue Jacob-ban. Kopogtam egy kis ajtón, a
                    földszinten és érdeklődtem.</p>
                <p>Mivelhogy hozzáfűztem a sorsomat, mindenre elkészültem. Mégis, ha azt mondták
                    volna, ebben a kis ajtóban, hogy hirtelen meghalt, hogy kiterítve fekszik fenn a
                    szobájában az ágyon, talán nem haltam volna meg, ott rögtön, magam is utána...
                    De azt mondták, mit is mondtak? azt mondták... hazautazott! Kapott egy sürgönyt
                    a Nemzeti Színháztól, hogy rögtön jöjjön, szerződtetik, s rohant! Hagyta
                    Coquelint, a turnét, Mounet-Sully-t! s hagyott engem, - egy búcsúszó nélkül, egy
                    kézszorítás nélkül, egy üzenet nélkül, francia színész! s csak rohant
                    hanyatthomlok! Egy pohár vizet kértem.</p>
                
            </div>
            <div>
                <head>XXXVIII.</head>
                <p>Lelki megrázkódtatásaim rendszerint úgy végződtek, hogy e földi dolgok
                    reménytelenségéből egyenesen Istenhez fordultam, filozófiák híján a legmélyebb
                    alázattal s azon érzelmesen is, ahogy a bánataimmal, egész keserves életemmel
                    főként önmagamra voltam a legnagyobb hatással. Mint legforróbb magánügyemben,
                    legbizalmasabb magánügyemben kerestem fel mennyei Atyámat a kerületembeli
                    plébániatemplomban, ami a Saint Thomas d’Aquin volt,
                    finom kis mélabús templom, Delacroix-festményekkel a falakon... A szenvedésem
                    maga­sabbrendűsége, erkölcsi emelkedettsége, megsebzett szívemnek valami furcsa
                    elepedettsége, mondhatnám zenei kétségbeesése, úgyszólván behajlított a kapun,
                    mint egy tört ágat s letér­del­tem egy székre, a tenyerembe hajtottam a
                    homlokomat s felváltva sírtam és imádkoztam, igazi keresztény, felkuszált
                    lelkiségemben. Egypár magyar szóval imádkoztam úgyszólván exterritoriálisan,
                    azzal a poláris különválással és kiemelkedettséggel a francia környezetből,
                    ahogy egy vendégtenorista énekel a maga anyanyelvén egy idegen együttesben.
                    Olyan elbódultan imádkoztam, olyan elepedetten, olyan kétségbeesett
                    segélykiáltásokkal a magam csillagzatából, mint egy kis ablakból, asztrális
                    végtelenségek felé, hogy illetéktelenségem elmerülvén emberi nyomorom mélyén,
                    már egészen itthon voltam, összetörve, ebben a Saint Thomas 
                    d’
                    Aquin-ban, a lehajtott fejemmel s térdelve egy széken.
                    Nem volt ez tolakodás, se hűtlenség, se eretnekség. Olyan áhítattal imádkoztam,
                    bús sorsomnak és szerencsétlen­sé­geimnek olyan izzó bevallásával, feltárásával
                    s felmutatásával, olyan mámorosan imádkoztam keserű könnyekben ázva, olyan
                    ösztönszerű rejtelmességekkel, vonzalmakkal s gyönyörű­séggel önmagamba szállva,
                    hogy határokon és teológiákon túl, egyszerűen Isten elé rogyva, csak az a
                    nyomorult ember voltam, aki meg akar enyhülni. Eszembe se jutott, hogy ezzel
                    meg­bánthatom azt a másik Atyámat a mennyekben, aki mint eleim szigorú Istene
                    egy ridegebb imaházban őrködik, sajnos, egyetlenegy jelkép nélkül,
                    Delacroix-festmények nélkül, valami kietlen láthatatlanságban.</p>
                <p>Mert nyomorúságos életemet, éppen a jelkép vonzotta, inspirálta s fokozta valami
                    lelki költészetté. A párizsi templom, az utcák konstrukciójában, egy igazi
                    menhely. Valósággal az ember léptei elé van építve, egyenest az útjára, a szíve
                    elé, mint hajósok elé egy kis zöld sziget a legzordabb tengereken. Valahol egy
                    kis templom egy kis téren, a legtávolabbi kerü­letekben, kis utcákon és
                    sikátorok mélyén egy ilyen kis templom, szinte kiemeli az egész utcasort a
                    szürke masszák profánságából a maga halovány küszöbével, ahol dereng a fény, a
                    tört kövön. De maga a város, Paris! Paris! ahogy
                    Desmoulins tegezve szólítja, maga a város, az arányok és magasságok, a
                    magasságok és alantasságok, a szemetek és gyönyörűségek, a történelmi
                    forradalmiságok és történelmi vallásosságok, úgy átjárták fiatal fogékonyságomat
                    s úgy fel is exaltálták, hogy úgyszólván valami gyakorlati művésziességgé vált
                    bennem elmenni és lerogyni a magam zaklatott életével, sebeivel s keservével a
                    fájdalmak szépsége s szimbolumai elé, egy katolikus templomban. Mikor egy nap
                    megmondtam ezt Renan-nak a Collège de France-ban, ahol felkerestem levelezői
                    tisztemben (ezt akkor bőven meg is írtam a régi Magyar
                        Hirlap-ban), csak kavargatott egy kis csésze feketekávét, amit a
                    tenyerében tartott, csak forgatta a kanalat, szaporán, a kis csészében s
                    rámnézett azon kedvesen és mo­solygón, ahogy ezt szokta, az ilyen
                    lelkiismeretbeli kérdésekben. Nem tudom, mit gondolt, mit akart mondani, hogyan
                    is tudhatnám! Talán nem is fontos. A lényeg az, hogy nem mondott semmit.</p>
                <p>De a csend, a homály, az a furcsa csend és homály emberi árnyak behajlottságával,
                    emberi lelkek borulatával, a délutáni fényeknek bágyadt beszivárgása opálos
                    ablakokon át, boltívek és oszlopsorok közé, mint egy fenyveserdő sudárfái közé,
                    a szentek aranyszobrai a sarkokban, a feszület a mélyben, a virágok az oltáron,
                    a tömjén, ami mindent impregnált, a holt tárgyak­nak ez az egész kimerült élete
                    kis mécsesek virrasztásával, ez az egész örvénye hitnek s rejtelmeknek úgy
                    kiemelt önmagamból, emberi kereteimen túl, hogy megfürödvén a könnyeimben, éppen
                    azzal vigasztalódtam, ami oly vigasztalan volt! Egész keresztényi hitem, ha
                    szabad mondanom, talán csak a szépség érzete volt a szívemben, bánatra s
                    magányra kiszögelve.</p>
                <p>Felüdülten, mégegyszer köszöntem és mentem, - micsoda lelki kincsekkel terhelten
                    ahogy mentem, kitünő fiatalember! A küszöbön három koldus, mint három király
                    dőlt elő a fél­ho­mályban, kinyujtott karokkal, hieratikusan, három tökéletes
                    koldus, szennyből és rongyokból konstruálva, keserves világuk, országaik és
                    birodalmuk legmagasabb csúcsán, három igazi királyok! Egy negyedik, mint egy
                    burgrave ült a falnak támaszkodva, egy sarokkövön a templom előtt, mint tulajdon
                    kastélya előtt s nézte a vak szemével az esti csillagot.</p>
                <p>Belejtvén a szomszédban a Le Soudier-könyvkereskedésbe, rögtön kijött a dohos
                    mélyekből, egy pápaszemes kis öreg ember, Kont nevű honfitársam s abban az
                    ingatag modorban üdvözölt, ahogy rég elszakadván hazulról, már nem kívánt
                    ismerkedni többé hazájabeli vándorokkal. Oh Istenem, ez a kis öreg Kont,
                    szójátékon kívül, Auguste Comte híve volt! Szinte világított, öregsége ellenére,
                    kis üde lelke romlatlanságával! Türelmesen meghallgatta szabad előadásomat,
                    irodalmi terveimet, álmaimról s rögeszméimről s mint igazi pozitivista, nem
                    tudta mit csináljon velem.</p>
                <p>- Kérem, - mondta azon tisztán, ahogy egy kézmozdulat nélkül, egy félresiklás
                    nélkül, egy szemrebbenés nélkül a szemüvege mögött, egész lénye csak a szavaiba
                    volt koncentrálva, - kérem, én nem érek rá, hogy az ön műveit franciára
                    lefordítsam. Én túl vagyok az ilyen mun­kán! ez már nem az én világom. Itt van
                    önnek például Horn, az öreg Glázer, itt van Csapó, - igaz, hogy ezek közepes
                    franciák! - sóhajtott fel becsületesen.</p>
                <p>- Úgy van! - feleltem bölcsen, - nagyon közepesek!</p>
                <p>- No nézze csak, - folytatta még koncentráltabban, - ön maga fordítson! Az meg se
                    kottyan az ilyen munka, egy ilyen fiatalnak! Napközben olvasson kitünő
                    franciákat, este fordítson, csak ez a módja! Vegyen egy csomag gyertyát,
                    zárkózzon be a szobájába s dolgozzon, mint egy bencés-barát!</p>
                <p>- Oh Istenem! - hebegtem e perspektívák előtt, melyeket egy ilyen csomag gyertya
                    oly messze bevilágít!</p>
                <p>- Csak ez a módja, - mondta. - Aztán, ha megvan a munkával, adok magának egy
                    kitünő embert, egy franciát, aki ezt mind átolvassa és esetleg javít az
                    egészen.</p>
                <p>S rögtön intett a bolt mélye felé, ahonnan, százezer színes füzet, nyomtatott
                    ívek, könyv­fedelek és brosürák közül, mint egy moly kiszállt egy másik kis öreg
                    ember és jött törékeny szárnyakon.</p>
                <p>Először csak finoman hallgatott, egy szó nélkül, azzal a feszült figyelemmel,
                    ahogy csak az ilyen kis öreg emberek tudnak hallgatni, valami újat az életükben.
                    Aztán minden lelki folyamat nélkül, simán belement a dologba sűrű
                    bólintgatásokkal, mint aki szeliden elintézte e földön való sorsomat. A zsebébe
                    nyúlva, kivett egy névjegyet.</p>
                <p>- Tessék, - mondta, - ha készen van, legyen szerencsém!</p>
                <p>Átvettem a névjegyet s elbúcsúztam a két kis öreg embertől. Kifordulva a
                    küszöbön, még láttam, hogy ott állnak egymás mellett, mint egy szent ügyben, ami
                    lezajlott s néznek utánam mind a ketten mozdulatlanul.</p>
                <p>Már este volt. Vettem egy egész csomag gyertyát! egy egész csomag szűz gyertyát,
                    olyan finoman vékonyat, hosszút és magasat s haloványat, mint a tubarózsák!</p>
                
            </div>
            <div>
                <head>XXXIX.</head>
                <p>Hány éjszaka volt ez, hány hajnal! hányszor volt ez már fényes nappal, amikor a
                    papírjaim és könyveim között, fiatal életem éjszakájában, mint egy lateráni
                    kárdinális ültem a sok hajam­mal barettává csúcsosodva a fejemen, két szál
                    gyertya előtt, ami égett. Két szál gyertya előtt, ami észrevétlenül fogyott,
                    mint az élet, azzal a kis tarajos dísszel a tetejében, ami a lángja volt,
                    skarlát lángja ennek a két gyertyának, izzó és nyugtalan lángja, mint a fullánk,
                    aggasztó s rejtélyes, mint egy kettős felkiáltójel abban a nagy szövegben, ami
                    az ifjúság!</p>
                <p>Szűz gyertyák, mikor lassan kigyúlnak egy kis szobában a csendben, úgy tünik, a
                    lelkük ébred s fellobog magában. Négy fal között, valami lágy és hangtalan élet
                    világít a tűzükben. A gyertyák mikor égnek szebbek, mint a csillagok. Olyanok
                    csakugyan, mint a tubarózsák, vagy a liliomok, ha égnének a kelyhökkel. Nem
                    tudom micsoda oltáriszentség, micsoda fél­homá­lyos magányosság borulatát
                    éreztem velök, mint szűzekkel, akik sorvadnak. Minden moz­dulatomra az asztalom
                    előtt, velem éreztek s halovány fényükkel megmozdultak utánam. Úgy tünt, hogy a
                    magam kis szomorú lángjának a szívemben, szerető testvérei voltak a maguk kis
                    őrködő lángjával fehér törzsük fölött. Minden fuvallatra, a cigarettám füstjére,
                    ahogy ez szállott feléjük, finoman megremegtek s a fénykörük borulatával súlyos
                    dolgokat vetítettek négy fal között a félhomályban, halottvirrasztásokat,
                    siralomházakat, egyházi tanácskozásokat s orgyilkosságokat vetítettek különleges
                    hangulatokban, füstökben s fél-illuminációkban, egész történelmi multakat és
                    bonyodalmakat vetítettek s távoli templomzugokat is, messze a világban. A
                    mellett úgy tünt, amint így virrasztanak és égnek, ismerik is az ember sorsát,
                    aki virraszt és ég.</p>
                <p>Hány éjszaka volt ez, hány hajnal, ami rám virradt s a két gyertyámra, így
                    hármasban, amint égtünk! Hány szörnyű hajnal, ami odaomlott borzongató
                    derengésével, nyirkosan az ablakom elé s vonszolta a nappalt, förtelmes
                    nappalomat, ami ébredt. A szomszédos háztetőkön már csiripeltek a verebek, még
                    lefátyolozva, félhomályok fátylaival. Amint kinyitottam az ablakot, mind ott
                    voltak az ereszen egy sorban s készültek át a Luxembourgba. A szárnyuk még
                    gyűröttnek tűnt a párnáktól, amelyeken aludtak az éjjel, s ahogy a hangjuk oly
                    véknyan szólott mint a síp, ez nyilván még az ásításuk lehetett. De meglátták a
                    napot a Mediciek-kútja fölött s egyszerre mind röpültek!</p>
                <p>Ez volt az a perc, mikor a legfáradtabb voltam. Mikor az ilyen sivár reggelekben
                    a leg­fárad­tabb voltam. Mikor néztem a verebek után a szürke égben, ahogy
                    röpültek! Mikor megláttam a két gyertyámat tövig égve, a két kanócot eldőlve a
                    tartóban, mint két fekete hernyót, aki cipelte az éjjelt. Ez volt az a perc,
                    mikor holtra szomjazva, megittam egy felhőt az égen, egy csésze habos kávé
                    helyett... A honvágy marcangolt alighogy reggel lett. Alighogy reggel lett,
                    éreztem milyen szegény vagyok. Milyen magányos és elhagyatott vagyok. Most már
                    nem gon­doltam arra, hogy visszaforduljak. Már nagyon messze voltam az úton, már
                    nem is lehetett. Már minden el volt késve a szívemben. Már itt nem volt más
                    megoldás, csak ami mindennek a megoldása: élni kellett. Már nem is éreztem, hogy
                    élek. Már nem is éreztem, hogy fiatal vagyok. Holott éppen azt éreztem, milyen
                    nehéz élni, éppen amiért fiatal vagyok. Már csak konfúziókat éreztem. Már nem is
                    tudtam beszámolni magamnak. Már nem is tudtam magyarázni. Minden túlnőtt rajtam,
                    amit éreztem s mint a hullám csapott össze a fejem fölött. A szívem mélyéig
                    megtörtem volna, ha nem törtem volna össze. Már nem éreztem semmit. Már csak
                    valami rettenetes nehézségeket éreztem. S bámultam a reggelbe. S bámultam az
                    Augier szobrát a téren. Bámultam a verebeket, akik visszatértek a háztetőkre.
                    Valaki kiáltott az utcán, egy női hang, üdén a reggelben: Du
                        mouron pour les petits oiseaux! - s csak bámultam a verebeket ha vajjon
                    mit szólanak ehhez? S megszámláltam az ablakomból az Odeon oszlopait. S megint
                    az asztalomhoz dőltem, a napfényben, a papírjaimra. Úgy dőltem a papírjaimra,
                    mint aki nem dőlhet máshova, ezen a nagy világon. Csak néhány szál papírra,
                    nyomorúságosan.</p>
                <p>Nem kétséges, hogy keserű szorgalmam, virrasztásom, merengésem és ábrándom többet
                    értek magánál a munkánál, amit végeztem, annál a hívságos törekvésnél, hogy
                    fiatalos novelláimat lefordítsam franciára! Még éjjel, gyertyafénynél, valami
                    kis poézise is lehetett ennek a magá­nyosságnak, amennyire az éjjel olykor
                    eltompítja a dolgokat s átkölti őket a maga hangulatára, nyugalmára, csendjére
                    és titokzatosságára. A lélek teleissza magát azzal a hangtalan mámor­ral, amit
                    négy kis fal magába zár egy kis szoba kalitkájában s kivonja magát a többi
                    világból, két szál gyertya ravatalosságánál. A kis utcáról e latin vidéken,
                    sokáig nem hangzott egy szó, egy hang és az utcai polcokon, deszkalapok mögé
                    zárva, szinte érezni lehetett, hogy mind alusznak a könyvek s a szobrok is mind
                    alusznak odaát, a gipszöntőműhelyben. A zongora sem szólott már a fejem fölött,
                    mert az, aki olyan sokat zongorázott és mindig zongorázott, nem jött többé haza
                    egy nap...</p>
                <p>Mindezt a sok törékeny emléket és éjjelt, a reggel szétzilálta s lefokozta durva
                    fényei hatás­ta­lanságára. Már csak az a silány emberi törekvés látszott
                    reménytelen maszlagosságával, csak az a nyers és küszködő munka látszott sűrűn
                    teleírt papírokon át, ami egy idegen világot ostromolt egy idegen világból,
                    francia szavakat, hangokat, formákat s konstrukciókat, hajlít­hatatlan magyar
                    mondatalkatokkal! Mámoros magyarságom, még Pesthez ragadtan, hasztalan kutatta a
                    francia szinonimákat s kétségbeesetten omlott össze, százezer francia szó előtt,
                    mint egy nagy némaság előtt! Minél inkább búvárkodtam az idegen szóvonzatokban s
                    hangza­tokban, szóképzetekben, füzérekben, rezgésekben és zenékben, annál inkább
                    éreztem, hogy ezekkel semmit sem tudok kifejezni. Milyen furcsa! Mindez csak
                    nappal látszott, mikor rá­meredtem a papírjaimra. Ami az éjjel még olyan szépen
                    hangzott, már nem volt annyi a reggelben, mint amit a verebek sípoltak
                    odaát.</p>
                <p>Ezekben a fájdalmas percekben, míg minden ébredt körülöttem, az egész utca, a
                    könyvek s a gipszszobrok a műhelyben, míg magam is ébredtem azokból az álmokból,
                    melyeket ébren álmodik az ember, rendszerint bejött a háziszolga, aki barátom
                    volt s üdvözölt, mint egy Fabre d’Eglantine, bonhomiával s köztársaságiasan!
                    Jóízűen kialudva, tagbaszakadtan, fizikai erejének viruló teljességében, jóval
                    keményebb munkára látszott készen, mint amit én kíván­tam tőle, egy-egy francia
                    mondatomat, hogy meghallgassa és megsegítse, felüdítse! nem is tudom, hogy
                    mondjam, mert ezt kívántam tőle. Leült egy székre, sodort egy cigarettát
                    magá­nak, rágyujtott és figyelt s rögtön segített is, ahogy a maga spontán
                    franciaságával átvariálta s újjászülte a mondatomat, egy-egy köznapias
                    improvizálásával. Nyilvánvaló volt, hogy élő szavajárása s mondatkötése
                    közelebbről fejezte ki, szinte az árnyalatok pezsgésével, minden intencióimat,
                    mint az az elméleti szerkezet, mondattan és alaktan, melyekben oly messze
                    kerestem magamat. Csak éppen rátalált, amúgy egyszerűen, kifejezési módokra,
                    melyeket én zordonan komplikáltam. Csak éppen megfürösztötte őket tisztára,
                    maszlag nélkül s visszaadta a kis vékony bajusza alatt, valami kis derűs
                    közvetetlenséggel.</p>
                <p>- C’est bien! - mondta, - c’est très
                        bien! - mondta, azzal a franciás könnyedséggel, mely semmiben nem lát
                    nehézséget s mindennel meg van elégedve, amit megért. - 
                       C’
                    est très bien! - mondta mégegyszer távozóban, mert hívták
                    a földszintről, hogy felhozzon egy ládát!</p>
                <p>Te jó Isten! De még volt egy másik segítségem, egy még finomabb, még illetékesebb
                    is, egy fiatal tanítónő, aki itt lakott mellettem, a szomszédban, az emeleten.
                    Abban a kietlen elhagya­tottságban, nosztalgiákban és magányosságban, melyben az
                    ember lelke ösztönösen egy női társ gyöngédségében kívánna üdvözülni, megvallom,
                    vonzódtam is ehhez a kis tanítónőhöz. Napok, hetek kellettek hozzá, amíg
                    mindenféle ravaszságokkal, ürügyekkel s teológiákkal meg tudtam állítani
                    tovasurranó silhouttejét az útján s kihámozni tartózkodó lelkét a ho­mály­ból,
                    egy-egy derűsebb megnyilatkozással a magam javára. De alig boldogultam, olyan
                    kis szomorú vad madár volt, két bús szemmel kerekre nyílva s ami csak nézett,
                    ámult s nem akart mondani semmit. Egy-egy szó a lépcsőn vagy a folyosón, ahol
                    meglestem, egy-egy még halkabb szó abban a gyönyörü Saint-Thomas d’Aquin-ben,
                    ahol olykor találkoztunk, vasár­naponként, nagyszerű zenés miséken, - egy-egy
                    halk szó, egy Comment va? ez volt minden, drága kis finom
                    lény, aki térdelt két sovány térdén a kövön és sírt. Mint általában az olyan
                    tisztességes nők, akik jobb híján a quartierbeli garni-szállókban vonják meg
                    magukat, ez is, szegény, túlozta az erényességet és nem jött be volna hozzám, a
                    szobámba egy világért, aminthogy azt sem engedte, hogy én menjek be hozzá az ő
                    szobájába. Mégis, jó szive, hiúság nélkül, lassanként felémhajlott, úgyszólván
                    professzionátusan, mikor megismervén fordítói kínjaimat, egy-egy szóért, egy
                    mondatért hozzáfordultam, éjnek idején, kopogtatva a falon... Ilyenkor kibujt az
                    ágyból, az ablakhoz jött, kitárta s átszólt a fal mentén hozzám, aki magam is az
                    ablakomban álltam. Igy tárgyaltunk és kollaboráltunk, két szomszéd ablakban
                    egymás mellett, így adtam át patétikusan, az utca fölött az éjben, sűrű
                    kézmozdulatokkal s magya­rázatokkal, omlatag frazeológiámat s már olyan ízzó
                    szavakat mondtam s olyan szenvedélyes fordulatokat, melyek nem is voltak a
                    novellámban, de amelyeket mind visszaadott s átformált a keskeny ajkán a
                    legtisztább tökéletességbe, félig látatlanul a halovány arcával, s egy szál
                    ingben a csillagok alatt! Olykor jött egy rendőr az útján, nézett, figyelt,
                    megesküdött magá­ban, hogy tudja miről van szó és ment. De egy diákcsapat
                    megállt nagy garral az utca szög­le­tében s beleüvöltött ebbe a shakespeari
                    kettesbe, harsány aposztrofálással! Mind fölsorakoz­tak, ostobák! egy hosszú
                    sorban a járda szélén, mint egy kórus a gázlámpák alatt s nem hagyták abba, nem
                    hagyták abba s mindig jobban üvöltöttek!</p>
                <p>Akkor eltünt az ablakból, eltünt, szaladt, a tiszta lelkével olyan üdén és
                    finoman, hogy ezt mind éreztem a fal mögött, a könnyed lépteit mint szárnyakon,
                    egy szál papucsban, ami csattogott! Úgy maradtam ott tanácstalan, a fél
                    mondatommal a szívemben s a gondola­tomban, tanácstalan! s visszaültem az
                    asztalhoz. A gyertyáim lángja fellobogott, amint becsuktam az ablakot, de aztán
                    megmeredt, fullánkra nyúlva, háborítlan s őrködött négy fal között, a csendben,
                    két gyertyaláng, skarlát felkiáltójelben!</p>
                <p>Nem telt bele egy perc és behajlott a küszöbön, kis női árny soványan, mint egy
                    fehér virág olyan soványan és lágyan, úgy hajlott be a küszöbön. Mint egy
                    kísértet olyan haloványan, egy köpennyel a vállán, amit az ingére vetett.</p>
                <p>- Tehát, hogy is van az? - kérdezte, ahogy felvette a fonalat ahol meg lettünk
                    zavarva.</p>
                <p>S rámmeredt két kerek szemmel nagyon figyelmesen, ahogy várta, hogy
                    beszéljek.</p>
                <p>Rose Michaut-nak hívták ezt a kis tanítónőt. Renan hazájában született, Lannion
                    vidékén, abban a zord Côtes du Nord départementban, ahol a sziklás partvidék
                    darabokra szaggatva, az óceánt visszhangozza s bámul, elázva kőtörzseivel s
                    szörnyeivel széttört hullámok gyémánt­porzásában, egy ködös végtelenbe... Már
                    nem tudom, micsoda kis városban élte gyermekkorát szűk falak között, kis görbe
                    utcákon, melyek közül, mint kőszalagok közül, egy fekete katedrális emelkedett
                    az égnek, mindent leaprítva s lelapítva maga körül, a házakat, az utcákat, az
                    emberi formákat, mindennél magasabban, emelkedettebben és sötétebben a kettős
                    tornyával, ahol, a réseken át, a harangok látszottak, súlyosan és hangtalanul,
                    felaggatva az ürben. Az apjával, aki halász volt s elhajózott a maga kelta
                    csapatjával, egy régi bárkán, barna vitorlásan a poláris tengerekig olykor, az
                    anyjával, aki a vásárokra járt fehérfőkötősen s egy kosárral a karján, sokat
                    hallotta s mindig áhítattal ezeket a szent harangokat borzalmas multak
                    zengésével, Vendée! s főként husvét táján járták át a
                    lelkét ünnepi hangjukkal ama kivételes csütörtökön, mikor elszálltak
                    csipkeköpenyben, Rómába, a pápához... Rose Michaut! Ahogy kijött a templomból,
                    kis szőke leány a két szülője közt, ahogy így jöttek hárman a szentély felől,
                    még kábultan tömjéntől, imádságtól és gyönyörtől: az utolsó bolthajtásokban a
                    kijárat előtt, már elébük fújt a szél s szinte kivágta őket a kapun. A küszöbről
                    a nyilt tengert lehetett látni egy viharos horizontban.</p>
                <p>Mindezt így beszélte el apránként, darabokra tördelve, valami kis lágy
                    szemléltetéssel árnyalatokig menőleg, megfoghatatlan jelzésekkel, egy
                    félsóhajjal, egy-egy atommal olykor, amelyen átsüt a hold. S mindezt egy olyan
                    bús kis megriadt hangon, olyan kábultan emlékben s idézetekben, szinte hangsúly
                    nélkül olykor, ahogy gyermekek beszélnek álmukban. Hol félbehagyott egy
                    mondatot, hol kezdett egy másikat, hol visszatért elakadt szárnyon s megállt egy
                    szótagon, egy hangon, mint egy ágon s megint indult valami távoli intonálással,
                    ahogy egy nagyot lélekzett, megint indult! S úgy jött mint egy szál virággal egy
                    másik gondolattal, egy másik képzettel, egy másik lélekzettel, olyan messziről,
                    olyan messzire s olyan homályos összefüggésekben, olyan tökéletlen
                    kapcsolatokban, amíg végül ez mind összetalált s egy­másba fűzve térben és
                    időben, nem tudom micsoda festőművészetnek tünt, micsoda keserű gyönyörnek az
                    ajkán. Lehetett érezni a szívét, minden érzékét kicsiszolva a legkéjesebb
                    érzel­mességig, egész forró szerkezetét önnönvilága forgásában, a tulajdon
                    tengelye körül. Lelki bo­rulatai, elmélyedése, fantáziája, szinte átitatták a
                    teste vonalait s megrajzolták a kontúrokat a legizzóbb kívánatokra. Ahogy ült
                    mellettem, egy kis vékony battiszt ruhában, a Luxem­bourg kertjében egy padon,
                    ahogy beszélt és hallgatott, ahogy elnyúlt a keskeny vállával két karja
                    szárnyán, mint egy madár aki röpülne, - soha nőnek ilyen egyedülvalóságát, ilyen
                    rejtélyét nem éreztem. Úgy tünt, hogy csak ő maradt meg nő egy távoli törzsből,
                    mely rég letünt a tenger partján, mint hajdani népek a bibliában. Úgy tünt így
                    egyedül, magában, mint azok a kis pislogó tüzek az egek legmélyén az ürben,
                    melyeket még nem ismernek a csillagászok. Úgy tünt, mint egy Izolda, kis breton
                    szőke, mint egy Izolda, aki tanítónő...</p>
                <p>Már olyan kétségbeesetten szerettem, hogy nem mertem hozzányúlni, nem mertem
                    szólani, fiatalos fölényem ellenére, a porba sujtva, olyan kábultan szerettem!
                    Holott mindig próbáltam, ahogy így együtt voltunk, mindig próbáltam felülmúlni
                    magamat, kiválni valami eredeti­séggel, valami emelkedettséggel, valami
                    előkelőséggel, valami érdekes búbánatossággal s már nem tudtam mit csináljak,
                    ahogy tetszeni akartam! Próbáltam lelki s szellemi kincseimmel valami kis
                    zenéket s mindenfelé elkalandoztam mindenféle szolféggiákkal s jobb híján ebben
                    a Luxembourg-kertben, a fák és a madarak magányát hangszereltem szubjektiv
                    líraisággal, egy keserű szonátába, a Mediciek kútjával mögöttem, ahol a mohos
                    falak között a vízcseppek üde csengése a medencén, mint a gitár pengése kísérte
                    fiatalságomat. Máskor, amint meg­láttam a kertben a költő Verlaine-t nagy kopasz
                    fejével, céltalan ahogy jött, mint egy assziszi szent Ferenc egy megriadt
                    verébsereg felé, gyorsan felálltam, a kalapomat lengetve feléje, jelezni
                    kívánván a kisasszonynak, értékem emelendő, e nagy férfiúval való barátságomat,
                    - mindezt merőben hatástalan! Nem volt egy szó, egy hang, egy mozdulat, ami
                    különösképpen megfogta volna s csak elsiklott a sápadt arcom fölött, bárhogy is
                    próbáltam fölborzolni a hajamat sorsüldözötten és beethovenszerűen, a homlokom
                    fölé. Egyszer, kiapadván az összes hangnemekben, már sírtam, sírtam! olyan
                    melódikusan, ahogy csak tudtam, olyan művészie­sen, s akkor is csak nézett,
                    kerekre nyílt szemmel mint egy bálvány, akkor is csak nézett, engem? nem! csak
                    elvontan a fájdalmat, egy kertben. Olykor, mégis, megsebzett lelkem jutalmául, a
                    keze után nyúlhattam, mint ami megillet keservemben s szorongattam, az egész
                    kezét a kezemben, míg lement a nap a fák fölött, mert ilyenkor bátrabb voltam.
                    Az ujjait egyenként szorongattam, mint szent dolgokat, mint kincseket s már csak
                    a kis ujját végül, mint olyan keveset, mikor annyi mindent akartam! De ezzel a
                    mozdulatommal is, amit ez sejtetett a szívemből, ezzel is, nem tudom, csak
                    elszégyeltem magam. Ahogy lelkendező ön­tudatommal tisztába jöttem magammal, az
                    életemmel s nyomorúságaimmal, csak szégyeltem magamat. A magam pesti
                    származásával, emlékeivel, barátaival, Rákóczi-útjával és Máté­szalkájával,
                    egész színtelen etnográfiámmal szinte elvesztem e breton leány poézise mellett,
                    feltüzdelten sziklákra s szelekre egy halálos végtelenben, ahol a legmagasabb
                    ponton a part fölött, egy reménytelen Krisztus, a holt szemével, két széttépett
                    karján egy árbocra szögelve mered, a halászok után, akik indulnak az éjjelbe,
                    egy hosszú sorban a bárkákkal.</p>
                <p>- Mondja csak angyal, én úgy képzelem, - szóltam a kis ujját tördelve, - hogy
                    maga kiszállott egy fehér csigából, az Atlanti-óceán apálya idején, egy
                    este!</p>
                <p>- Oh én! - sóhajtott, s nem mondott semmit s csak nézett olyan messzire a
                    kertben, hogy a tekintete füzérén, amint próbáltam követni, nem tudom micsoda
                    távolokba értem. - Én nem láttam soha egy szál virágot gyermekkoromban, - mondta
                    később, egy mély lélekzéssel, ahogy szokta. - A papnak volt egy cserép rezedája
                    az ablakában, amit öntözött, - folytatta. - A parton nincs virág sehol,
                    mérföldekre, éjjel süt a hold kis vézna füvekre s csigákra a fövenyben. Olykor
                    kihajlik egy vízi növény a fövenyre, széles levelekkel, mint egy pálma. Akkor
                    erre is ráborulnak a csigák s felülről a hold. A hold egy pálmára és
                    csigákra.</p>
                <p>- Oh várjon csak, - mondtam, - ezt leírnám, ha mégegyszer elmondaná, - s kotortam
                    a zsebem­ben ceruza s papír után. De kivette a kezemből a papíromat, már fel is
                    állott s ment.</p>
                <p>- Késő van, - mondta.</p>
                <p>Most már minden este bejött hozzám a szobámba, ha dolgoztam. Úgy láttam, a két
                    gyertyám vonzza, két szép halovány gyertyám az asztalon, ami égett. Ezt nézte és
                    csak nézte. Olyan egyszerűen nézte, olyan harmonikusan önmagával, hogy szinte
                    beleolvadt kis finom lénye valami természetes egységbe, ezzel a két gyertyával.
                    Soha még nem láttam nőt, aki így néz bele gyertyafénybe. Olykor látni
                    színésznőket a színpadon, akik állnak s néznek a rivalda fényébe. Úgy nézett
                    bele a gyertyafénybe. Úgy állott ott a két gyertyánál, a féltestével
                    meg­világítva, mint egy női szent az oltáron, akihez nem szabad hozzányúlni.
                    Főként azt éreztem, mennyire nem szabad hozzányúlni. A két gyertya úgy tünt, ő
                    érte ég. Ő érte volt csend a szobában, ő érte volt az éjjel. A sorsával olyan
                    beteljesedettnek tünt, a végzetével olyan vég­érvényesnek, hogy úgy éreztem, nem
                    lehet beavatkozni a szívébe s az életébe. Úgy éreztem, hogy ez egy tanítónő.
                    Hogy soha máskép nem tehetett volna, hogy akárhogy tehetett volna, csak tanítónő
                    lehetett. Hogy nem lehetett csak amire született. Úgy éreztem, hogy mindenben
                    boldogult volna, ami irgalom és szépség kínálkozik ezen a világon. Hogy
                    mindenben elveszett volna, ami érdek és számítás az életben. Ezen a ponton
                    éreztem magamat olyan hasonlónak hozzá, hogy nagyon szerettem volna magamhoz
                    ölelni. Az asztalhoz szorítva magamhoz ölelni, a két gyertyával párhuzamban.
                    Éreztem, ahogy ebben a magányosságban halálos vétkek kísértenek annak a két
                    gyertyának az őrtállásával, ami várni látszik a történendőket. Éreztem, amint a
                    tárgyak is, négy fal között a csendben, bűntársai az embernek. Éreztem, hogy a
                    természet elhibázza a célját, mikor egy örökkévalóság óta, keresztényietlenül, a
                    vágyat sugallja az embernek! Milyen büntetlenül téved, ez a természet, ezt is
                    éreztem, milyen felelőtlenül! S csak az ember az, aki bűnhődik, a
                    szerencsétlen!</p>
                <p>Akkor megint csak a kezét szorongattam, megint külön-külön mindenik ujját s végül
                    olyan félénken, hogy már nem lehettem bátrabb, az ajkamhoz emeltem az egészet.
                    Ha csak szólani tudtam volna! Ha csak tudtam volna logikusan, elmenni a
                    sorsunkban! Ha azt tudtam volna kérdeni: mi lesz kettőnkkel? olyan fiatalok
                    vagyunk! Ha mertem volna kérdezni: leszünk mi szeretők? milyen borzalmas lett
                    volna, holott ilyet nem is kell kérdezni Párizsban, annyira magától értetődő ez,
                    két fiatal szomszéd közt, egy kis garniszállóban. Ha azt mertem volna, mint egy
                    Baudelaire: én el tudom magát képzelni meztelenül, - hogy ez úgy tünt volna
                    vele, mint egy kettős öngyilkosság. Nem mertem semmit, csak majdnem megettem a
                    kezét. Egy­szerre csak azt mondta: fáj! s ez úgy hangzott, ahogy egy más nő már
                    meg is hal egy ilyen hang­gal. Nem mondtam semmit, csak hallgattam és úgy
                    néztem, hogy nem is akartam meg­látni. Arra gondoltam, hogy a XII. században egy
                    máglyán végzett volna, olyan boszorkányos varázsa van. A XIX-ben egy Habsburg
                    vette volna el s lemondott volna rangról, címről, mindenről miatta. S már nem
                    gondoltam régi kínjaimra. Már nem gondoltam az Ember
                        tragédiájá-ra Jászaival Éva szerepében. Már nem gondoltam Delvair
                    kisasszonyra. Mindent el lehet felejteni. Csak a honvágyam nem enyhült.
                    Szerettem volna utazni ezzel a tanítónővel, Svájcon át, hegyek között, egy
                    éjjel. Szerettem volna egy vasúti fülkében, kéz-kézben utazni vele, két éjjel.
                    Szerettem volna utazni vele, hazautazni Magyarországba!</p>
                <p>De csak leültem a munkámhoz, a két gyertyám elé. Ő is leült mellém és nézett és
                    várt. A két karját kinyujtva az asztalon, összekulcsolt kezekkel a gyertyák
                    alatt, úgy ült mellettem és várt.</p>
                <p>- Hát csak mondjon minden mondatot, minden szót! - mondta kedvesen és várt.</p>
                <p>- Már nincs sok, - feleltem a papírjaim forgatva, - mindjárt megleszek!</p>
                <p>Oh mindjárt! Még hány éjjel! Még hány éjjel ült így mellettem, amíg csak
                    hirtelen, megriadva szürke derengésekre, kisiklott az ajtón s ment aludni, alig
                    egypár órát szegény...</p>
                <p>Igy történt, hogy egy éjjel, nagyon későn, egyszerre csak elkészültem, így
                    magamban, az egész könyvemmel francia nyelven, szerencsétlen! Félig őrülten,
                    hogy tudassam vele ezt a dicsőséget, kopogtattam a falon, szokásom szerint. Nem
                    hallotta, olyan mélyen aludt. Csak kopogtattam, csak kopogtattam, mint egy
                    sürgönyt lekopogtattam a falon ezt a jó hírnök­sé­gemet. Nem mozdult, csak
                    aludt. A falhoz tapadtan, ahogy odaszorítottam a fülemet, hallottam tiszta
                    álmát, olyan mély és szabályos lélekzetvétellel, hogy öntudatlanul számláltam s
                    el voltam ragadtatva! Kijöttem a folyosóra, az ajtajához, hogy még jobban
                    halljam, a vékony deszkalécen át, ezt az álmába merült bájos lelket. Megnyomtam
                    a kilincset, amúgy kísérlet­képpen, hogy így tennék, ha mernék, ha nem volna
                    bezárva! A kilincs engedett. Egy vékony rés nyílt, szürkén, a szobára. Egész
                    közelről hallottam egy pillanatra, ahogy lélekzik és alszik, ájultan a nyitott
                    szájával. Mert rögtön be is tettem az ajtót, nagyon óvatosan s visszaosontam a
                    szobámba.</p>
                
            </div>
            <div>
                <head>XL.</head>
                <p>Azzal a különös kis öreg emberrel, akivel Kont honfitársam ismertetett meg a Le
                    Soudier könyvesboltban, már alig akadt jelentősebb dolgom. Megjelenvén a
                    lakásán, az Avenue Parmentier legsötétebb tájékán, a hetedik emeleten, elébe
                    raktam kézirataimat felborzolt hajam dicsőségével és vártam a hatást. Ingujjban
                    az asztala előtt, két rettenetes kézelővel fel­kapcsolva ezekre az ingujjakra
                    mint a vívókesztyűk, rögtön olvasni kezdett, azzal a reszketeg fogékonysággal,
                    ami az ilyen kis öreg emberek sajátossága, ha szellemileg fiatalok maradtak.
                    Mindjobban elmélyedt, ámult, bámult s dühbe gurult. Minden második mondatnál
                    csapkodta az asztalt a kézelői zörgésével s mérgesen rázogatott két ujja közt,
                    mint egy vegyész, egy kis vékony üvegcsövet, ami az irótolla volt, nyilván
                    tulajdon találmánya a töltőtoll előtt.</p>
                <p>Nem tudom, de ez az üvegtollszár, a maga hajlíthatatlan természetével, a maga
                    molière-i fonákságával, unalmával s szkolasztikájával, olyan keserű hatással
                    volt reám, hogy rögtön ki­kapcsolta ezt a munkát az irodalom világából.
                    Kiábrándulva, nem sok jót reméltem ettől a kis öregtől s az üvegcsövétől.
                    Mondhatnám, semmi jót nem reméltem tőle. Irói egyénisége, valami kirurgiákhoz
                    kötötten, annál kínosabban hatott, hogy egy ilyen bizarr tollat forgatott a két
                    kézelője fúvócsöveivel, melyekből csak az ujjak tüntek elő, utolsó izületükben,
                    körmök nélkül, kis húsos párnákkal, mint egy urológus körme. Azonfelül ez az
                    üvegtollszár, a maga hegyes végével, nemcsak hogy javítani kívánt a kéziratomon,
                    de lépten-nyomon felszurkálta s felszaggatta a papíromat olyan apró lyukakra és
                    sebekre, melyekben a tinta volt a vér. A szívem vére! Gondoltam, ha ez így tart
                    még egy óráig, rongyokban viszem haza az egész munkámat.</p>
                <p>- Jaj! - mondtam, - inkább egy ceruzával! - sóhajtottam.</p>
                <p>- Dehogy ceruzával! - felelte makacsul. - Ez egy szonda ez a toll, egy igazi
                    szonda! - mondta. - Ez behatol a dolgok mélyébe s velejébe! - ezt mondta,
                    metaforikusan.</p>
                <p>S csak szúrt, hasított, szaggatott s lyukasztott.</p>
                <p>- Most már, - mondtam finoman, - az én szívemet tessék keresztülszúrni!</p>
                <p>- Az is jön, - mondta, - de előbb ezt átírjuk franciára!</p>
                <p>Oh Istenem, franciára! ahogy ő gondolta ezt a franciát, szegény kis öreg ember,
                    Párizs fölött, a hetedik emeleten! A szomszédból a konyha szaga áradt. Ez nem
                    volt a zseni hetedik emelet­je! Ez csak ennek a különc kis öreg burzsujnak a
                    stílusbeli ólomkamrája volt. Már innen nem lehetett mélyebbre zuhanni, mondattan
                    és gramatika kínszenvedéseibe. Alig vártam, hogy elbúcsúzzam s rohanjak a
                    széttépett szívemmel és papírjaimmal. A konyhában csörömpölve mosogatták az
                    edényt. Soha ilyen mélyről nem jöttem valami kitisztult magasságba, mint amikor
                    erről a hetedik emeletről leértem az utcára. Rohantam, egy omnibusszal versenyt
                    rohantam, hazaértem, végre! Megint lemásoltam az egészet eredeti szépségében s
                    bús sorsom jobbra vágyódásával, kopogtattam a falon. Már megint éjjel volt s a
                    két gyertyám égett. Rose Michaut belebegvén, csendesen leült a pamlag sarkába és
                    várt. A két szemét tágra nyitva várt, ahogy szokta. Ahogy mindig valami
                    rendkívülit várt s aztán elsiklott minden fölött, amit várt, elsiklott könnyedén
                    s közönnyel, mint ahogy a madár száll rétek s erdők fölött.</p>
                <p>- No de minek ezt feldúlni, korrigálni? - kérdezte. - Ez mind úgy van, ahogy ezt
                    maga érzi, gondolja, ez mind a maga világa, que sais-je!
                    Ezt meg kell hagyni, ahogy meg van írva. Ezt akár Ronsard javíthatja a sírjában,
                    hogy ez nem lesz soha francia. S végül is az író csak azzal hat igazában, ami a
                    hibája, - ezt mondta.</p>
                <p>No hát csak néztem! egy ilyen okos! egy ilyen tündér! a pamlagom sarkában
                    gyertyafénynél, egy ilyen tündér, késő éjjel a szobámban! Egy ilyen megváltó
                    tündér magányosságomban, azzal a kis barna köpennyel a vállán, mint egy
                    vitorlával, ahogy be van vonva a testén. Hát ez nem! tévedtem! ez nem egy
                    tanítónő ez az angyal! s rögtön át is revideáltam minden érzése­met iránta. Az
                    igazság az, hogy még izzóbban kívántam ebben a revelációban, ebben a
                    hozzá­értésben és szolidaritásban. Már egészen az enyém volt, szellemileg
                    szólván. Milyen furcsa! Testi formáit még üdébbeknek éreztem, ebben a
                    spiritualitásban! Már-már térdre roskadtam előtte azzal a néma áhítattal, abban
                    a mámoros végzetszerűségben, amellyel a költészet hajt össze, legfőbb kerítő!
                    két emberi lelket. De felállott és ment.</p>
                <p>- Késő van, - mondta olyan messziről, olyan kapcsolat nélkül a szívemmel, mintha
                    a világ túlsó részéről szólott volna.</p>
                <p>S ahogy összevonta a köpenyét magán, megint csak egy kis rövid ing volt rajta,
                    úgy láttam. Egy pillanatra, két meztelen térde villant, rózsaszín szegéllyel,
                    ahogy ültében összeszorítva, a vér nyoma látszott a bőrfelület alatt. S már nem
                    is volt itt. Nem is hallottam, ahogy becsukta az ajtót. Egy lepke száll ki így
                    egy ajtón.</p>
                <p>Ifjúság! Talán csak itt van az élet értelme ebben az egy órában, ami száll! Ami
                    mind gyönyör, feltüzdelve egy végtelenségre, holott nem több egy illatos
                    tavasznál s csak az élet az, ami tart, letaroltan, olyan soká! Elment! Ezt
                    nagyon megtanultam ezt az éneket, mikor egy nő elmegy egy ajtón, elmegy! aki
                    tudja, hogy ez mit jelent! A rejtélyes az, ahogy éppen a logika csalja meg az
                    embert, összes vágyai visszájára. Miért megy el egy nő, egy szál ingben,
                    rózsaszínű térddel, miért megy el egy ajtón, mikor minden ezen a világon s a
                    természetben, a mellett szólna, hogy maradjon?</p>
                <p>Úgy ruhástul ledőltem az ágyra, hogy megmaradjak ezen a fonálon, hogy semmi meg
                    ne szűnjön, minden tovább tartson felkuszált fantáziámban. Bámultam a
                    gyertyákba, a fénybe s az árnyékba a négy fal szögletében, a papírjaim céltalan
                    keservébe a gyertyák alatt, egy elnyűtt asztal letöröttségében, bámultam, hova?
                    micsoda szemekkel? micsoda határokig? micsoda álmokig? nem is tudom, ahogy el
                    voltam ázva százféle kimérákban, ahogy szálltam, ahogy szálltam! S még mindig
                    volt, álmokból ki s álmokból be, egy másik álom, egy másik kép, egy másik
                    képzet, egy másik véglet s még mindig mehettem az utak aranyporzásában, más
                    szirtek s más csúcsok felé azzal a légies biztonsággal, ahogy egy alvajáró jár a
                    háztető­kön. Holott zuhantam is közben, egyenest vissza az életembe, micsoda
                    magasról! s megint csak kezdtem, megint elvesztem, megint zuhantam s megint
                    kezdtem, micsoda elkivánko­zással magamtól magamhoz, erről a szomorú ágyamról
                    messzi magasságokhoz! Hogyan lehetne azt megmondani, hogy semmi nem sarjad, nem
                    éled annyira, nem burjánzik olyan regényesen, mint ami a nyomorba van elvetve?
                    Hogyan lehetne azt analizálni, micsoda üvegcsővel s kirurgiával azt a lelki
                    tüneményességet, mikor egy kis női árny mögött, mely kisiklik egy ajtón, négy
                    fal tövében, amit két gyertya világít meg egy kis hotelszobában, az ember
                    elsodródik, olthatatlanul, egy fiatalember! újabb irodalmiasságokba?! Hát
                    csakugyan nem lehet megmenteni a végzete elől, egy szegény fiatalembert? Hát
                    csakugyan olyan kérlelhetetlen az a sors, mely belefullasztja egy tintásüvegbe?
                    Alig tünt el Rose Michaut a képzeletemből, alig halkult el kis megriadt hangja
                    az ajkamon, ahogy ezt megzenésítettem, máris egy másik álmomat szőttem,
                    alvajáró! még magasabb tetőkön. A sok papírom a két gyertya alatt, mind élni
                    látszott, franciául! S mikor a reggel bedugta piszkos orrát az ablako­mon, olyan
                    fényeket láttam ebben a szürkületben, hogy ilyen nem volt soha a világon! Már
                    alig volt kötelékem azzal a fizikai életemmel, mely például, egy ilyen éjjel
                    után, egy csésze kávét kívánt meg volna ebben a reggelben. Már nem gondoltam a
                    tulajdon sorsomra abban az értelemben, hogy küzdök-e ellene vagy sem?
                    Szemtől-szembe ezzel a sorssal, közvetlenül, úgy láttam magam benne, mint egy
                    tükörben. Valami olyan tiszta érzésem volt, olyan tökéle­tes, mint amit csak az
                    abszolút érzése nyujthat s a két fülem zúgott bele. Igy gyúlhat ki a csillag,
                    születése napján, a fénye csírájában, egyedül az egekben. Elmegyek Daudethez!
                    ezt terveztem. Már csak ő hiányzott a galériámban.</p>
                <p>Lejöttem az utcára, hogy már induljak, már menjek is, mint egy majálisra! Hogy
                    fenntartsam az álomnak ezt a fonalát, amelyen tovasodródtam. Hogy ne legyen
                    kapcsolatom semmi mással körülöttem, hogy már ne lássak, ne halljak, ne tudjak
                    semmit ebből a világból, csak azt, hogy kirándulok egy hegyre. Ez már itt nem
                    volt többé az az elúnott reménytelenségem, az a gépies nekilendülésem, ahogy
                    levelezői tisztemben, a nagy írókat látogattam meg sorra. Daudet magamért volt,
                    magamnak, az életemnek, olyan rejtélyes ösztönökben a magamé, olyan lelki
                    titokzatosságokban, mintha csak értem volna a világon és én ő érte a szívemmel.
                    Megsebzetten, letörve a lelkem mélyéig, hontalanul, szegényen, valami megváltó
                    varázsát éreztem benne nem tudom micsoda útszéli feszületnek, ahol a vándor
                    megáll a sebes lábával s felnéz az irgalomra. Oh és hajdan, gonosz gyermek! aki
                    olvastam a Sappho-t, egy zordemlékű iskolában, lehajtott
                    fejemmel a padban! Oh és hajdan, Jászai! aki az én számomra adaptálta a Fanny
                    Legrand könnybe ázott melankóliáit, nagy búcsúhangját pesti transzpozíciókkal,
                    hogy azt hittem, meghalok! Most itt volt mindez a sok régi hang, elvontan s
                    meghatározhatatlanul, mint kifürkészhetetlen elemei a léleknek, melyekből ez a
                    lélek kiformálja magát, melyeket vakon követ egy szép napon. Most itt volt ez a
                    Daudet mint egy ősapa, mint magvetője egész viharos életemnek, ami visszahajlott
                    feléje, - félig tört ág ami visszahajlik a lomb közé, a fán... De még volt két
                    órám reggeli tíz óráig s kijöttem a Szajna partjára s leültem egy padra a sok
                    szegény ember közé, akik mind szeretnek ülni a víz partján a padon s csak ültem
                    köztük a kéziratommal, olyan mámorosan, olyan fiatalon, olyan alacsony sorsban,
                    a padon. A nap sütött a folyóra. Kis hajók szelték a vizet. A partmenti fákról,
                    ide-oda, verebek szálltak, sipongva. Szemben, a Caroussel kapuin át, omnibuszok
                    torlódtak fel a hídra, az imperiálok embertömegével s a három lóval aki rohant
                    kövéren, a sörényük lobogásával. Nem láttam semmit. De fölöttem egy harang
                    szólott s mentem.</p>
                <p>Végre csengettem egy ajtón a rue Belle-Chasse-ban. Belépve az előszobába, rögtön
                    meg­botlottam a szőnyegbe. Nyilván amiért nagyon igyekeztem, hogy kitűnő
                    magatartásom legyen.</p>
                <p>- Legyen szíves bejelenteni engem, - mondtam az inasnak.</p>
                <p>- Csak tessék egyszerűen bemenni, - felelte s egy ajtóra mutatott.</p>
                <p>Kopogtattam, megnyomtam a kilincset, s ahogy meghajtottam magam, még be se lépve,
                    ahogy meghajtottam magam, ahogy megálltam az ajtóban: csak éppen rámnézett az
                    asztala mellől, ahol ült takarókba pólyázva, csak éppen rámnézett rövidlátó
                    tekintetével s tisztában volt velem. Tudta ki vagyok, mit akarok, mit kell, hogy
                    mondjon, hogy rögtön megőrüljek.</p>
                <p>- Vártam, - mondta.</p>
                <p>Ezelőtt egy fél perccel még nem is tudta, hogy a világon vagyok. Ráborultam a
                    kezére, ahogy nyujtotta s megcsókoltam.</p>
                <p>Ez épp olyan szokatlan volt, épp olyan bolond, épp olyan regényes, mint az, hogy
                    ő várt engem.</p>
                
            </div>
            <div>
                <head>XLI.</head>
                <p>E perctől fogva, a kettőnk sorsa látszólag beteljesedvén, így bolondítottuk
                    egymást a legma­ga­sabb árakban. Az életem nem sokat változott gyakorlati
                    értelmében, ha olykor ez a mámo­ros barátság a nyomorom fölé is emelt. Olykor
                    boldognak éreztem magam, ami csakugyan a módja, hogy az legyen az ember. De
                    igazi szerencsétlenségeimről nem sokat mondhattam s a való titkot meg kellett
                    őriznem magamnak. Mindig marad egy hang, egy sóhaj két ember között, valami
                    utolsó kis rezgése a léleknek a fájdalomban, amit nem adhat oda. Mindig marad
                    egy könnye az embernek, amit nem sírhat el még annak sem, akit legjobban szeret.
                    A bánatnak megvan az a sajátsága, hogy kiöntve is megmarad magának, egy kis
                    moszattal a legalján. Mindig úgy indultam lendületesen, spontán, rajongón,
                    fiatalon! s mindig meg kellett állnom egy bizonyos ponton. Meg kellett állanom
                    azon a ponton, ahol a pittoreszk színeket az anyagi valóság szétzilálta volna s
                    vigyázni kellett magamra ebben a romantikus viszonyban, százféle tartózkodással
                    őrködni és vigyázni, mint egy koldusnak egy ágyban egy király­asszonnyal. Nagyon
                    őszinte voltam, a szívem mélyéig őszinte azokig a határokig, ahol
                    szük­ség­képpen elakadtam, ahol hiúságok s szemérmetességek meggátoltak
                    tökéletes bemutatko­zásomban, mint rendszerint minden szerelmest. Soha nem
                    éreztem, mennyire igaza van Flaubertnek, mikor azt írta Daudetről: 
                        Alphonse on l’aime comme une maitresse. Oh Istenem, fel
                    is kellett hangolni magamat, prózai keserveim fonalán, valami magasabbrendű
                    bánat irodalmiasságára. Mennyi munkám volt magammal! El kellett rejteni magamban
                    a szegény­sorsú fiatalembert, a bús költő javára! Meg kellett rajzolni magamat,
                    sajnos, regényesre, e nagy regényíró előtt! Át kellett írnom az életemet egy
                    regényfejezetté, valami kis bús költészet minden kincsével, kis rezgésekkel és
                    kedvességekkel. Olykor éreztem, mennyire gúny még a szépség is, felkenve dísznek
                    bizonyos nélkülözésekre és szegénységekre... Olykor már szenvedtem, olyan költői
                    voltam! Olyan művészi és festői, a magam kárára! Olyan magasztos a koplalásban,
                    hogy például megvacsorázni, valami gyalázatosságnak tünt!</p>
                <p>Viszont Daudetnek könnyebb volt. Egyszerre regényes és regényíró, olthatatlanul
                    átkapcsolva valami reszketeg művésziességre, korlátlanul adhatta magát,
                    csakugyan mint egy király­asszony. Emberi és írói természetének
                    elválaszthatatlan egységében, valóban úgy tünt, hogy mint szemlélőnek s
                    megzenésítőnek nincs is más köteléke az élettel, csak éppen az, hogy megírja.
                    Mindent tudva, mindent ismerve belülről, minden lelket, minden sebeket és
                    kín­szenvedéseket, kifelé csak azt mutatta, milyen gyönyörű az, egy toll! Soha
                    emberben nem éreztem, szegény életünk nyomorúságát így felívelten élményekbe!
                    így felkeverve tintalével. Soha emberben nem éreztem, az egyéni presztízsnek,
                    különvalóságnak, a felszántott léleknek azt a kisugárzását, ami testi formáját
                    szinte átitatta valami hervadt rózsák holt természetével, valami lelki kuruzslás
                    bűvészetével, a két nagy fehér keze kísértetiességében. Csak halovány pápáknak,
                    abban a tragikus Rómában hajdan, ahol császárok és fejedelmek már pusztára a
                    levegőtől megőrültek, csak halovány pápáknak a középkorban, lehetett ilyen
                    presztízse. Csak mártír-pápáknak, akik elkábultan szegények, s elhárítván az
                    utolsó szentségeket, már két nyelven beszéltek: «Allonta de
                        Dio 
                    et 
                    de Sancta Maria, nolo, nolo», csak
                    mártír-pápáknak lehettek ilyen kezei. Daudet is olykor, két nyelven beszélt,
                    egy-egy provenszál szó feltüz­delésével a tört mondata végére, mint ahogy festők
                    festik a horizontot, egy idegen színnel a végtelenségbe. Mindentől el volt
                    ragadtatva amit mondott. Mindentől el volt ragadtatva amit mondtam, mert mindig
                    hozzákapcsolódtam, egyazon modorban, egy-egy magyar szóval a tört mondatom
                    végén, amit követett, megértett! figyelt mint egy horizontot, ahogy ezt többnek
                    is érezte, ezt a magyar szót, egy szónál. Minden tetszett neki, iróniák nélkül,
                    minden! valami derűs szerelmetességgel. Csakugyan, ő is őrködött, nem tudom,
                    talán nem, talán neki nem is kellett, hogy őrködjön. De úgy tudott mindent a
                    szívemben s a szívemnek! Úgy tudott hatni a szívemre, művész! ahogy ez, e
                    veszélyes helyzetben, kizárólag lehetséges volt, ahogy egy nő tud hatni ha akar:
                    minden illúzióm megóvásával s azon módon, hogy az álmom tovább tartson! Igy
                    történt, hogy olyan közel kerültünk egymáshoz, a mellett, hogy olyan messze
                    maradtunk egymástól. Olykor, mikor eljöttem tőle déltájban, egy-egy tavaszi
                    vasárnap, csak úgy tértem magamhoz ebből az álomból, hogy az éhségtől majdnem
                    elájultam.</p>
                <p>Az éhségtől ebben a Belle-Chasse-utcában, mintha azt mondanám: 
                       Szép-Vadászat-utcája! Olyan idegenben voltam ebben az utcában, olyan
                    idegenben, olyan magamban, ahogy vissza­roskadva magamba, tovasodródtam az
                    emberek között, a harang zúgásával a déli napsütésben s elgondoltam, hogy én
                    sohasem vadásztam! Milyen messze voltam a történelmi osztályoktól! Milyen messze
                    voltam a szép vadászatoktól! Milyen messze a királyi vadászatoktól a
                    saint-cloud-i erdőben, vadkanra! Milyen messze a 
                       terítéktől, egy leaprított értelemben! Az ember lelke nagyon magasról
                    esik, ha ábrándokból és költészetből zuhan a nyomorba. Miért nem szóltam? hát
                    lehetséges volt ez? kérdeztem magamban és csak mentem. Hát kibujhattam
                    félhomályos ködeimből olyasféle őszinteségekkel, vallomásokkal s keservekkel,
                    melyek e művész szívében lefokoztak volna? E szív, csakugyan, mint egy női szív,
                    mint egy szerető szíve, megkívánta e barátság árán, hogy egy kis poézisem
                    legyen. Szennyből s nyomorból a szép­ség felé fordultan e szív, valahogy
                    kihagyta, amennyire tudta, a való élet gyaláza­tos­ságait. Ahogy látott, ahogy
                    ismert, ahogy fölmerültem előtte egy idegen világból, a fizikai formáimmal is
                    másképpen, mint egy francia: úgy látott megkomponálva stílszerűen s a
                    valóságban, hogy nem szállhatok egy másik területre. Ugy látott, mint egy
                    madarat s ahogy képzelte a világát! Nem mintha nem tudta volna, mit szenvedek és
                    amit nélkülözhetek! Nem mintha nem szívesen segített is volna, olyan gazdag
                    volt, olyan irgalmas, olyan jó! De ezt jobb szerette ezt a matériát, - a madár
                    aki száll színesen s nem szól. Ezt jobb szerette, hogy ne süllyedjek egy
                    siralmas színvonalra, holott el is csalt ide, kísérletképpen, mint egy kis
                    szögletbe egy regényben, néhány bankjeggyel amit kínált, amit zörgetett halotti
                    kezében s elhullajtott, ahogy elhárítottam. Ezt jobb szerette ezt a tiszta
                    formát, ezt a mesét és eredeti­séget, egy ilyen finom
                    fiatalemberrel, ezt a finom eredetiséget! Ezt jobb szerette, a maga kompozíciója
                    szerint, hogy így legyek megírva!
                </p>
                <p>Hát szólhattam? egy egész regény ellen a szívében! Hát lehetséges volt? Hát
                    csakugyan, kérhettem? egy ilyen húsvétvasárnap! csak azért, hogy
                    megebédelhessek? Meg kellett marad­nom lemondással s hősiesen ebben a
                    művészetben, ebben a konstrukcióban, ebben a szűz fogantatásban! Olykor nehéz
                    volt, de meg kellett maradnom. Olykor nagyon keserű volt hallgatni, nagyon
                    keserű, de szép! Ez mindig így volt az életemben. Mindig innen maradtam, vagy
                    túl maradtam a költészet kedvéért. Senkit a költészet úgy nem sujtott, mint
                    engem. Senki úgy nem hallgatott, mint én. Holott nagyon éhes voltam és csak
                    mentem a harangzúgásban! A rue Soufflot-ból, ahogy odaértem, elnéztem szent
                    Genovéva dombja felé, az utcák távlatában, messze! Úgy néztem el szent Genovéva
                    dombja felé egy kis olcsó kocsma távolába, fél­emeletnyi magasságban, mint ahogy
                    egy hajdani vándor nézte a szent halmokat a láthatárban, sóhajtva: 
                        Monte 
                    di giola!
                </p>
                <p>Akkor azt mondta Rose Michaut, szerelmem, akinek mindenről beszámoltam:</p>
                <p>- Nem is fontos, hogy maga ebédeljen húsvét vasárnap. Már akkor Jézus
                    feltámadott! - mondta.</p>
                <p>Soha semmi nem hangzott életemben ilyen titokzatosan magasságosnak.</p>
                <p>De beküldött a szobámba egy kis darab arlesi kolbászt, ami a bőjt óta az
                    ablakában száradt. Egy karéj kenyeret is. Ezt mind beküldte a háziszolgával.</p>
                <p>- Boldog ember! - mondta a háziszolga, - nők táplálják!</p>
                <p>- Bizony, - mondtam, - maga adjon egy kevés dohányt, - folytattam, - s dúsan
                    papírt hozzá!</p>
                <p>S megint leültem az asztalomhoz. Megint elláttam hű lapjaimat minden jókkal,
                    ahogy csak lehetett. Megint ontottam a cikkeket. Megint fordítottam Theuriet
                    Andrást, egy egész vaskos Paternité-t nevetséges
                    koronákért s a Bourget Pál Duchesse Bleue-jét is, hasonló
                    díjazásért. Megint folytattam, agyonkuszált papírjaimon, keserű drámaírásaimat
                    különböző egyfelvoná­so­sokban. Megint hazaálmodtam a Jászai koturnusához! A
                    honvágy marcangolt. Ahogy este lett, az apámat láttam otthon, az anyámat, a
                    testvéremet, magamat, ahogy hiányzom. A pesti alkonyt láttam a Rákóczi-úton, a
                    gázlámpákat, ahogy kigyulnak, a kis Rókust, egy öreg­asszonyt. S ahogy kitártam
                    az ablakomat arra a bús térre az Odeon-színházzal s egy omni­busszal, amelyik
                    baktatott: a szívemre szakadt a Nemzeti Színház s elgázolt a pesti villamos...
                    Végül, a Luxembourg fölött, az ég kigyúlt oly riadalmas lobogással, hogy azt
                    hittem, ez értem van, ez a tragikus fény, amiért így szenvedek. Már sötét volt s
                    még mindig az ablakban álltam. Már zárták a boltokat odalenn. A gázlámpák alatt,
                    rézgombjai csillogásával, jött egy levélhordó. «Van valami?» kiáltottam le,
                    készen hogy rohanjak. «Semmi!» felelte és ment. Az utcai könyvárus bepántolta a
                    polcait a könyvei sorfalára s felszólott hozzám, ahogy indult: «
                        Bonne 
                    nuit»és ment. Van-e még gyertyám? kérdeztem. Alig maradt
                    egy kis darab a tartóban, egy csonk! Gondoltam spórolok. Az Odeon ívlámpái,
                    kigyúlván az előadásra, az ablakomig világítottak. Csak oda kellett tolni az
                    asztalt egészen az ablakba, a fénybe és a kékbe. Oh Istenem, a kékbe!</p>
                <p>S megint rohantam, következő vasárnap, a Szép-Vadászat-ba!
                    Már a kapualjban, a lépcsőkön, a szőnyegen, a karfa mentén, ahogy felfelé
                    kapaszkodtam, nem bírtam magammal, olyan ájult voltam. Nem is tudtam, hova
                    kapaszkodtam, micsoda lépcsőkön, micsoda magasságokba! Olvasni Daudet-t még
                    szinte gyermekkorban, hallani Bródy Sándortól, kezdő ujságíró ko­romban, tündéri
                    messzeségét, a Jászai ajkáról sarkcsillagi szépségét elérhetetlen távolok­ban, s
                    most menni hozzá, egyenest hozzá, lépcsőkön, a karfa mentén hozzá! húsból-vérből
                    hozzá! csakugyan azt hittem, álmodok! Mert az a furcsa bizonyos beteljesedésben,
                    hogy akkor is álomnak tűnik, mikor már valóság. Nem egyszer, ahogy beléptem mint
                    egy angyal, nem is hallotta, nem is látott! Ahogy beléptem az emlékeim
                    riadalmával, Pest láthatárával, Bródy Sándorral, kávéházzal, éjszakákkal,
                    Jászaival a szívemben, ezt csak én hallottam! egymagam, szédülten, ahogy
                    ideszálltam! Irt... Azt a gyönyörű kezét láttam, egész súlyában egy kis
                    negyedrét papíron, azt a gyönyörü kezét! Azt a krisztusi fejét, a hosszú
                    hajakkal, szorosan a papír fölé hajoltan, rövidlátón, odaroskadva... Irt! S
                    mikor felpillantott, mikor nézett, mikor feltette a monokliját, mikor mosolygott
                    s megint csak nézett: nem tudom, de úgy tűnt, hogy akkor is csak írt...</p>
                <p>- Valami bántja? - kérdezte, - olyan sápadt! No mi az? mondja! Mi híre van
                    hazulról, Budá­ról? - mert mindig csak Budát mondott. 
                       Büd! így mondta, ahogy a másik partot egyszerűen elhagyta, a rossz
                    hangzása miatt.</p>
                <p>- Nem is tudom mi bánt, - feleltem. - Olyan boldog vagyok, mikor látom, hogy
                    talán ettől vagyok oda...</p>
                <p>- No lám! - mondta, - ha ez igaz! - És sóhajtott. - Szeretnék segíteni mindenkin
                    aki jön hozzám. Szegény kis embereken, szűkölködőkön, búsulókon, megbántott
                    lelkeken. Tudnék is olykor! Nem vagyok ügyetlen! - s összébb vonta magán a
                    takarókat, melyekbe be volt pólyáz­va. - Az életem első fele nyomor volt, -
                    mondta, - a második fele testi szenvedés. Oh Istenem! - és sóhajtott s még várt
                    egy percig.</p>
                <p>Még formálta egy gondolatát, még nézte ébredni a szívében.</p>
                <p>- Szeretnék egy kis boltot az utcára, - mondta, - mint egy kis cukrászbolt, egy
                    olyan kis boltot, ahol állanék a pult mögött s árulhatnék 
                       boldogságot! A cégtáblán, a nevem alá, odaírnám: 
                       Marchand de bonheur!
                </p>
                <p>S a kis negyedrét papírján az asztal fölött, a két keze remegett, ataxiásan. Két
                    gyönyörű keze, amit egy keresztfáról vehettek le, úgy tűnt. Olyan két vértelen,
                    boldogtalan kéz. - Mint egy kis cukrászbolt, egy olyan kis boltot! -
                    ismételte.</p>
                <p>- Nem is merem kérdezni, - szólottam, mint az első kundsaft ebben a kis boltban,
                    - nem is merem kérdezni, ha vajjon elolvasta a kéziratomat? Ha csak egypár sort
                    is olvasott belőle?</p>
                <p>- Mindent! Végig! Az egészet! El voltam ragadtatva!</p>
                <p>- Akkor ír nekem egy előszót! - hebegtem, megjátszva a sorsomat.</p>
                <p>- Felesleges! Kész író! Nem kell bemutatni! Induljon bátran! hagyja az előszót! -
                    mondta angyalian, hogy még örüljek is, amiért megtagadja.</p>
                <p>S már kihúzta a fiókot s már vissza is adta a kéziratomat.</p>
                <p>- Az lesz a címe: A Verebek, - mondtam csendesen, - az
                    lesz a címe. Jó az?</p>
                <p>- Nagyon! - felelte.</p>
                <p>- Elviszem a maga kiadójához, - kockáztattam meg. - Lehet az? Szabad?</p>
                <p>- Csakis az lehet! Nem is máshoz! - mondta.</p>
                <p>Már rohantam is, már az ajtóban voltam, már félig künn, hogy megállított, hogy
                    ott tartott az ajtóban, a küszöbön, a kezemmel a kilincsen, hogy ott tartott
                    mint egy pórázon! Az ajtóban, ahogy utánam szólott, ahogy kezdte:</p>
                <p>- A verebek olyan szabadok! olyan szabadok! olyan eszményien szabadok! -
                    magyarázta. - Olyan türelmesen keresik meg a mindennapi kenyerüket. Mindenütt
                    csipegetnek, nem igaz? és mindent, amit csak lehet! Az ember nem is tudja, hogy
                    élnek meg, a fákon és a gáton, télen, nyáron, mindig, szegény kis szürke
                    verebek!</p>
                <p>- Oh Istenem, - rebegtem, - ha nem tehetnek máskép!</p>
                <p>- Igaz!</p>
                <p>S csak álltam az ajtóban.</p>
                <p>- No menjen! - mondta lágyan.</p>
                
            </div>
            <div>
                <head>XLII.</head>
                <p>Lemerre könyvesboltja, egy bazárszerű udvarban volt, egy hosszú udvarban
                    üvegtetővel. Finom csendben és opálos homályban, a többi boltokkal egy hosszú
                    sorban. Alacsony frontjá­nak üvegkonstrukciója inkább csak kifelé világított az
                    udvarra s híven őrizte a bensők mélyét azokkal a cédrusfa-vitrinekkel,
                    amelyekben, mint egy kolumbáriumban, nemes költők pihen­tek életökkel s
                    lelkökkel, aranyozott szattyánba s egyéb ritka bőrökbe kötve, időn és téren
                    kívül való fenségben és békességben. Bőr, papír, festék s cédrusfa, ez mind
                    együtt illatozott valami kriptai atmoszférában a Heredia s a Leconte de Lisle
                    lelkével, zenéjével s álom­vilá­gával s láthatólag bágyasztotta azt a két
                    segédet, aki lézengett itt, forgalom híján s nem tudta, mit csináljon. Maga
                    Lemerre, nagy költők temetőőre, sohasem volt található, valahányszor kerestem.
                    Lesujtva éreztem törpeségemben, történelmi elfoglaltságát a legmagasabb
                    iroda­lomban. Keserűn éreztem a szívemben, nyilvánvaló bizalmatlanságát kisebb
                    rendű költők iránt. Vagy éppen elment, mikor jöttem, vagy még nem jött, nem is
                    tudom. Leültem egy székre és vártam. Fel is álltam és sétáltam a vitrinek
                    között, a félhomályban. Néztem a sok gyönyörű könyvet marokénben és szattyánban.
                    Néztem mint egy álomban a sok gyönyörű könyvet. Mint ahogy könyveket néz az
                    ember, mikor maga is elkövetett egyet. Soha nincs az ember olyan messze a mások
                    könyvétől, mint mikor maga is elkövetett egyet. Gépies érzékem fölszítta magába
                    az összes címeket. Ezeket már mind kívülről tudtam, az összes címeket,
                    aranynyomtatásban. Már kívülről tudtam az összes vitrineket. Már kívülről az
                    egész boltot. Csak éppen Lemerre-t nem láttam.</p>
                <p>S ahogy ültem és vártam és sétáltam a boltban s néztem a könyveket s csak a
                    magaméra gondoltam, az a siralmas fiatalember voltam, akit a mások számára is
                    megjelöl a sors. A két segéd alacsony komplicitásban, mosolygott rajtam a
                    félhomályban. Olykor lejöttek egy kis falépcsőn a bolt hátterében, a bürokrata
                    emberek az irodából egy tollszárral a fülük mögött s ezek már a lépcsőn
                    mosolyogtak, a magasból, mint a hajóskapitányok. Már mindenki mosoly­gott, aki
                    meglátott. Már mindenki tudta, hogy változatlanul itt vagyok. Egész nap itt
                    voltam. Már egészen idetartoztam, változatlanul, bánatokban és reményben. Egész
                    életemmel ide­tapadtam ehhez a könyvesbolthoz. Már nem is bántam a sorsomat, azt
                    hittem, szép sors itt várni és lesni és kétségbeesni, egy könyvesboltban. Mint
                    ahogy egy templomban szép sírni és szenvedni. Mások is vártak életükben,
                    gondoltam, akik meg akartak jelenni. Akik most a vitrinekben vannak szattyánban
                    és színaranyban, azok is mind vártak hajdan. A cél érdekében türelmes és
                    alázatos voltam. Már nem bántam a segédeket s a bürokratákat. Egyszer bejött egy
                    nő ragyogó fiatalon, megkoszorúzva a kalapján egy virágos ággal, mint egy
                    mandulafaág, két lilaszín szemmel, amit egyenest nekem szegzett ahogy a segédnek
                    nézett s egy könyvet kért, egy kötet verset! Másszor bejött egy francia író,
                    olvasók kedvence, szerencsétlen! S elkérkedett a segédeknek sokféle vétkes
                    sikereivel, a szegény segédeknek! akik csak néztek tisztelettel. Nem szerettem
                    ezt az írót s gőgösen távolodtam s kihúztam magam a felborzolt hajammal s a
                    lobogó nyakkendőmmel, a bolt sarkában magányosan. Ahogy beszélt, nagyon hetykén,
                    nagyon magasról, a sétapálcáját a bokájához verdesve, mintha lovon ülne, még
                    üresebbnek találtam. Magamba szállva s elmerülve lelki kincseimben, művészi
                    öntudatommal e kérkedő fölé emelkedtem s megnőttem a bánataimban, keserveimben,
                    egész bús sorsomban, már szinte könnyeztem, olyan magasra nőttem! Kész voltam
                    egy egész szónoklattal, egy egész regényes beszéddel, telve önérzettel Lemerre
                    számára, aki nem jött! Ahogy mult az idő, nem is panaszkodtam, - a jövőt éreztem
                    közelebb. Minden perc, ami múlott, minden ami a szívemben dúlt vagy kívül
                    hangzott körülöttem, az írói sorshoz tartozott. Mindent elfogadtam, mindennek
                    megadtam magamat. Távoli képzetekben követtem a kéziratom papírsuhogását Lemerre
                    körül, a látatlanban. Már rég beadtam a kéziratomat. Nyilván most olvassa.
                    Nyilván még nem olvasta, gondoltam vegyesen. S csak vártam ezt a kitünő embert.
                    Olykor már este lett s még mindig vártam. Egyszerre csak azt mondta egy segéd:
                        «Zárunk!» s mindenki rohant.</p>
                <p>Kijöttem az udvarra s néztem, ahogy bezárják a boltot, ahogy lepántolják
                    vasrudakkal, keresztbe minden reményemre. Már be is zártak, hogy még mindig itt
                    járkáltam a bolt előtt, mint egy éjjeli őr, mint egy álomkóros. Az ívlámpák
                    kigyúltak az udvarban, az üvegtető alatt. Sorra néztem a többi boltokat, a
                    kirakatokat, estéli világításban. Gyönyörű dolgok voltak, a legszebb dolgok,
                    pazar kravátlik, selyemsálak, női kelengyék, nászpaplanok, tündérfátylak és
                    távolabb selyembrokátok egy olyan boltban, ahol egyházi díszeket árultak s ahol
                    csak püspökök vásároltak. S volt egy fegyverműves, remekművű pisztolyaival a
                    kirakatban, gyöngy­házintarziásan. S volt egy bőröndös Lipót király táskáival,
                    amiket rendelt, a nemzeti színekkel ráfestve a bőrre, s a flamand koronával. S
                    volt egy aranyműves, egy ébenfa-ládikás, egy sévresi porcellános, egy
                    pecsétgyűrű-üzlet. Eszembe jutott a Daudet kis boltja, ahol ő maga árul, ahogy
                    mondta, - Marchand de bonheur! Oh Istenem! gondoltam, s
                    mosolyogtam. Már magam is mosolyogtam. Mentem haza. Az estéli fényben, az
                    utcákon, még mindig mo­solyogtam, olyan boldogtalan voltam. S most már
                    mindenütt, mindenfelől, az összes boltokat néztem, torlódva, az egymás
                    hegyén-hátán, az összes cégtáblákat, aranybetűket s kaligrafiákat az
                    ívlámpákban, ahogy ragyogtak s rohantak, vetítve, a sok betű és üzlet,
                    utcahosszat, a ház­sorokban, a tetőkön s a tetők alatt, egész portálok vetítve,
                    falakra s háztetőkre, egész raktárak felgyujtva az égre! 
                       Marchand de bonheur!még egy kis mécsesem égett! Regény! mondtam
                    magamnak. Du roman! mondtam franciásan, ahogy az így
                    jobban ide illett, franciásan, ebbe az atmoszférába.</p>
                <p>Holott nem! Kis távoli bolt, álmokban s fantáziában, örömárus! ha ez lehetséges,
                    idáig vetette el a fényét, mennyei reklámját s hirnökségét idáig! hozzám! csak
                    éppen, hogy hazaérjek. Abban a kis faliszekrényben, ahol a szobám kulcsa lógott,
                    egy kis fehér borítékot láttam a rekeszben, mint egy lepkeszárnyat ami
                    odahullott. Már nem is tudom, hogyan szálltam az életből az álomba, a Daudet kis
                    boltjába, ezen a lepkeszárnyon! Csak ámultam és bámultam az írását, lilaszín
                    tintában.</p>
                <p>«Tudja, hogy írtam Lemerrenek a maga 
                    «
                    Verebeiről!»
                    Jöjjön el vasárnap, nagyon fogok örülni, mert jóság van a
                        mosolyában s én már nem szeretem csak a jóságot
                    !»</p>
                <p>Ha vak hitemben, fiatalon nem is kívánhattam elválasztani ezt a pár sort a maga
                    bolondító romantikájától, mégis egy fél éjjel álltam a tükör előtt s figyeltem a
                    jóságot a mosolygá­som­ban. Nem is tudom, hogyan lehetett az, hogy azokban a
                    különböző mosolyokban, amiket próbáltam, csak valami kimondhatatlan szánalmam
                    ébredt, önmagam iránt. Nem is tudom, hogyan éreztem, egy egész sor mosolyon át,
                    az élet mély keservét egyedül igaznak. Marchand de
                        bonheur! Ha ez is hamisan mér, mint az a kis krájzleros a sarkon! hát
                    lehet másképp? Meglepődve, nem is emlékeztem arra, ha valaha csak mosolyogtam is
                    e regényíró előtt...</p>
                
            </div>
            <div>
                <head>XLIII.</head>
                <p>Már akkor elmondtam Daudetnek mindent, a lehető legfinomabban fiatal életem
                    történetét, majdnem úgy, ahogy kívánta, ahogy szerette, ahogy képzelte ezt a
                    történetet. Ahogy ő írta volna meg, reszketeg kezével kis negyedrét papírokon.
                    Magam is sokat tanultam ebből a munkából, mennyi mindent tanultam! micsoda
                    kínnal és fönséggel, micsoda transzponálá­sokat kemény hangnemekből lágyabb
                    hangnemekre, fordulatokra s borulatokra, az éneknek és hangzásoknak,
                    harmóniáknak s hangmértanoknak micsoda keserű technikáját, mellyel
                    oda­fordítottam volna, a szépség elé, a magam nyomorúságos életét! Megtanultam,
                    milyen nehéz kiválni gondokból s bilincsekből, milyen nehéz éhségből s
                    szomjúságból magasra szállni, eljutni odáig, hogy mindennek lelke legyen, még
                    annak is, aminek nincs, hogy ez az egész rettenetes élet úgy tűnjön, hogy szép!
                    Mennyi mindent kell kihagyni belőle, olykor az egészet! mennyit hozzáadni! Ezt
                    mind megtanultam. Ezt mind látta Daudet, ezt a lelki gyakorlatot, ezt a lelki
                    tornát, ezt mind látta a monoklijából mint egy ablakból, a világra. Kimerülve a
                    nyo­morban, csak vonszoltam magam előtte az irodalmiasságban. Egy egész más
                    életem lett az ő kedvéért, egy egész külön kis szomorú életem, egy sor
                    balladában. Egészen át voltam hangol­va az ő gyakorlatára. Ahogy Liszt írta át a
                    legsötétebb Tannhäuser-t két kézre, egy hercegnő­nek.</p>
                <p>- Én szenvedtem a maga könyvei miatt, nem is tudja, mit szenvedtem! - mondtam. -
                    Főleg a Sappho-ért szenvedtem, fiatalon és többször is
                    azóta és végig az életemen és nem tudom meddig fogok még szenvedni, nyilván
                    öregen is fogok szenvedni, mint aggastyán is egy nő miatt! Mikor a papok kiűztek
                    az iskolából, s hazajöttem, mint egy kis szőke csikó búsan, aki elvágta a lábát
                    a karámban, az anyám sírt s azt mondta, elveszett gyermek vagyok. Ezt mondta,
                    holott olyan szép volt, mint egy angyal s olyan fiatal is, nem is mint egy anya,
                    olyan fiatal, hogy nem is értettem, hogyan mondhat ilyen szomorú dolgot. Mert
                    igaz, az anyák ismerik legkevésbbé a gyermekeiket. De az apám, aki melodikus
                    ember volt s minden este a Massenet Lahor királyá-t
                    zongorázta, titkon megcsókolt, drága apám s azt mondta: »nem baj, legyél zenész,
                    ha a keresztények nem akarnak téged«. Mert az nálunk úgy volt odahaza, hogy
                    Goldmarck óta erős hitünk volt zenei hivatottságunkban. A bánattól sincs messze
                    az énekhez s a jajveszékeléstől csak egy lépés van a zenéig. Aztán később, még
                    alig voltam zsurnaliszta a Pesti Napló-nál lámpafényben,
                    mikor egy színésznő kínzott a Sappho-val, mint egy
                    szereppel, ami a vérévé vált, egy ragyogó színésznő, aki a 
                       Sappho-ból a legkeserűbb dolgokat mondta egyéni érzésére bontva,
                    mintha a saját szívéből komponálta volna s mindezt mikor még a legjobban
                    szerettem és ragaszkodtam hozzá! Nem tudja, mit szenvedtem, nem tudja!</p>
                <p>- Dehogy nem! - felelte kéjesen, két rövidlátó szem átható tekintetével, mint egy
                    avignoni inkvizitor a középkorban, aki szakértő is női vétkekben. - Nők
                    szeretnek regényekből idézni, - magyarázta. - Mintha ők mondanák, úgy idézni,
                    hogy nem is látszik, hogy ezt olvasták s megtanulták a szívükben. A regény
                    hangja olykor épp annyira fájdalmas az életre alkalmazva, amennyire hatástalan
                    olykor az élet hangja a regényben. De ez mind nem baj, igaz? A csillagot kell
                    nézni, mely őrködik.</p>
                <p>- A csillagot, igen. Én tudom, mi az a csillag, - mondtam, bekapcsolva magam ebbe
                    a planetáris szakadékba. - A három királyok is nézték ezt a csillagot. Ők milyen
                    tündöklőnek látták! Azóta sok baj van ezzel a csillaggal. Én mind tudom ezt és
                    mind éreztem ezt. Ha lehetne primitíven élni s mindenkinek a maga rendeltetése
                    szerint! Sok embernek nem lett volna szabad eljönnie Galileából. De aztán ott
                    van a nagy szabad élet, oh Istenem, én tudom azt, mi az a szabad élet!</p>
                <p>- Maga mindent tud! - vetette közbe finoman.</p>
                <p>- Az ember nem lehet független önmagától, - mondtam. - Az önmegtagadás is
                    felkuszálja az életet s a szegénység van olyan zűrzavar, mint Karthágóban a
                    legzajosabb nap. A regények is komplikálják az életet. Olykor a regények jobban
                    adják az emberi érzéseket s dolgokat, több színnel, fénnyel s dicsőséggel, mint
                    amennyit a természet nyujtana hozzájuk. Az ellen kellene törvényt hozni, hogy
                    egy nő ne írhasson olyan búcsúlevelet nekem, mint Fanny Legrand a
                    kedvesének.</p>
                <p>Oh Istenem, ilyen ritka matériában voltam, szerencsétlen! ilyen 
                       inedit dolgokban, mondhat­nám princepsz kiadásban ezzel a reszketeg
                    emberrel, a két gyönyörű kezével sárgára világítva a napsütésben, ami csillogott
                    az ablakon. Meddig sodort a sors, micsoda távolokba, hogy már szinte tetszettem
                    magamnak? Ez nincs sehol, gondoltam, ez nem kapható még Balzacban sem ez a
                    szituáció, holott ott talán meg van írva minden, ami csak lehetséges az emberek
                    életében. Nemcsak a hang s az érzés emelt fel keserveim mélyéről ilyen lírai
                    magasságokba e regényíró kedvéért, de átjátsztam egy remek regényét az életem
                    valóságának! Kettőnk között ez a Sappho, ezzel a két
                    halotti kézzel, mely megírta ezt a könyvet, megkenve könnyel, kínnal, vérben
                    ázva ez a könyv, csakugyan valami Unam Sanctam-naktűnt az
                    avignoni időkben, csakugyan valami zord bullának egy női árny eretnekségével s
                    jó magammal, mint egy áldozattal. Itt álltam, mint egy távoli században, mint a
                    XIII. században, letörve az életemmel, megsebezve, lélekszakadva, mint egy
                    Bonifácius előtt! Azt hittem, már a máglyát rakják az udvarban, ahogy a sokféle
                    hangokat hallottam odalenn. Itt álltam olyan közel magamhoz és olyan messze
                    magamtól, hogy már alig ismertem magamra. El voltam bűvölve álmoktól s
                    fantáziától, nem is tudom, mitől voltam elbűvölve. Valamitől, ami több volt,
                    mint az élet s kevesebb, mint az álom. Azt hiszem, nagyon szerettem.</p>
                <p>Daudet csak nézett, mosolygott, csak írt, úgy tünt. A
                    monokliján úgy átláthatott rajtam, mintha egy ablakon át nézne a szívembe. Azon
                    a magas erkélyen is, halmozott bolthaj­tásokkal, amit emeltem magamnak, nyilván
                    belátott a két szomorú gyertyámhoz, egyenest a szobámba, a nyomorba, a vetetlen
                    ágyamig. Mindent tudván rólam, mindent! - azt szerette bennem, amit
                    elhallgattam, amivel az ő számára magamat feldíszítettem. Hát miért ne, ha így
                    akart? Olyan kevés kell a poézishez! Nem szükséges, hogy az ember egy
                    márványterraszon járjon mint Heliogabalus, s hintse a rózsákat Rómára. Olykor
                    elég néhány szál ibolya, ami fonnyad egy pohárban. Olyan kevés kell ahhoz, hogy
                    az ember készítsen egy verset, külö­nösen önmagáról, egy verset. Minél több a
                    poézis, annál kevesebb kell hozzá. Olykor elég egy hang, egy sóhaj, még ennél is
                    kevesebb.</p>
                <p>- Éjszaka, mikor megyek haza a boulevard Saint-Germain-en, - mondtam, - felnézek
                    egy-egy világos ablakra. Utcahosszat olyan csend van s ez olyan jelentős, nem
                    tudom, az a világos ablak, ami dereng fenn a magasban. Gondolom magamban,
                    odafenn van egy nő, aki virraszt s akit nagyon tudnék szeretni! És megint egy
                    ablak s megint egy másik ablak s egy selyem­függönyös ablak s megint csak az, oh
                    Istenem, hogy tudnám szeretni! És minden ilyen világos ablakhoz szinte odaragad
                    a szívem.</p>
                <p>Csak nézett.</p>
                <p>- Szegényes magányos, - mondta és csak nézett. Majdnem a könnyekig meghatva
                    nézett. Úgy láttam, nagyon megfeleltem.</p>
                <p>Másnap írt egypár sort egy névjegyen s mellékelt egy ujságcikket, kivágva egy
                    magyar ujságból. Egy hosszú ujságcikket, ami róla szólott.</p>
                <p>«Mondja csak, ha ez jóindulattal van-e írva, amit itt nekem
                        beküldenek Budáról!»</p>
                
            </div>
            <div>
                <head>XLIV.</head>
                <p>Két héttel később, a könyvem megjelenvén, már rohantam is az első szűz-példánnyal
                    a Szép Vadászat-utcába! A portás átvette a könyvet.
                    Daudetnek dedikálva, az első szűz-könyvet! Mon livre!
                    mondtam a portásnak. S rohantam vissza, haza! a többi szűz-példányhoz a
                    szo­bám­ban, mint a leggyönyörűbb szűzekhez.</p>
                <p>Reggelre már itt volt a boldogító! már jelentkezett! Már
                    el is olvasta a könyvemet, ilyen hamar! már írt is róla, milyen gyönyörűen,
                    milyen hosszan! két egész oldalt egy kis levélben, igazi boldogító! Soha ilyen
                    hódító, ilyen bódító nem volt, ilyen varázslatos, ilyen boldogító! Minden
                    soránál, minden mondat után be kellett húnyni a szemem.</p>
                <p>Már ahogy kezdte: «Mon 
                    petit Szomory», így kezdte, ilyen
                    tündöklőn, mint a csillag, amelyik a magasból köszönti az embert. S ahogy
                    folytatta: «Nagy örömmel olvastam el a könyvét»,ahogy ezt
                    így jelentette! «Gyakran meghatott és elragadt e történetek
                        izzó szenvedélyessége», - írta. Ezt írta! A 
                        Sappho költője! - s csak álltam behúnyt szemmel,
                    teológikusan, szegény fejem. A két gyertyámra emlékeztem, az egész munkámra a
                    kis szobámban, az egész nyomor­ra, annyi éjjel! A messzi távolokra emlékeztem, a
                    szüleimre! Pestre! a többiekre, az egész életemre! S megint megkentem a szívemet
                    egy második mondattal, megint! Megint nyeltem egy ilyen édes cseppet a magas
                    mennyekből!</p>
                <p>«Főképpen a Pásztor Endre történetét szeretem, noha az ön
                        fiatalsága áttűz rajta sok sötét színnel s naivitással. A «Levél a
                        halálból», tökéletes.»</p>
                <p>Tökéletes! A falnak dőltem, - hittem! Hittem, hogy egy remekművet írtam. Az ember
                    sohasem tudja, mikor ír egy remekművet, gondoltam. Én sem azzal ültem le ehhez a
                    kis novellámhoz, hogy no most írok egy remekművet! Az a legnagyobb titok, hogyan
                    születik egy remekmű, gondoltam, hogy az ember, aki írja, soha nem is tudhatja!
                    Oh Istenem, Marchand de bonheur! a kis boltjával az
                    utcára! csakugyan volt egy perc, mint egy évszázad egy olyan perc, ami itt
                    rámszakadt a boldogsággal! Olyan súlya volt a vállamon, hogy alig tudtam
                    lélekzeni, olyan súlya a szívemben, a lehúnyt szemem alatt. Jól megmérte, dúsan,
                    bőven ezt az adagot, majdnem csalt! S megint olvastam és néztem a sorokban ezt a
                    sok gyönyörű dolgot, amit idehintett, ezt az egész nagy porciót a két gyönyörű
                    kezéből. No de valamit kértem is, olyan szerényen! no de kértem, - ezt kerestem
                    ebben a levélben. Valami kis válaszát arra, amit kértem. Amit szívszorongva
                    kértem! Valami kis pártfogását Philippe Gille-nél, egy jó szavát a könyvemért,
                    hogy mondjam? a könyvem érdekében!</p>
                <p>«Igen, fogok beszélni magáról 
                    Philippe 
                    Gillenek, csak engedjen egy kis időt. De már itt mindjárt hadd
                        mondom meg magának kedves gyermekem, hogy egy ilyen első könyv az ön
                        korában, csak éppen annyi, mintha a vízbe dobta volna. Ez volt az én esetem
                        is, emlékszem, mikor a «Piroska regénye» című első könyvem megjelent, -
                        senki nem beszélt róla s nem adtam el egy példányt. Ne
                        búsuljon, dolgozzon, olvasson, tanuljon, - egy nap
                        meg fogja találni ezeket a «Verebek»-et.»</p>
                <p>Oh Istenem, no ez volt itt, amire kértem, így visszaformulázva kis emlékekre,
                    tanácsra, vigaszokra... milyen furcsa! Egy kicsit elmerengtem ebben a
                    fordulatban, figyeltem, kutattam, mint a fűben térdig, úgy kutattam a
                    fordulatban s a szavakban, el is akadtam, meg is álltam, mint ahogy megáll az
                    ember az effajta levelekben s fordulatokban, olykor végzetes, olykor szerelmes
                    levelekben, egy-egy szóhoz, egy-egy mondathoz fűzve... Több volt ez a levél,
                    mint amit kértem, amit vártam, kevesebb? - vajjon már átderengett a
                    boldogságomon, ami, sajnos, tökéletlen minden boldogságban? Megint olvastam,
                    megint kezdtem, előlről kezdtem, visszatértem, következtettem, «
                        Igen, fogok beszélni magáról 
                    Philippe 
                    Gille-nek», oh Istenem, hogy ezt olyan távolinak éreztem,
                    olyan ködös ígéretnek! Holott ez volt itt, annyi dús szavak között, az élet
                    valósága ebben az örömárusfikcióban, annyi sok szép hangzatok között az egész
                    porcióban, az egyedül fontos, sorsdöntő! s éppen ez kitolva az időkben! 
                        Marchand de bonheur!milyen furcsa! Hogy ilyen bőkezű,
                    ilyen pazar, ily hódító, ily bódító! s oly kimért, oly tartózkodó! ahol szavakon
                    túl is segíthetne... Hogy mindent ad s mégis lecsíp a súlyból, - hát csak így
                    lehet?! oh Istenem, nem mertem kérdeni s csak álltam behúnyt szemmel. Csak
                    hittem, szent ifjúság! minden hűséggel a szívemben. S szaladtam Philippe
                    Gille-hez egyenest! Betömtem azt a kis rést, ahol ez mutatkozott a
                    boldogságomon. Betömtem a léket a csolnakon. Átugrottam az időt egy szent
                    ígéretben. Nagyon kábult voltam, nagyon lobogtam. Száz ember között a 
                        Figaró-nál, mint egy tébolyodott lobogtam s kerestem ezt
                    a könyv­kritikus fejedelmet, ezt a Philippe Gille-t, mint egy Szép Fülöpöt,
                    ünnepélyesen!</p>
                <p>- Itt van egy levél, - törtem be ajtóstul, - egy drága kis levélke, egy gyönyörü
                    levél! Irta Daudet Alfonz!</p>
                <p>- Csak az? - kérdezte és nézett, ahogy csak egy könyvkritikus nézhet, egy ilyen
                    hatalmasság, valami elborult végtelenséggel.</p>
                <p>Másnap, mikor ez mind megjelent a Figaró-ban, az egész
                    szöveg, az egész levél hiánytalanul! nem is tudom, hogyan omlottam össze,
                    micsoda titkos kéjekben s izgalomban, rabbiniszti­kusan. Az a rejtélyes
                    gyönyöröm volt, átható, majdnem keserű gyönyör, amit vétkesnek érez az ember. A
                    fejem forgott. Valami nagy titkomat, éreztem, lesujtva s elragadtatva abban a
                    revelációban, amellyel a sors olykor vállonragadja az embert. Istenem, annyi
                    bánathoz voltam szokva, annyi nyomorhoz, éhséghez, könnyekhez! Itt meg voltam
                    írva! csakugyan úgy tünt! Itt ki voltam ragasztva! A honvágy marcangolt. Ha
                    szaladhatnék haza, Pestre! ezzel a papír­lepedővel! S csak álltam suhogó
                    tömegével, lobogva az utcán, mint egy zászlóval a szélben, csak álltam az utcán.
                    Párizs zúgott körülöttem, rohant! A lovak dobogtak, a hármas percheronok
                    oroszlánsörénnyel. A sok nép, tömeg, torlódva, ezer és ezer ember, mind seperte
                    s ragadta magával, mint egy erdő sűrűjébe, mint egy óceán sivatagába ezt a nagy
                    percet amit éltem s ami elveszett itt örömtelen, érzéktelen, jelentőségek
                    nélkül, egy lelketlen emberi­ségben. Soha törpébb nem voltam, soha nyomorultabb
                    a világban, ahogy itt ellebegtem ebben a nagy mozgásban, ahogy sodródtam ebben a
                    végtelenben, ahogy végül megint magamra talál­tam abban az ösztönös
                    visszafordulásban, melylyel az ember beszakad, zászlóstul, önma­gába. Mit fog
                    Daudet szólani ehhez? Talán nem is a nyilvánosságnak szánta ezt a
                    boldogí­tá­somat, ezt a finom kis levelet, hogy ezt így mindenki meglássa! Talán
                    illetlen is volt közre­adni, tapintatlan, talán kicsit mohó is voltam...
                    mindenesetre furcsa volt, hogy mindez csak most jutott eszembe, mikor ez a levél
                    már ki volt nyomtatva! Mégis nekivágtam, bátran, a Szép
                        Vadászat-nak.</p>
                <p>Ahol csak mentem az utcán, mindenütt a könyvemet láttam, szűzisége hajnalán s
                    tavaszában, a borítékja kökörcsin árnyalatában, de 
                       incognito viselkedtem, igazi méltósággal. A boulevar­dokon egész
                    pillérekben láttam azokon az asztalokon, melyeket a könyvárusok kiraknak a
                    járdára, kétfelől a boltjuk mentén, a vásárlók csábítására, a hosszú asztalokat
                    roskadva a könyvektől.</p>
                <p>A küszöbön, egy tükör alatt, féloldalt fordítva s ami reflektálta az asztalokat,
                    egy segéd őrködött s nézett jobbra-balra s figyelte akik válogatnak a sok könyv
                    között az asztalokon és olvasnak. Magam is néztem és figyeltem a járda széléről,
                    ahol megálltam s lestem a járókelők sorfalán át, aki odamegy az asztalhoz és
                    odanyúl a pillérhez, oszlopomhoz! a sok könyvemhez méternyi magasságban,
                    tőrülmetszett egyformaságában, szaporulatában, növendéklány soro­za­tában, ahogy
                    éppen kibukkant a világra! Mint a gondviselés a látatlanból, követtem a járda
                    széléről, ismeretlen nagyságomból azt az ismeretlent, azt a finom embert, azt a
                    vándort, azt a lebzselőt az utcán, azt a lézengő magányost, aki egy percre, az
                    életemhez volt fűzve az életével, egy könyv előtt, ami az én könyvem volt! Akit
                    láttam, hogy megáll és néz és leemel egy példányt a pillérből, felüti, lapoz
                    benne, olvas! - mit mondjak? imádtam! Egy másik csak éppen hogy fogott egy
                    példányt s már is visszatette, - megfagytam a szívemben! Egy harma­dik pénz után
                    nyúlt a mellényzsebébe, - megveszi! mondtam magamnak,
                    mint egy szent titkot, amit ellestem, mint egy tüneményt a természetben, mint
                    egy eseményt a történelemben! És csak lestem és csak lestem s már letört a
                    lábam. S már egy kis kutya hozzám dőlt három lábon, ahogy csak álltam
                    mozdulatlan, ahogy csak lestem s vártam ismeretlen híveimet, vevőimet, a finom
                    franciákat! S vártam azt a mandulafaágat akit láttam, azt a két ibolyaszín
                    szemet akit láttam Lemerre-nél egy este, - ezt vártam, nem is mint egy nőt, csak
                    mint egy mandulafaágat!</p>
                <p>Mit fog Daudet szólani ehhez? kérdeztem s már jöttem fel a lépcsőn. A küszöbön
                    megálltam, szívdobogva. Még éltem ezt az álmot, - most lesz vége! gondoltam.
                    Gondoltam be fogom jelenteni magam, hogy el is küldhessen mindjárt, ha nem
                    akarna látni többet. Még álltam egy percig s megnyomtam a csengőt.</p>
                <p>- Legyen szíves bejelenteni engem, - mondtam az inasnak.</p>
                <p>- Most egyszerre bejelenteni? - felelte s kitárta elém az ajtót.</p>
                <p>Már ott láttam, ahogy ült bepólyázva, ahogy várt és nézett, olyan angyali
                    nyugalommal, vala­mi olyan magasan, leroskadva az asztalához, két súlyos keze
                    remegésével, valami olyan magasan az életében és a szenvedésben. Talán nem is
                    tudja, gondoltam. Talán nem is olvasta, reménykedtem. Mégis csak indultam,
                    botorkálva a szavakban:</p>
                <p>- Nem tudom, ha jól tettem-e? - mentegetődztem egy félmondattal, olyan felesleges
                    volt, hogy egészen befejezzem.</p>
                <p>- Hogy jól tette-e? mit? - kérdezte.</p>
                <p>- Hogy odaadtam a levelét közlésre, - hebegtem.</p>
                <p>- Oh Istenem, miért nem? - felelte.</p>
                <p>S a keze reszketett, ahogy követni látszott minden ízületében ezt a pár szót,
                    amit mondott.</p>
                <p>Éreztem, el vagyok veszve. Éreztem, hogy elakadt velem ebben a meseszövésben,
                    ezen a fonálon, hogy elírtam magamat, hibásan a tolla alatt. Hogy nem az vagyok
                    többé, aki voltam. Hogy a szívem mélyén, inkább őriznem kellett volna, magamba
                    zárva, mint egy titkot, mint egy nő szerelmét, ezt a gyönyörű barátságot s nem
                    elkérkedni vele, nem rohanni anyagiasan! egy ujsághoz, szegény fejem. Valami
                    hiba volt itt a stílusban, több! valami zökkenő a kompo­zicióban, amit nem
                    tűrhetett, valami torz! művészietlen! elavult! valami kisiklás, amit fehér keze
                    oly idegesen követett kis nyolcadrét papírokon, mintha csakugyan írná ezt a
                    regényt. Regény! Hát igen! Amennyire írói munka volt, annyira vigyázni is
                    kellett, hogy meg ne szűnjön törékeny művésziességében. Úgy kellett lenni ébren
                    a formáihoz, illúzióihoz, az egész ködéhez, ébren álmodni egy életet, vagy élni
                    egy álmot, ebben a regényben. Már itt meg­tört egy szögletében, félrement. Finom
                    zengése megszakadt egy betört ablak csörömpölé­sével. Már itt átderengett
                    siralmas gyakorlatiasságom ezen a poézison. Olyan sok kell a poézishez! ez az
                    igaz. Nagyon szégyeltem magamat.</p>
                <p>- Oh Istenem! ha ez magának hasznos! - sóhajtott kárvallottan, - miért nem?</p>
                <p>Próbáltam javítani a helyzeten. Próbáltam javítani a legnagyobb eszközzel, amivel
                    lehet, - hallgattam. Lehetett volna elindulnom valami kis újabb líraiságokkal,
                    bánatokkal, félhangok­kal, finoman egy új balladával. Hallgattam. Ez egyszer
                    elhallgattam a költészetet a valóság javára. Hallgattam azzal a megadással,
                    méltósággal, vértanúsággal, ahogy mindent bevall az ember, ahogy többet hallgat
                    egy perc alatt, mint amit valaha mondott az életében. Azzal a töredelmes
                    hallgatással. Itt álltam egyszerűen, ahogy voltam, minden szegénységemmel,
                    éhséggel és keservekkel, minden titkos ambiciómmal, a könyvemért való minden
                    naiv rajon­gásommal, atomokra bontva. Daudet átlátott minden intención,
                    felismert minden szépséget, minden alázatot, - ezt is felismerte. Nagyszerű
                    megérzése s lelki muzsikalitása úgy meghallott mindent, hogy itt nem maradt egy
                    rezgésnyi hang, egyetlenegy kótafej, ami nem szólott a szívéhez. Itt nem maradt
                    árnyéka a titoknak. Az egész nyomorult zene szólott. Az voltam, aki voltam,
                    fiatal, hontalan, kétségbeesett, boldogtalan. Valami mély költészet aludt
                    rajtam, ebben a néma melódiában. Meg kellett, hogy bocsásson.</p>
                <p>- Szegény! - mondta, ahogy maga is vissza próbálta javítani a figurámat, ahol
                    elhibáztam. S nyujtotta a kezét, drága ember! olyan magasról, mint egy
                    keresztfáról.</p>
                <p>- Tudja, - mondta, - a napokban volt itt egy honfitársa s kérdeztem, ha ismeri-e
                    magát? »Oh az egy zsidó!« mondta, nyilvánvalóan azzal a célzattal, hogy én már
                    most forduljak el magától. Hát nem sértő ez? hát ez
                    vagyok én? aki adom a szívemet, aki tele vagyok irgalommal! Hogy én rögtön
                    kihajítok a szívemből valakit, ha megtudom, hogy zsidó? 
                       ez az ember vagyok én? ilyen silány! - s majdnem sírt. - Nem fogadom
                    többé ezt a honfitársát, - mondta.</p>
                <p>S csak nézett a monoklijával, ha meg vagyok-e elégedve, megváltva ezen a
                    világon!</p>
                <p>- Igaz, nem szeretem a zsidókat, - vallotta be egy sóhajtással. - Azért nem
                    mondom, Judaei... 
                    sine 
                    differentia combusti... nem is írnék egy olyan könyvet,
                    mint hajdan Agobert püspök, De insolentia Judaeorum,
                    Isten őrizz! A legjobb barátaim között vannak zsidók, mint Marcel Schwob és
                    Vandérem. De én annyit szenvedek! S engem nem érdekel csak aki jó.</p>
                <p>Alig mertem szólani.</p>
                <p>- Most sokáig nem fogok jöhetni, - mondtam végre konklúzióképpen erre az
                    evangéliumra. - Most jönnek a szüleim Párizsba. Az apám, az anyám, a testvérem,
                    képzelje!</p>
                <p>Oh, hogy nézett! hogy tudta, mit jelent ez számomra, az életemnek! A szüleim! a
                    testvérem! oh, hogy tudta! Rögtön bele is formálta a kompozicióba, ahogy
                    folytatta ezt a regényt.</p>
                <p>- El kell hozni őket hozzám! - kiáltott fel, remegőn a két gyönyörű kezével.</p>
                <p>Hozzá! az apámat, az anyámat, hogy elhozzam! Ahogy ezt látta, megírva!
                    transzponálva! ahogy maga is el volt ragadtatva! Ahogy ezt tudta mondani olyan
                    őszintén a hangjában, hogy szinte láttam az egészet nyomtatásban!</p>
                <p>- Majd adok jegyeket a színházba! - mondta.</p>
                <p>...Reggel hatkor jött a vonatjuk, - már éjfélkor kimentem a vasútra. Leültem a
                    perronon a sínekhez egy padra, az üres vágányhoz, amelyen be kellett jönni a
                    vonatnak, ahhoz az üres vágányhoz a padra, egy menetrenddel. Igy ültem és vártam
                    és gondoltam, vajjon most hol lehetnek, hol utaznak, micsoda vidéken, micsoda
                    tájban s néztem az órát s néztem a menet­rendet, - még messze vannak, Svájcban!
                    az éjszakában és az alagutakban, még messze utaz­nak, így hárman a fülkében, a
                    bársonyülésen, a lámpa alatt opálos félhomályban, talán más utasokkal, talán
                    egyedül ők hárman, még messze az éjszakában! S gondolatban leültem melléjük, az
                    apám mellé a bársonyülésen, ahogy ültem a perronon, a padon és vártam. Olyan
                    furcsa csend volt körülöttem, pályaudvarok csendje, éjjel, alig hallatszott egy
                    hang. Nagy ritkán indult egy csonka vonat a túlsó vágányokon messze, inkább
                    tolattak s magányos kocsik gurultak egy nyugtalan lámpással, ami elbolyongott
                    egy másik kocsi felé, egy magányos moz­donyhoz a pálya végében. Nagy ritkán jött
                    egy vasutas egy táskával s befordult egy világos küszöbön, ahonnan árnyak
                    látszottak a fényben és az éjben. Olykor, messziről, egy telefon­csengő szólott
                    s egy bús hang felelt, mint a szarvasbőgés és elhangzott. Megint néztem az órát,
                    megint néztem a menetrendet, mindig közelebb a szívemhez az órákat s a perceket,
                    mindig közelebb ezekhez az üres sínekhez a vonatot a menetrendben, ahogy mult az
                    idő. A pad száguldott alattam, úgy tünt. Mindjárt a francia határon lesznek, még
                    egy óra! Becsuktam a könyvet, néztem a sínek mentén a lámpákat rubintban, a
                    szemafort tilosban, a váltók mentén a zöld tüzeket, mint a zöld salátát a
                    földön, s néztem a távolba, a tüzeken túl, szemafóron túl, üres vágányokon túl a
                    messzi végtelenbe egy fantomvonat tűz-csíkja felé az éjben, néztem a fülkébe,
                    ahol ülnek a bársonyülésen, az apám, az anyám, a testvérem! S megint néztem az
                    órát, megint kinyitottam a könyvet, épp a határra értek! vámvizsgálat! talán
                    éppen aludtak... S onnan a padról, velük, gondolatban, kitártam a táskákat,
                    beszéltem a finánccal, mint hajdan, j’ai un cilindre...
                    oh Istenem, megírtam, ilyet ne mondjanak, nem is mondanak, drágák, olyan okosak,
                    már készen is vannak, már indulnak is, utaznak! S most már, a határtól fogva,
                    követhettem az útjukat a francia menetrendben szinte kerékforgásra, szinte
                    nyomról-nyomra, helységről-helységre, őrházról-őrházra, ahol meg se álltak, csak
                    átrobogtak, mindenütt, ahol jöttek nagy füttyekkel a messze tájban,
                    városról-városra ahol jöttek s ahol jöttem, ahol megálltak s megálltam, kivártam
                    az időt, néztem az órát, néztem a percet, indultak! indultam! s így utaztam
                    velük az éjszakában! Két állomás között nagyobb távolságban, megint be­csuktam a
                    könyvet, hagytam robogni a vonatot, rohanni a mozdonyt izzó füstjével
                    arany­bokrétásan, számláltam a negyedórákat, a perceket, számoltam százat,
                    ezret, százezret, megint néztem az órát, megint a menetrendet az órával
                    összhangzatosan, már itt voltak a közelben! milyen messze a közelben! megint
                    megálltak, megint indultak, rohantam! megint robogtak azon a sínpáron, melynek
                    itt van a vége, ahol ültem a padon, a perronon és utaztam a menet­rendben! Künn
                    Párizs ébredt, a tüzek halványultak, egy jelzőlámpa forgott mint egy gonosz
                    szem, mint egy gonosz szellem, egy vasrúd fordult mint egy árny aki suhan a
                    sötétben, egy-egy vonat indult túlonnan a szürkületben, utasok szaladtak,
                    gyűrötten álomtól s párnáktól, eltüntek. Még volt két óra, egy óra! egy félóra!
                    egy perc! s aztán nem volt semmi, csak valami nagy mozgás hirtelen a csendben,
                    valami feszültség a mélyben, ahol mint egy szülésben, a sötétből, kibukkant a
                    mozdony két izzó szemével. Még jött magasan, súlyosan, a pontossága
                    masszivitásával, kérlelhetetlen, s mindig magasabban, súlyosabban, valami
                    lezajlott haragjá­val úgy jött, csak éppen szuszogva egy kicsit a nagy úttól,
                    futástól, éjszakától, viszontagság­tól, gőzökbe burkoltan s dörögve a váltón,
                    hajnali szörny! Csak most éreztem, hogy nem utaztam, hogy itt vártam a perronon,
                    mikor a szüleim kiszálltak, a szüleim megöregedve! a testvérem is kis serkedő
                    bajuszos állapotban, annyi hosszú évek után!</p>
                <p>- Sok bánatot okoztál nekünk, fiam, - mondta az anyám.</p>
                <p>- Most hagyjuk ezt! - mondta a fiatalember, hajdani kis öcsém, igazi bölcs, -
                    most ne beszél­jünk erről! - mondta jótékonyan. - Itt vagyunk Párizsban! nagy az
                    öröm! Ki fogunk menni a papával a lóversenyre!</p>
                <p>Istenem, meddig tartott ez, meddig? ez a másik élet az életemben, ami itt
                    felvirradt rám e reggel? Meddig tart ez az egyórai álom, ami az egész élet? Mert
                    megint kijöttem a vasútra egy este, de már nem az üres vágányhoz, s nem a
                    menetrenddel, mert ott állt a vonat készen a síneken, a nagy mozdony lihegve, -
                    hazautaztak! Már be is szálltak, már a kocsi ablakában álltak, egymás mögött
                    hárman, mint három egyetlen a világban, akik elmennek, az apám, az anyám, a
                    testvérem. Már indult a vonat s mind sírtunk. Már nem volt mit mondani, csak
                    álltam és sírtam és az ablakban sírtak és már ment az ablak. Egypár lépést
                    mentem a vonattal, alig bírtam. Már el is mentek s még mindig ott álltam és
                    sírtam. A lábam gyökeret vert. Végre mégis csak menni kellett. Mégegyszer néztem
                    a vonat után. De már nem volt sehol. Minden­felől lámpák világítottak, a
                    magasból, vasrudakról, hidakról, a sínek mellől, ahol a földön világítottak
                    reménytelen utakra, kéken és zölden a sok lámpa a földön mint egy sivatagban.
                    Más vonatok érkeztek és mentek sípolva, utasok szaladtak, én is mentem az
                    utamra.</p>
                <p>Az utcán, egy lámpa alatt, megálltam, hova menjek? A sok ember tolongott
                    körülöttem. A lovak dobogtak. Túlonnan, a Sebastopolboulevard estéli fényeit
                    vetítette az égnek. Akkor, a tömegből, kivált egy fiatal nő, aki jött felém s
                    megnézett.</p>
                <p>- T’es malheureux! - mondta azzal a lágy testvériességgel,
                    amellyel az ilyen utcai leányok Párizsban a maguk művészetét lelki dolgokra is
                    alkalmazzák. Olyan melegen szólott, annyi irgalmassággal, jósággal és
                    megértéssel, annyi tájékozottsággal emberi szenvedésben, kétség­be­esésben,
                    szerencsétlenségben, olyan izzó sugallatával vigasznak s felejtésnek, hogy
                    meg­remegve, magam is csak néztem s csak álltam a lámpa alatt, odaszögelve s
                    csak néztem. No lám, gondoltam, ennek is van egy kis boltja az utcára, ez is
                    árul, mint az a másik, boldog­ságot! de sőt! ez adja is, - 
                       Marchande 
                    de 
                    bonheur! s ez az igazabb, ki tudja!</p>
                <p>- Menjek veled? - hebegtem.</p>
                <p>- Még kérdezed? Nem látod, hogy tetszel nekem?</p>
                <p>- Tetszem? Miért?</p>
                <p>- Mert sírsz.</p>
                
            </div>
        </body>
    </text>
</TEI>
