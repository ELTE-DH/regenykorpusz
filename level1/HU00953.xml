<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU00953" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>A szelistyei asszonyok</title>
				<author>
					<persName>
						<surname>Mikszáth</surname>
						<forename>Kálmán</forename>
					</persName>
					<date from="1847" to="1910">1847-1910</date>
					<idno type="VIAF">46774986</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">27251</measure>
				<measure unit="pages">68</measure>
				<measure unit="vols">1</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>A szelistyei asszonyok</title>
					<date>2003-07-25</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/00900/00953"/>
					<respStmt>
						<resp>Original Electronic Edition</resp>
						<name>Szabolcsi József</name>
						<name>Drótos László</name>
					</respStmt>
					<bibl type="printSource">
						<title>A szelistyei asszonyok</title>
						<author>Mikszáth Kálmán</author>
						<pubPlace>Budapest</pubPlace>
						<publisher>Arcanum</publisher>
						<idno>ISBN 963 85923 5 4</idno>
						<date>1998</date>
						<ref target="https://mek.oszk.hu/00900/00953"/>
					</bibl>
				</bibl>
				<bibl type="firstEdition">
					<title>A szelistyei asszonyok</title>
					<author>Mikszáth Kálmán</author>
					<date>1901</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="short"/>
				<ns1:canonicity key="low"/>
				<ns1:timeSlot key="T4"/>
			</ns1:eltec>
		</xenoData>
		<revisionDesc>
			<change when="2021-07-06"/>
		</revisionDesc>
	</teiHeader>
	<text>
		<body>
			<div type="chapter">
				<head>I. FEJEZET</head>
				<head>SZILÁGYI FOGARASON</head>
				<p>A Helységnévtárban következő két sor foglaltatik Szelistyéről: »Szelistye,
                        Szeben megyében, szelistyei járás, 3750 lakos, 1064 ház, tsz. Nagyszeben,
                        jb. helyben </p>
				<p>Ötödfél-száz évvel előbb, Szilágyi Mihály őnagyságának gubernátorsága idején
                        még nem lehetett volna ennyit írni Szelistyéről. Akkor még nem volt annyi
                        lakosa, se vasútja, se távíró drótja, se méhköpűje, s postakürtje. Hanem
                        azért mindezekből a felsoroltakból egy sem az, ami hiányzott, valamint most
                        se tudja még a Helységnévtár a legbecsesebbet, amije van.</p>
				<p>Volt pedig akkoriban a szebeni ispán az öreg Dóczy Mihály, a Hunyadi János
                        egykori hű embere és várkapitánya, aki mint szebeni gróf is örökösen az ő
                        szolgálatában szorgoskodék, katonákat gyűjtvén és küldözvén neki a
                        környékről és a körös-körül fekvő saját birtokairól, hol szálas, csontos
                        oláh legények termettek vala. Hunyadi Jánosnak csak üzenni kellett: »Még
                        ezer embert, Mihály!«, s ő összeboronálta az ezeret. »Még ezeret, Mihály« s
                        ő a fiúgyerekeket is összefogdostatta, hogy elmehessen az új ezer. Mert sok
                        vér kellett akkor a pápának. Ugyanis őszentsége szította ezeket a harcokat,
                        s hogy egy akó török vér öntődjék, egy fél akó keresztény vér ment rá. A
                        pápa azt tartotta, hogy ez jó üzlet az Isten számára. Hogy az Isten mit
                        tartott róla, azt nem tudom. De bizonyos, hogy ebből a tömérdek kiontott
                        vérből, mely oroszlánrészben a magyaroké volt, nem háromlott egyéb
                        észlelhető eredmény, csak az, hogy azóta déli tizenkét órakor a világ minden
                        keresztény tornyában meghúzzák a harangokat, amint azt a pápa őszentsége a
                        nándorfejérvári győzelem emlékére elrendelte. Minthogy éppen akkor dőlt a
                        csata diadalra, mikor a naptányér a mennybolt közepére ért. Ah, istenem,
                        micsoda drága harangszó nekünk, és még nimbusznak is mily keveset mutat!
                        Mert ki tudja azt most már idegen világrészekben vagy itthon is valamely kis
                        faluban, ha mélán megkondul délben a nagy harang, hogy abból a magyarok
                        lelke sír elesett ősapákért?</p>
				<p>Bizonyára mondom, nem sok látható jó származott ezekből a harcokból. A
                        láthatatlan jókról persze nem számolhatok be, mert azok az Isten titkai.
                        Hiszen, hogy példát mondjak, már maga ez az eset, amit most elbeszélek, se
                        történhetett volna meg e harcok nélkül.</p>
				<p>Ott kell kezdenem azonban, hogy Szilágyi Mihály gubernátor uram Anno 1458 ősz
                        elején nagy és fényes kíséretével Fogarason járt, mint a havasalföldi vajda
                        vendége.</p>
				<p>Fogarast ugyanis, mint zászlós uradalmat, rendszerint hűbérül adták
                        királyaink a havasalföldi vajdáknak, azzal a föltétellel, hogy azért őket a
                        török ellen segítsék. Általában egészen más volt a régi állam. Akkor abban
                        mutatta a hatalmát, hogy minél többet tud adni másoknak, most abban
                        excellál, hogy minél többet tud elvenni másoktól. Melyik a jobb metódus,
                        nehéz eldönteni. Mert akkor is mindenki szidta az államot és most is csak
                        azt cselekszi.</p>
				<p>Hát a vajdánál, a fogarasi várban időzött Szilágyi ősz elején, s onnan
                        rándulgatott ki zergevadászatra a közeli havasokra, melyeknek szépségét ékes
                        latin nyelven följegyzé a vele lévő Balthazár diák. Fölséges, vaddal és
                        pisztránggal teli vidék volt. A vaddisznók egész falkában jártak le a
                        hegyekről a szántóföldekre, valóságos halmokat ejthettek belőlük, a zergék
                        után elmászkáltak az urak egész a Strungu dracului-ig, a borzalmas
                        horpadásig, a Negoi hegy északi oldalán.</p>
				<p>Volt ott vadászat mindenféle: az áfonyabokrok közül, melyek a havasok alját
                        borítják, minduntalan előcsörtet egy-egy barnamedve. A forrásos legelőkre
                        szelíd őzikék járnak inni. A lombos erdőkben ott röpköd a siketfajd és a
                        császármadár, s fölöttük magasan vijjog a levegőben a fakó keselyű.</p>
				<p>Némely napokon aztán elnémultak a vadászkürtök, szétszéledtek a hajtók, és
                        megpihentek a felriasztott vadállatok erdei vackaikban és a hómezőkön,
                        egykedvűen nézegethették magukat a zergék a Jezere Griszovi tavában, meg a
                        többi tengerszemekben; változatosság okáért ilyenkor bent a fogarasi várban
                        rendezett nagy ünnepélyeket a vajda Szilágyi tiszteletére, minthogy suae
                        aetatis oraculum fuit. Úgy is, mint az ifjú király nagybátyja, aki a koronát
                        neki megszerezte, úgy is, mint az összes hatalom depositariusa, akinek
                        egyetlenegy mondása járt szállóige gyanánt, hogy: »Az igazság szép dolog, jó
                        dolog, de akinek hatalma van, az nem szorult rá.«</p>
				<p>Nem sokat törte magát utána, az igaz, de azért alapjában jó ember volt,
                        kedélyes, lágyszívű, de hirtelen haragú is. Intézkedéseiben benne van a
                        makacs, erőszakos karakter, benne van a hiú, nagyravágyó ember, de benne van
                        az okos államférfi is.</p>
				<p>A mulatságon sem feledkezett meg államfői kötelességeiről, korán reggel misét
                        hallgatott páter Ambrosiustól, azután kérelmezőket és deputációkat fogadott,
                        Budáról érkező futároknak híreit hallgatta meg s üzeneteket, parancsokat
                        küldött vissza általuk. Akkor még nem állott az uralkodás a puszta unalmas
                        névaláírásokból; egy-egy vidám epizód tarkán szövődik a komor, kellemetlen
                        dolgok közé.</p>
				<p>Az is olyan vidám dolog volt, mikor az udvarbíró, Sándor Benedek uram azt
                        jelenté, hogy egy asszony-deputáció van még odakünn.</p>
				<p>- Miféle asszonyok? - kérdé a gubernátor.</p>
				<p>- Szelistyéről - felelte az udvarbíró.</p>
				<p>- Hol van az a Szelistye?</p>
				<p>- Az én birtokom - jegyzé meg a fiatal Dóczy György, az újonnan kinevezett
                        szebeni ispán, ki talpig feketében állt ott a főurak csoportjában, a
                        pünkösdkor elhalt apját gyászolva.</p>
				<p>- Bocsássa be kend őket - jegyzé meg a kormányzó -, már csak azért is
                        szívesen hallgatjuk meg őket, hogy a Dóczy öcsénk jobbágyai.</p>
				<p>Vagy tíz-tizenkét oláh asszony lépegetett be, csontos, vállas, csípőkben
                        hatalmas alakok, ünneplőbe öltözve, hímzett elejű ingvállakban, tarajos
                        főkötőkben, amelyekről üveggyöngyök csilingeltek. Nem voltak valami nagyon
                        szépek, se nagyon fiatalok, hanem mint Bánffy Pál mondá: »megjárnák ínség
                        idején.«</p>
				<p>Az egyik, körülbelül a legidősebb, valami Marjunka nevű, nagy vakmerőn
                        odalépett a gubernátor színe elé, aztán térdre vetvén magát, csak úgy dőlt
                        belőle a sok oláh szó, mint a lyukas zsákból a köles.</p>
				<p>A kormányzó mellén összefont karokkal türelmesen hallgatta, s hol az egyik
                        lábára állt, hol a másikra, de azután mégis megunta, és ráparancsolt az
                        udvarbíróra:</p>
				<p>- Ugyan állítsa meg kend és tolmácsolja, mit hoztak?</p>
				<p>Akkoriban még szokás volt, hogy a deputációk hoznak is valamit, persze ilyen
                        nagy úrnak nem egyebet, mint valami ritkaságot: bárányt két fejjel, földből
                        kiásott őskori edényt vagy érmet, vagy valami óriás kukoricacsövet, amely a
                        határban csodára termett, szóval valami kedveskedő semmiséget.</p>
				<p>- Kelj föl, oktalan asszonyi állat! És egy mukkot se szólj többet - rivallt
                        rá Marjunkára az udvarbíró, aztán a gubernátor felé fordult.</p>
				<p>- Az asszonyok nem hoztak semmit, hanem kérnek.</p>
				<p>- Mit?</p>
				<p>- Hogy adjon nekik te Nagyságod férfiakat.</p>
				<p>- Hát meg vannak bolondulva? - fortyant föl a kormányzó.</p>
				<p>- Azt mondják, hogy ameddig nekik volt, ők nem fösvénykedtek a királlyal
                        szemben, aki mindig csak kérte a sok katonát, még felnőtt fiúgyerek sem
                        maradt Szelistyén. Csupa asszonyok lakják a falut, a pópa az utolsó férfi,
                        meg a harangozó, de azok is már mind a ketten a két fekete kaszás környékén
                        járnak. Hogy ők csak kölcsönbe adták a férfiakat, most már adja vissza
                        Nagyságod, s ha nincsenek meg, ha elestek a harcokon, adjon nekik helyettük
                        másokat, mert kéz kezet mos, és ha a király még ezentúl is akarna katonákat
                        Szelistyéről, azoknak előbb meg kellene születniök, ennélfogva tehát…</p>
				<p>Szilágyi hatalmas kacaja szakítá félbe a tolmácsolást.</p>
				<p>- Oh, no! Ej, no. Hát persze. (És megint csak kacagott, hogy a könnyei
                        csurogtak.) Férfiak kellenek nekik. Teringette, ez mulatságos. S ezek a te
                        asszonyaid, Gyurka? Nagyon meg lehetnek szorulva. De hol vagy?! Ne bújj el!
                        Adj hangot, Dóczy!</p>
				<p>Dóczy röstelkezve fordult volt az ablak felé, mintha a vidéket nézné, de a
                        kormányzó szavára előállott.</p>
				<p>- Ami az igazat illeti, kegyelmes bátyámuram - mondá akadozva -, boldogult
                        apámuram csakugyan kipusztította a férfiakat a néhai való Hunyadi János
                        őnagysága seregei számára, úgyhogy a földek birtokaimon fölszántatlan
                        hevernek, s nekem semminemű jövedelmem nincs azokból. A férfiak nekem is
                        hiányoznak, kegyelmes uram, de én mégse panaszkodom.</p>
				<p>- Vagyis bővelkedsz az asszonyokban - nevetett a kormányzó, vidám hangulatba
                        gurulva. - Hát persze, hogy nem panaszkodhatol, te lurkó.</p>
				<p>Az urak mindnyájan mosolyogtak s parázna szemekkel nézegették az oláh
                        menyecskéket, akik nekibátorodva nevetgéltek. Csak a harmatképű Balthazár
                        diák sütötte le szégyenlősen a szemeit, amint a protokollum fölé hajolva,
                        szokás szerint beiktatta abba a kérelmezők kívánságát, egy kacskaringós F-et
                        pingálván ki előbb kezdőbetűnek a nyakán lógó kis üvegből, melyben piros
                        tinta volt, a többi betűt aztán csak a fekete tintájú kalamárisból írta
                        hozzá, más calamussal:</p>
				<p>»Foeminae Szelistyeenses supplicant viros a rege.« (A szelistyei asszonyok
                        férfiakat kérnek a királytól.)</p>
				<p>Eközben megkondult a vár tornyában a harang, s egy apród lépett be jelenteni
                        Szilágyinak, hogy az ebéd elkészült, és hogy most kíván-e ebédelni, vagy
                        későbben? Mert ekkora nagy potentátnak több ebédet főztek ebben a korban
                        olyan előkelő gazdánál, mint a vajda. Ha Szilágyi azt mondta, hogy még nem
                        éhes, vagy hogy más dolga van, az eddig elkészült ételeket egyszerűen
                        félretették vagy kiosztották a szegényeknek, s a szakácsok, kukták és
                        mindenféle pecsenyeforgatók új ebéd főzéséhez láttak. Ha ellenben a hatalmas
                        vendég helyesnek találta az időpontot a tálaláshoz, még egyet kondult a
                        harang s lázas sürgés-forgás támadt az egész várban. Komornyikok, asztalt
                        terítő lakájok, pincemesterek futkároztak ide-oda. A cigányok a karzatokra
                        kászmálódtak a hegedűikkel, cimbalmaikkal, a tűzmesterek pedig a kapukhoz
                        rohantak az előre elhelyezett puskaporos mozsaraikhoz, mert mikor az ország
                        kormányzója az asztalhoz ült, nagyot dördülnek a mozsarak, hadd hallja az
                        egész vidék és hadd érezze meg rázkódással az anyaföld is, hogy őnagysága
                        most az általa produkált terményeket méltóztatik kegyesen magához venni -
                        mert hát nagy megtiszteltetés az az anyaföldnek.</p>
				<p>Szilágyi egy kis önvizsgálat után némi etyepetyét vélt érezni, s intett az
                        apródnak, hogy tálalhatnak, és kezdé rövidre fogni a fennforgó kérdést.</p>
				<p>- Az asszonyoknak - szólt az udvarbíróhoz - van valami igazuk. A
                        harcképtelenné vált és tűzhely nélküli katonákból vagy hasznavehetetlen
                        foglyokból lehetne nekik küldeni hébe-hóba valamennyit. Hát mondja meg kend
                        nekik, hogy megadjuk a kívánságukat. (Szerette használni a fejedelmi
                        többest.) És ugyan kérdezze meg - tette hozzá mosolyogva -, hány emberre van
                        szükségük?</p>
				<p>Balthazár diák szorgalmasan utána jegyzé a kérelem extractumának a végzést
                        is:</p>
				<p>»Gubernator promisit.«</p>
				<p>Az udvarbíró pedig tolmácsolta a fehérnépnek:</p>
				<p>- Gubernátor uram őnagysága kegyelmesen teljesíti kívánságtokat, szelistyei
                        asszonyok, és azt kérdezteti, hogy hány férfira van szükségetek?</p>
				<p>Örvendező zsivajban törtek ki erre s odarohantak a főúrhoz, térdre esve
                        elkezdtek a hosszú, ibolyaszín köntöse után kapkodni, hogy az akkori idők
                        szokása szerint a szegélyét csókolják.</p>
				<p>- Ejnye, canis mater! - dühösködött az udvarbíró. - Mentek el onnan, de
                        mindjárt! Mit nyálazzátok össze a gubernátor uram ruháját? Keljetek fel és
                        mondjátok meg szaporán, hány férfi kell, aztán menjetek a pokolba!</p>
				<p>Az asszonyok fölkeltek, összebújtak, mint a libák, s maguk közt
                        tanácskozának, eleinte csak susogva, de aztán mind élénkebben, nagy
                        gágogással, úgyhogy végre majd hajba kaptak.</p>
				<p>- Hát mégsem állapodtatok meg? - sürgeté őket Sándor Benedek uram. - No,
                        lássuk csak, hány lélek van a faluban?</p>
				<p>- Háromszáz.</p>
				<p>- De abban férfi is van?</p>
				<p>- A pópa, a harangozó és egynéhány pendeles fiú.</p>
				<p>- Hány férfit óhajtanátok tehát?</p>
				<p>A küldöttséget vezető idősebb asszony, Marjunka, felhúzta a szemöldjeit a
                        homlokára, mintha mélyen gondolkoznék, aztán a szívére tette kezét s így
                        felelt:</p>
				<p>- Háromszázat, domnule, minden lélekre egyet.</p>
				<p>- Ostobaság! - pattant fel az udvarbíró. - Hiszen a háromszáz lélekben benne
                        vannak azonfelül a serdületlen leánygyermekek és az elaggott asszonyok.</p>
				<p>- Kétségkívül.</p>
				<p>- Hisz akkor aztán több jutna egyitekre egy férfinél.</p>
				<p>- Istenem, istenem! - sóhajtott fel az első sorból egy koromfekete hajú
                        fiatal menyecske, szemérmetesen lesütve a szemeit.</p>
				<p>- Hát olyan nagy baj lenne az? - vágott közben önkéntelenül egy merész
                        tekintetű, pirospozsgás arcú asszony, tele pattanásokkal a homlokán.</p>
				<p>- Oh, jó uram, Sándor Benedek nagyuram - kiáltott fel Marjunka nevetve, és
                        megvillantak a fehér fogai (vagy kettő már hiányzott is). - Nézd meg csak,
                        hány darázs él, röpköd egyetlen rózsa körül, és se a darazsaknak, se a
                        rózsáknak nincs semmi bajuk.</p>
				<p>- Asszonyok, asszonyok! - feddé őket fejcsóválva az udvarbíró. - Adjatok
                        valamit az Istenre is! Ne legyetek olyan telhetetlenek, mert bizony
                        megharagítjátok őnagyságát és visszavonja, amit ígért.</p>
				<p>Az asszonyok megszeppentek egy kicsit s utoljára is abban állapodtak meg,
                        hogy adjon hát, amennyit adhat, de adja minél hamarabb.</p>
			</div>
			<div type="chapter">
				<head>II. FEJEZET</head>
				<head>JUVENTUS VENTUS</head>
				<p>Bele volt írva tehát a nagy királyi könyvbe: »Gubernator promisit« (A
                        kormányzó megígérte). Ezt onnan többé a macska se kaparja ki. Hanem hát
                        ennél a könyvnél is akad még különb könyv: a végzet könyve. Ebbe meg az volt
                        beírva, hogy az ifjú Mátyás király egy napon elfogatja az ő nagybátyját, a
                        mindenható Szilágyi Mihályt, és bezáratja Világos várába, még mielőtt a
                        szelistyei asszonyokról gondoskodnék. Az asszonyok jól csinálták a maguk
                        dolgát a kormányzónál, de a szelistyei pópa rosszul járt közbe az
                        Úristennél, nem tudván kieszközölni elegendő időhaladékot a kormányzó
                        számára. A nagybátya királlyá tette a kis Mátyást fogolyból, az pedig
                        viszonzásul fogollyá tette a nagybátyját. Ilyen bolondos csereberék gyakran
                        esnek a történelemben. A nagy királynak ez volt talán az egyetlen
                        igazságtalan tette, s furcsa, hogy éppen e miatt lett a titulusa: Igazságos
                        Mátyás.</p>
				<p>Mert a Szilágyi nimbusza szörnyűképp megkopott volt már. Hiszen természetes
                        is. Akár lapát van a kormányzó kezében, akár seprő, egyképpen szeretnék
                        kiütni. És szinte hallani véljük a kis falusi kúriákban, amint hírül hozzák
                        furmányos szekeresek, lovat patkoltató utasok, levelekkel szertejáró
                        csatlósok a Szilágyi becsukatását, hogyan lélegzenek föl a kisnemesek: »No,
                        hála istennek«, s napokig, hetekig, sőt hónapokig tárgyalják egymás közt a
                        nagy eseményt.</p>
				<p>- Ej, no, a kis Mátyás! Ki hitte volna ezt? Teringette, a saját nagybátyjával
                        bánik el így. De éppen ez a szép. Ami igazság, igazság. Nagy király lesz
                        abból!</p>
				<p>És ezzel eldőlt a Mátyás sorsa, a nép szíve megnyílt és befogadta őt. Mert
                        aki a nép szívébe be akar jutni, kell, hogy a fantáziájába fogózzék.</p>
				<p>Hanem maga az ifjú király, mert kemény keze volt, de puha szíve, csakhamar
                        sajnálni kezdte az esetet. Álmatlan éjszakáin gyakran megjelent előtte a
                        nagybátyja, megsoványodva, megnövesztett szakállal, szemrehányó tekintettel.
                        És nappal is valami titkos bánatot olvasott az édesanyja szemében.</p>
				<p>A sors úgy akarta, hogy egy napon kezébe került az a könyv, amit a nagybátyja
                        Balthazár diákkal vezettetett az állami ügyekről. Kérelmek, ígéretek voltak
                        ebbe följegyezve. A király lapozgatott benne s azt gondolá magában: bizony,
                        illő volna ezeket beváltani. Mert amit a kormányzó mondott, az végre is
                        annyi, mintha a király mondta volna.</p>
				<p>Lőn hát, hogy a többi közt a szelistyei asszonyok dolga is újra napfényre
                        bukkant, sőt a király kíváncsiságát a szokottnál is élénkebben felköltötte a
                        különös bejegyzés, hogy férfiakat kérnek a királytól - s a kormányzó
                        megígérte. No, ez valami kapitális bohóság lesz. Utána kell járni, de
                        tüstént. Hadd szedelőzzék föl Prónay Balázs uram, s elutazván a szebeni
                        grófhoz, Dóczy Györgyhöz, tudja meg apróra az ügy mibenlétét - mert a király
                        meg akarja tartani, amit a bátyja ígért.</p>
				<p>Éppen rossz időre esett ez a kiküldetés. Az apró ügyek elsuttyannak a nagyok
                        közt, de Buda most csendes volt, egy fűszál se rezgett a politika mezején.
                        Nem is volt más diskurálási téma, csak a különböző tervek és ötletek, hogyan
                        kellene a koronát hazakeríteni a némettől. De ez a tárgy is elkopott már,
                        megmondta az öreg Gara: »Vagy vassal, vagy arannyal.« Nincs már erről több
                        mondanivaló. Szóval, uborkaszezon volt az udvarnál, s ilyenkor valódi
                        csemege-számba ment a Prónay útja. Dologtalan apródok, léha udvaroncok
                        kihasználták pikáns trics-tracsra és éretlen élcelődésre.</p>
				<p>Kelemen diák paskvillus verseket írt, persze az Újlaki megbízásából, ilyen
                        címmel: »A paripatik útja Erdélybe«. Ez a nyomorult versezet magát a királyt
                        se kímélte, ahogy tudjuk.</p>
				<p>Általában komoly emberek is megrótták Prónay uramat, hogy nem becsüli magát
                        eléggé, mikor ilyenbe ugrik bele.</p>
				<p>- Hogy nem szégyenli - mondták nagy nevetgélések közt. - Egy ember, aki már
                        törülközőkendővel fésülködik.</p>
				<p>Kanizsay azt mondta egy ebédnél Czoboréknál:</p>
				<p>- A király csodát akar elkövetni Prónay által. Különbet, mint Jézus. Jézus
                        egy hallal elégített ki nem tudom hány ezer embert, a király pedig egy vén
                        fickót küld nem tudom hány száz asszonynak.</p>
				<p>Röpködtek az elmésségek, persze vaskosak, azokhoz a nehéz csizmákhoz,
                        páncélokhoz és sisakokhoz valók, melyeket akkor viseltek. A finoman
                        hegyezett ötletkék még ott szunnyadtak ama kövek alatt, amelyekből egykor az
                        iskolák fognak épülni.</p>
				<p>Igaz, ami igaz, hogy Prónay uramat legalább is fölösleges volt Erdélybe
                        küldeni, mert a király itthon is megtudta a fogarasi jelenetet; informálták
                        róla Bánffy, Rozgonyi, Kanizsay, akik Szilágyi kíséretében voltak annak
                        idején. Bánffy pláne egész őszintén megmondta:</p>
				<p>- Legjobban teszi fölséged, ha összeszedi az országból a vak embereket és
                        azokat küldi a szelistyei asszonyoknak, mert hitemre mondom, nem
                        szemrevalók.</p>
				<p>Mindez csak ébren tartotta volna a kérdést. Beszéltek róla. Nem tesz semmit,
                        csak beszéljenek. Hanem abban volt a baj, hogy a mérgezett nyilacskák, apró
                        tűszúrások, enyelgő dévánkodások elmérgesítették Prónayné asszonyomat szül.
                        Gálfy Magdalénát, aki Szilágyi Erzsébetnek volt a legkedvesebb palotás
                        hölgye. Az nagy casust csinált ebből. S egyik asszony könnyen át tudja
                        vezetni a maga szívéből a keservet a másik asszony szívébe. Úgyhogy Erzsébet
                        nagyasszony szemrehányást tett a királynak, hogy milyen csúf dologba
                        mártotta a szegény Prónay uram öreg fejét azzal a küldetéssel.</p>
				<p>Mátyás elmosolyodott.</p>
				<p>- Ugyan, ne higgyen, anyácskám, az udvari embereknek. Hiszen ismerheti őket.
                        Mindent hamisan látnak s még hamisabban mondanak el. Arról van szó
                        mindössze, hogy egy egész vidéken elpusztultak a férfiak, a földek
                        szántatlanul, terméketlenül hevernek, hát munkaerőt kérnek oda az
                        asszonyok.</p>
				<p>- Szemérmetlen teremtések - jegyzé meg Erzsébet asszony megvetőleg. -
                        Reménylem, nem ígérted meg?</p>
				<p>- Nem tőlem függ - felelte a király. - Szilágyi Mihály már intézkedett benne,
                        s én szentnek kívánom tekinteni, amit rendelt.</p>
				<p>- Úgy? - mondá a nagyasszony elborult homlokkal. - Hát Szilágyi Mihály?
                        Persze, most már csak Szilágyi Mihály. Miért nem mondod, hogy a
                        nagybátyád?</p>
				<p>- Hát a nagybátyám.</p>
				<p>- Hozzátehetnéd, hogy »a rab nagybátyám«. Oh, gyerekek, gyerekek!</p>
				<p>S szép, kéklő szemeit elöntötték a könnyek.</p>
				<p>Mátyás szemlátomást ellágyult.</p>
				<p>- De jó kegyelmednek, anyám, hogy sírhat. Látja, a király sohase sírhat,
                        pedig talán annak is fáj a szíve, de nem sírhat. A király az igazi rab,
                        rabja annak a tudatnak, hogy ő király. Ő nem lehet se finnyás, se válogatós.
                        Előttetek mások a dolgok, mert csak az egyik oldalukat nézhetitek. Ha azt
                        mondják: Szelistyére férfiakat telepítenek, hogy a földnek termése legyen,
                        akkor az előttetek okos cselekedet, de ha az asszonyok magoknak kérik a
                        férfiakat, akkor az előttetek szemérmetlen csúfság. A királynak ellenben
                        egyforma. Mert a királynak nemcsak arra kell gondolni, hogy a mező
                        kalászokat hozzon, hanem hogy katonái is teremjenek.</p>
				<p>- És mit akarsz ebből kihozni? - kérdi a nagyasszony élesen.</p>
				<p>- Azt, édes anyácskám - felelte a király szelíden -, hogy a király dolgába
                        nehéz valakinek avatkozni.</p>
				<p>- Értem fölségedet - szólt a nagyasszony kevély gúnnyal, s méltóságteljesen
                        fölemelve fejét, elvonult termeibe.</p>
				<p>Annyit mégis elért, hogy a királynak kedvét szegte ebben az ügyben, s bár
                        Prónay Balázs uram a szebeni ispán sürgető kérelmét is hozzácsatolta a saját
                        jelentéséhez, Mátyás nem intézkedett. A királyok emlékezőtehetsége sem jobb
                        a rostánál: a kis magok átesnek rajta, csak a nagyok maradnak fönn.</p>
				<p>Elmúlt egy év, de talán másfél is, és még minden a régiben volt, mikor a
                        király a Drágffy Anna lakodalmán szikrázó vidám hangulatban az egyik
                        teremben találkozik Dóczy Györggyel, a szebeni ispánnal.</p>
				<p>- Ah, te is itt vagy, Dóczy? Hát mi újság Erdélyben, beszélj nekünk! Hogy
                        vannak hű szászaink és derék oláhjaink?</p>
				<p>A megszólított mélyen meghajlott.</p>
				<p>- A felséged iránti hódolattól vannak áthatva.</p>
				<p>- És azok a te asszonyaid? Miféle asszonyok is? - szólt a király nevetve.</p>
				<p>Hárma-négyen is siettek őt kisegíteni.</p>
				<p>- A szelistyei asszonyok.</p>
				<p>- Igen, igen, a szelistyei asszonyok. Mi van most velük?</p>
				<p>- Azok bizony még mindig várják az ígéretet - felelte Dóczy mosolyogva.</p>
				<p>A király elgondolkozott és a homlokán összejött a történelmi nevezetességű
                        három ránc.</p>
				<p>- Hát az nem oly könnyű dolog, amilyennek gondolnátok. Mert Bánffy
                        meglehetősen elrontotta kalkulusunkat. Bánffy azt meséli, hogy az asszonyok
                        éppenséggel nem takarosak. Hja, akkor ez nagyon nehéz. Mert kit küldhetnék
                        én oda? A harcképtelenné vált katonákat, zsoldosokat. De hát az legyen-e a
                        hadi érdemek jutalma, hogy rút boszorkányok és Xantippék közé dobják a
                        megrokkant katonát? Vagy küldjem letelepíteni az idegen fajbeli foglyokat?
                        De, uramistenem, hisz azok onnan okvetlenül megszökdösnek.</p>
				<p>- Fölséged okoskodása bölcs és tökéletes - felelte a szebeni ispán szintén
                        tréfásan -, csak a kiindulási pont hibás, mert a szelistyei asszonyok inkább
                        mondhatók szépeknek, mintsem közönségeseknek.</p>
				<p>A király nevetett.</p>
				<p>- No, azt végezzétek el Bánffyval, mert most már én nem tudom, kinek higgyek,
                        vagy pedig (s pajkosan hunyorított a szemével) küldj föl belőlük egy kis
                        mustrát.</p>
				<p>*</p>
				<p>Szántó-vető ember abroszából sok mag esik a barázdára vagy az útra, sokat
                        fölcsíp a madár, abból nem lesz kalász. A király nagyobb úr, de az ő
                        szavából se lesz mindenikből kalász, sok vész el abból is, soknak pedig
                        magja sincs. Ha okos a király, beszéljen keveset (ha nem okos, még
                        kevesebbet beszéljen). Mert, hogy nem mindenik szavából lesz kalász, az még
                        a kisebbik baj, nagyobb baj az, hogy némelyikből még kalász lesz, ha nem
                        kellene is. Hát abból a kevésből is, amit beszélhetne, hallgasson el
                        sokat.</p>
				<p>Most is mi nem történt. Az ördög se gondolt rá. Pünkösdkor kiment a király a
                        várpalotai kastélyába. Ez volt a pajkos legénytanya. (Újlakiné asszonyom
                        elnevezte Gyehennáriumnak.) Ha egy-két görbe napot akart csinálni a király,
                        ide bújt el bizalmas pajtásaival, a Czobor-fiúkkal, a fiatal Kanizsayval,
                        Guthy Pállal, Rozgonyi Gergellyel, szóval néhány maga korú főúrral,
                        otthagyva olasz mestereit, tudósait és a nagyképű országnagyokat. Maga
                        Szilágyi hozta ezt így szokásba. Juventus ventus: hadd szellőzze ki a fejét
                        a sok tudományoktól s hadd élvezze a kamasz-évek gyönyörűségeit is. Itt
                        aztán ittak, ettek, pajkoskodtak, birkóztak, labdáztak, hancúroztak a
                        fiatalok a maguk módja szerint, gyakran magát az ifjú királyt is földhöz
                        vágták és nem lett belőle felségsértés, mert Várpalotán éppen ez a nagy
                        egyenlőség a virtus, hadd maradjon a ceremónia Budára.</p>
				<p>Ezidén is idegyűltek pünkösd ünnepére. Maga a király már pünkösd péntekén
                        kijött Mujkó nevű bolondjával, a pajtások egy része szombaton délelőtt
                        érkezett, csak az egy Báthory Pista vágtatott be híres »Lipityke« nevű
                        kancáján késő este.</p>
				<p>Nagy riadással fogadták:</p>
				<p>- Honnan jössz? Hol késtél annyira? Csak nem valami kaland?</p>
				<p>- Budáról jövök egyenest.</p>
				<p>- Mi újság ott reggel óta?</p>
				<p>Elkezdte mesélni a legfrissebb országos és udvari híreket, egyszerre csak
                        kitört nagy mohón, a kezeit összecsapva:</p>
				<p>- Jaj, felséges uram, micsoda szépséges három nőt küldött föl mustrának
                        Szelistyéről Dóczy György.</p>
				<p>- Ne beszélj!</p>
				<p>- Harmatból, virágból összeszőtt tündérek. Egész Buda kiszaladt a csodájukra,
                        mikor ma déltájban bevonultak fölpántlikázott szekéren.</p>
				<p>- Igazán olyan szépek? Nem tréfálsz, Báthory?</p>
				<p>- Szúrassa ki a szememet fölséged, ha kisülne rám, hogy szebbeket is láttam
                        valaha.</p>
				<p>- Mennydörgettét! Mi történt velök?</p>
				<p>- Fölséged távollétében a palatinus uram beszélt velök.</p>
				<p>- És mit mondott nekik a palatinus?</p>
				<p>- Hallottam, hogy megcsipkedte volna őket őkegyelme - mert nem állhatja azt
                        meg öreg ember sem -, de hogy mit mondott nekik, azt nem tudom. Alkalmasint
                        vagy azt, hogy várják meg a királyt, vagy azt, hogy elég, ha ő látta, majd
                        teszen tanúságot a szépségükről…</p>
				<p>- No, azt csak mégse mondta - szakítá félbe a király. - Legokosabb lett
                        volna, ha egyenest ide küldi. Istenemre mondom, egy kis trécselés, egy kis
                        dévánkodás e gyermeteg pásztornép egyszerű leányaival fölvidítana bennünket.
                        Mit szóltok hozzá, urak?</p>
				<p>A víg legények mind helyeselték a király szavait. Hiszen helyeselnék akkor
                        is, ha veszély támadna nyomukban, hát még ha csak méz buggyanhat ki.</p>
				<p>- Jó volna csatlóst küldeni értök Budára - indítványozta Drágffy
                        Barnabás.</p>
				<p>- Szólítsak egyet? - kapott mohón az eszmén Rozgonyi Gergely, csinos, sasorrú
                        legényke.</p>
				<p>- Hohó! Megállj csak! Meg kell még azt előbb gondolni - vágott közbe Mátyás,
                        aki a kicsiny dolgoknál is szeretett bölcselkedni. - Az eset elvégre is nem
                        a közönségesekből való és semmi esetre se okos dolog. Ergo bolond dolog.
                        Következésképpen a bolondtól kell benne tanácsot kérni. Hívjátok ide
                        Mujkót!</p>
				<p>Keresték négyen is, mint a tűt, míg végre megtalálták a gazdasági udvaron, az
                        ólaknál, ahol állítólag a disznók röfögését figyelte, mert ilyenfélékből
                        állt a mestersége. Nem szabad az udvari bolondot úgy képzelni, ahogy a
                        könyvek leírják: hogy csak úgy dől belőle a sok elmésség és a szikra, mint a
                        Vezuvból a láva. Ördögöt dől. A középkor összes bolondjai se mondtak annyi
                        szellemességet, ami tíz lapon el ne férne. Ritka holló a finom ötlet még a
                        versaillesi udvarnál is - hát még Mujkónál!</p>
				<p>Mujkó nem volt egyéb, mint egy különben izmos, jóképű, félbenmaradt véndiák,
                        aki beállhatott volna katonának vagy egyéb hasznos embernek, de őneki a
                        léhaság tetszett jobban. Egy közönséges bohém volt, egy kicsit elevenebb
                        ésszel, mint a környezet, és némi figurázási ügyességgel. Holmi apró
                        csínyekkel és többnyire kétes értékű tréfákkal mulattatta urát. Pompásan
                        tudta utánozni a távoli kutyaugatást, a macskák nyávogását, az Erzsébet
                        nagyasszony palotahölgyeinek pipiskedő járását, szájmozgását, de mégis a
                        legjobban imitálta Gara László volt palatinust, úgyhogy mikor néha az asztal
                        alá bújva megszólalt az exnádor hangján, mindenki megesküdött volna rá, hogy
                        őkegyelme beszél ki onnan, valamely különös csoda által oda jutva.</p>
				<p>Mujkót csakhamar előkerítették, jött nagy ugrándozva egy szakajtóval a fején,
                        mely minduntalan leesett, de esés közben fölkapta a lábával és ugyancsak a
                        lábával tette föl a fejére. Az efféle produkcióktól persze felette el voltak
                        ragadtatva az urak.</p>
				<p>- No, bolond - szólítá meg a király -, adj most nekünk okos tanácsot.</p>
				<p>S elbeszélte a szelistyei asszonyok megérkezését, akik most Budán vannak, s
                        akiknek idehozatala képezi a megfontolás tárgyát.</p>
				<p>A bolond vigyorgott (látszott, hogy csak a mesterség kedvéért teszi), azután
                        megszólalt a Vitéz érsek kenetes hangján, ami általános derültséget
                        keltett.</p>
				<p>- Hm, értelek, keresztény atyámfia, oh király! (Szemöldjeit felhúzta a
                        homlokára.) Szeretnéd megnyugtatni a lelkiismeretedet, s arra elég flastrom
                        egy bolond szava. Bizony, mondom neked, úgy cselekszel, mintha a seregély a
                        rigótól kérdezné: szabad-e tiltott szőlőt kóstolni?</p>
				<p>A király elmosolyodott, s türelmetlenül vágott közbe:</p>
				<p>- Nos, és mit mond ehhez a rigó?</p>
				<p>- A rigó azt fütyüli: Fölséges seregély úr, ha serio erkölcsösnek tetszik
                        lenni, ne tőlem, bűnös rigótól kérdezze, de ne terheltessék a csőszhöz
                        fordulni. Kérdezze meg fölséged az esztergomi érsektől.</p>
				<p>- Hahaha! - kacagtak az urak. - Nem is volna rossz! Micsoda szemeket vágna
                        ehhez a főtisztelendő!</p>
				<p>Mátyás a köntöse apró ezüst gombjaival játszadozott, azokat sorba
                        morzsolgatva az ujjaival, ami rendes szokása volt később is, ha némi
                        zavarban volt vagy nem tudta magát hirtelen elhatározni. De ez csak
                        pillanatokig tartott nála.</p>
				<p>- Az érsekek - jegyzé meg vidáman - nagyon óvatos stiliszták, Mujkó barátom.
                        Azt találná felelni érsek úr is, amit az elődje egykor: Nolite timere bonum
                        est si omnes consentiunt ego non contradico. És hagyján. Az óvatos érsek nem
                        abnormitás. De mit szóljunk egy óvatos bolondhoz, aminő te vagy? Ez már
                        fölfordított világ. Hát jól van, fordítsuk föl, urak, alaposan egy napra.
                        Add ki, Rozgonyi, a parancsot, hogy csatlós induljon a szelistyei
                        asszonyokért. Hadd legyen egy kis bohókás dáridó Palotán. - Beszéld meg a
                        többit a szakáccsal, Kanizsay! De ezen a lakomán, jól ide figyeljetek, urak,
                        minden föl lesz fordítva: Mujkó lesz a király, lakájok lesznek a főurak, mi
                        pedig leszünk a szolgák, akik tálalunk nekik. Értesz engem, Báthory?</p>
				<p>- Ahogy vesszük, fölség, értem is, nem is.</p>
				<p>- Pedig, lássátok, egyszerű a dolog. Ha mi állnánk szemben az asszonyokkal,
                        mint főurak, nekünk a szolgák nem parancsolhatnák meg, hogy illedelmesen
                        viseljük magunkat, de ha ők lesznek a főurak, mi rájuk parancsoljuk a jó
                        magaviseletet. Ez az egyik. Mármost aztán a szolgák nem mernek semmi
                        illetlenséget elkövetni: tehát nem szivároghat ki az a hír, hogy az urak nem
                        szépen viselték magukat. Nem lesz belőle pletyka Budán. Ha pedig mi mégis
                        egy kicsit fesztelenül találnánk mulatni, az akkor a szolgák rovására lesz.
                        Ez a másik. A harmadik meg aztán az a sok vidám bohóság, tarka tréfa, ami
                        ebből a különös helyzetből ki fog hasadozni.</p>
				<p>A víg pajtások ujjongva helyeselték, s egymásnak súgták nagy titokban - még
                        akkoriban igen ritkán dicsérték a nagyokat szemtől szembe -:</p>
				<p>- Több esze van ennek a kiskörmében, mint a mi kobakjainkban összevéve.</p>
				<p>- És mikor érkeznének meg az asszonyok? - kérdé Vojkffy Antal.</p>
				<p>- Hát körülbelül holnapután délelőtt, úgy kell intézni.</p>
				<p>- De ehhez egész nagy átalakítás kell, a szolgákat voltaképpen díszruhába
                        kellene öltöztetni, bársonyba, bíborba.</p>
				<p>- Úgy van, úgy, kápráztató fényt kellene kifejteni.</p>
				<p>- Persze - szólt a király -, de díszruháink itt Palotán nincsenek. Az pedig
                        baj azért, mert ti talán jók volnátok főuraknak a mostani ruhátokban is, de
                        ők nem lesznek jók a ti ruháitokban. A születés előkelősége és az alacsony
                        származás közt bizonyára van valami szemmel észrevehető különbség, tátongó
                        hézag. Isten meghagyta azt, nem tudom, miért. De nagy súlyt nem fektetett
                        rá, mert megengedte, hogy azt egy jó szabó betömhesse. Az embereinknek
                        okvetlen mutatniok kell valamit, mert még a szelistyei asszonyok is
                        észrevehetnék a turpisságot. Hiszen tudjátok, hogy az asszonyokban, még az
                        úgynevezett ostobákban is, különös tehetségek és ösztönök vannak elrejtve.
                        Igen, igen, gondoskodni kell. Jó, hogy szóltál, Vojkffy. Hadd menjen egy
                        szekér Budára díszruhákért. Mujkónak azonfelül egy ócska hermelinpalástot is
                        kell hozatni.</p>
			</div>
			<div type="chapter">
				<head>III. FEJEZET</head>
				<head>A KOLLEKCIÓ</head>
				<p>Téves hitet szórtak el az írók, a színpadok és a régi festők a hajdani urak
                        viseletéről. Másképp képzelni se tudjuk őket, mint gálában, a papagáj összes
                        színeiben, paszomántos bársony vagy brokátselyem mentékben, csörömpölő
                        fringiákkal. Úgy, de e régi főurak se ültek örökké a piktor előtt, se nem
                        lépegettek koronázási menetekben; Czobor gróf vagy Gara úr néha kiment az
                        istállóba a lovakat és a mezőre a vetéseket megnézni, s kivált ha özvegy
                        volt, néha bekukkantott a falusi parasztházakba is, egy kicsit legyeskedni a
                        szép vászonnépséggel, s ahhoz nem húzott se páncélinget, se gyémántforgós
                        csalmát, se brokát dolmányt. A gálaruha éppen oly mellékes volt akkor is,
                        mint aminő ma, s nem is minden úrnak volt gálaruhája - vagyis legalább nem
                        volt fényes; a családból sokszor három nemzedék is egy ugyanazon krispinben
                        járt fel az udvarhoz, mely bizony meg is volt foltozva a könyökön, vagy
                        egyebütt.</p>
				<p>Íróink, tudósaink, akik tanulmányokat tettek e téren, folyton csak a
                        gálaruhákat kutatják, s így most már egészen tiszta tudomásunk van őseinknek
                        arról a viseletéről, amit nem viseltek, de amit viseltek, arra nem vet ügyet
                        senki.</p>
				<p>A főurak hétköznapi viselete csak a posztó finomságában különbözik a kis
                        urakétól. Ippri posztó, csemelet, fusztán, dorniki vagy tournai-i szövet-e?
                        Ez jelenti, ki milyen módú. Többnyire kék vagy fekete, lengyeles szabású,
                        rézsút hasított köntös fedte a felső testet némi kevés zsinórral. Ezt
                        »kabadion«-nak hívták akkor. Maga Mátyás is ilyet hordott fekete bársonyból;
                        a maihoz hasonló szűk magyar nadrág egészíté ki ezt és csalma.</p>
				<p>Csak a gálaruha változott sűrűn az egyes királyok alatt, rendesen a különféle
                        külföldi befolyások ereje alatt, míg a hétköznapi viselet stagnált
                        századokon át. A hopmesterek nem tartották érdemesnek hozzányúlni, de nem is
                        lehetett volna, mert hiszen a díszkertek növényeit könnyű változtatni, de a
                        véghetetlen rétségek füve mindig csak az marad, ami volt.</p>
				<p>Egyes divatdolgokat, az igaz, fölkapott a kisnemesség is, sokszor anélkül,
                        hogy jelentőségét tudná. Így például most a structollak helyett a darutoll
                        jött általános használatba, mégpedig a csalma hátulsó részébe szúrva. Egy
                        kis szelíd talpnyalás az egész. A megboldogult Hunyadi János viselte
                        így.</p>
				<p>Hát igen. Az egész ország úszott a lojalitásban, és az oligarchia is
                        átcsapott egyik végletből a másikba. Az imént még lenézték a
                        Hunyadi-családból származó királyt és ezt nem is titkolták, de amióta az a
                        nagybátyját elfogatta s a Fridrikkel szövetkező pártos urakat megtörte,
                        megszeppenve borultak a lábaihoz. Ohó, hát harapni is tud a kis király?
                        Hisz az akkor más.</p>
				<p>A budai udvarnál felütötte fejét a bizantinizmus. Nagy fény és kápráztató
                        pompa vonult be vele; mindenki igyekezett a király kedvét keresni s közelebb
                        férkőzni a bizalmához különféle pretextusok alatt.</p>
				<p>Nem csuda, ha Dóczynak is eszébe jutott a király tréfás szava, hogy küldjön
                        egy kis mustrát a szelistyei asszonyokból.</p>
				<p>Különben is fösvény cape-rape ember volt, a nép el is nevezte »éhes
                        Dóczy«-nak. Egy denár haszonért képes lett volna a szúnyogot is megnyúzni.
                        Már pedig nem csekély értékemelkedés lenne a birtokain, ha a szelistyei
                        asszonyok bohókás kívánsága révén egypár-száz férfijobbágyhoz jutna. Akkor
                        még a birtok nem aszerint számított: hány hold, hanem hány lélek. Egy
                        asszony a férjével együtt a földesúr szerint két lélek, de csak egy test, a
                        papok szerint két test, de egy lélek.</p>
				<p>Dóczy tehát nem volt rest, kiadta a rendeletet az embereinek, hogy
                        hajkurásszanak fel a széles környéken valahol valamely tökéletes szépségű
                        asszonyszemélyeket. Mert nem kell okvetlenül szelistyeieknek lenni. Hiszen a
                        probléma megoldásának a módja egészen világos. Nem minden szelistyei asszony
                        lehet szép asszony, de minden szép asszony lehet szelistyei asszony. Est
                        modus in rebus.</p>
				<p>Csakhamar ki is vetődött Szebenben egy Schramm Mária nevű, lenhajú
                        özvegyasszony. A gondviselés két heti házasság után vette magához az urát,
                        egyszerű vargaembert. Ő is jól járt, mert nem kell több csizmát varrnia,
                        isten nyugosztalja meg, Dóczy is jól járt, mert megvolt most már a
                        fundamentum. Egy káprázatos szőke asszonyka. Finom, hosszúkás arca volt,
                        fehér, gyöngéd, mint a hab, ahhoz járultak a legszebb kék szemek, és olyan
                        termet, mint a szarvasé. Dóczy házat és három telket ajándékozott neki
                        Szelistyén, ha oda megy lakni s vállalja a Budára való menetelt, ami végre
                        is jó pünkösdi mulatság, tejben-vajban fürösztik, sőt bizonyosan meg is
                        ajándékozza a király.</p>
				<p>Mikor megvolt a legszebb szőke, Dóczy azt parancsolá a prefektusának, Rostó
                        Mihály uramnak:</p>
				<p>- Keressenek hozzá egy szép feketét!</p>
				<p>- Az a legkönnyebb. Csak sorba kell vennem vasárnaponkint az oláh
                        templomokat, mikor a kiöltöztetett fehérnépek együtt vannak.</p>
				<p>Az öreg Rostó kevély volt arra, hogy ő szakértő az asszonyokban, s csakugyan
                        sorba vette az oláh templomokat. Mert ott kell azt keresni - mindennek
                        megvan a maga helye. Ezekben a kis templomokban még a Szűz Mária is
                        megbarnult.</p>
				<p>Hát talált is Marginenben olyan gyönyörűséges »fátá«-t, hogy a király szemét
                        is megbabonázza. Egy kecskepásztornak a Vuca (Veturia) nevű hajadon
                        leányzója, olyan szemekkel, mint a bogár, s olyan hajjal, mint a korom, s
                        mégis, ha a napfényen nézte valaki, úgy látszott, mintha sajátságos kék
                        zománca lenne, akár a vasvarjú szárnyának. Olajbarna arcbőrén rózsák
                        nyíltak, mint ahogy a vérbélű barack hamván átütődik a belső pirosság.</p>
				<p>Csakhogy a Vucát nem könnyű volt megszerezni a szelistyei lakosnak, mert az
                        apja a havasalföldi vajda jobbágya, s a leány már el volt szerződve a
                        következő mindszentektől a vajda udvarába. Emiatt most már tárgyalásokat
                        kellett megindítani. A vajda látatlanban három nemes paripát követelt a
                        kecskepásztorért és leányáért. Meg is adták Rostóék két kézzel.</p>
				<p>Omne trinum perfectum. Harmadiknak most már egy gesztenyeszínű vászonszemély
                        kellene.</p>
				<p>Vert is a hír egyről, valami Gergely Annáról, Málnáson, Háromszéken. Ezt
                        szerezze meg kend a kollekcióba, ha ember kend a talpán, Rostó uram!</p>
				<p>Nagy, tagbaszakadt menyecske, hatalmas csípőkkel és olyan termettel, mint a
                        Fridrik császár egy-egy landsknechtje, de amellett olyan pici lábakkal,
                        kezekkel, mint a piskóta, és olyan üde, édes arccal, mint a harmat. Ej, de
                        lehetett anya, aki szülte!</p>
				<p>Hát még az a fölséges dióbarna szeme, hosszú haja - nagy kár, hogy orton
                        alatt van, mert ha kibontaná, a bokáját verné. A szemei pedig - soha még
                        ezeknél csalókább szemeket: ha ő néz velük, sötétzöldek, ha más néz azokba,
                        sötétkékek.</p>
				<p>Rostó Mihály uramnak annyira föl volt birizgálva az ambíciója, hogy nem
                        pihent addig, míg Gergely Annát is rávette a budai útra, tyúkkal és
                        kaláccsal.</p>
				<p>Pünkösd előtt egy héttel útra kelhettek végre, nagy pompával, fölpántlikázott
                        lovakon, maga a prefektus uram kísérte őket Budára. Dóczy nem is látta őket,
                        mert azt tanácsolta neki Rostó:</p>
				<p>- Ne nézze meg kegyelmed, mert úgy segéljen, egyet se küld el a királynak.
                        Fogadja tanácsom.</p>
				<p>A szép teremtések maguk is hozzákészültek a nagy eseményekhez, melyek rájuk
                        várnak.</p>
				<p>Schramm Mária, aki mindig csak arra a nagy ajándékra gondolt, amit a király
                        ad neki, ahogy a mesékben előfordul: »Válassz, lányom, valamit, ami a
                        szívednek, szádnak tetszik«, aziránt kérdezte meg nagy szemérmetesen a
                        szebeni szász papot, hogy a király összes portékái közül melyik a legtöbbet
                        érő?</p>
				<p>- Az, amit nagy ünnepélyeken a fején visel.</p>
				<p>A Vuca nem kérdezett semmit se. Ostoba kis golyhó volt. Csak nevetgélni
                        tudott. Tetszett neki, hogy a király elé viszik, hogy sok vidéket, sok
                        várost lát, hogy szép új ruhákat kap, és csengős lovakon, kocsin fog utazni,
                        mint egy kastélyos kisasszony. Aztán folyton pecsenyét eszik és cukros
                        süteményeket az úton. Hát mi jó is lehetne még ezenkívül a világon?</p>
				<p>Az okos Gergely Anna, mielőtt indultak volna, nagyapjával tanácskozott, hogy
                        miképpen viselkedjék a király házában, az ő színe előtt.</p>
				<p>Az öreg furfangos góbé sokáig gondolkozott, míg végre eléje loccsantotta a
                        követendő magatartást.</p>
				<p>- Ne egyél, csak ha kínálnak, ne szólj, csak ha kérdeznek, és minthogy a
                        nagyurak mindenben az ellenkezőjét teszik annak, amit a közönséges okos
                        emberek, hát mindenben azt tedd te is, leányocskám, amit nem akarsz, aminek
                        épp az ellenkezőjét cselekednéd, ha nem volnál közöttük.</p>
				<p>Így indultak meg vígan, egy társzekérrel mögöttük, tele eleséggel és egy főző
                        asszonnyal. A társzekéren volt sátor, kondérok, üstök, ágyneműek, ott
                        ütötték fel a vendéglőt a mezőkön, ahol nekik tetszett, leginkább források
                        mellett. Együtt is háltak egy sátorban. Öröm volt még akkor utazgatni.
                        Szegény Rostó Mihály uram, de sokszor gondolta: »Hej, ha most fiatalabb
                        volnék vagy húsz évvel!« </p>
				<p>Kedves hiú portékák voltak, meg kell adni; a végén is kisütötte Rostó uram,
                        hogy nem annyira a Budára való érkezést várják nagy nehezen epedezve, hanem
                        az utolsó éjjeli állomást, amikor aztán reggelre kelve fölbontják a nagy
                        ládát, mely a társzekér alján piroslott borjúbőrös külsejével. Abban voltak
                        a szemvakító nagy kincsek. Az új ruhák, amiket az utolsó reggel fölvesznek,
                        hogy azokban vonulhassanak föl Budavárba. Igazi mesterek varrták Szebenben,
                        csupa drágalátos finom kelméből.</p>
				<p>Valami is volt az, mikor felöltözködtek! Rostó uram apró szemei valóságos
                        bögölyszemekké híztak a gyönyörűségtől. Schramm Mária hosszú morit-szoknyát
                        kapott, sötétkék kacabajkát, ezüst csatokkal, ugyancsak olyan csat volt a
                        cipőcskéin is. Az aranyos sárga haját csepesz takarta el féloldalt, mely az
                        arcot félkör-alakban vette körül s egész vállig lenyúlt az alsó
                        fodraival.</p>
				<p>A kis Vuca ellenben fölvette a földkerekség legcsinosabb katrincáját, karcsú
                        dereka körül finom lenge szövetből való pestimánt csavart. Ehhez járult a
                        szép filigrán bocskorka, piros karmazsin bőrből, melynek a szíjai egész a
                        térdéig kígyóztak a formás lábikráin. Meg lehetett abba a találgatásba
                        bolondulni, hogy melyik a különb közülök.</p>
				<p>Hát még Gergely Anna! Oh, Mária, Szent József, de szép volt! Piros pettyes,
                        kék falú rokolyájában, rojtos, suhogó kötényében, melynek a fele fel volt
                        hajtva, kackiásan, ingerkedőn, sárga szattyáncsizma illett ehhez, a fejére
                        pedig fátyolos ortont kötött.</p>
				<p>Ma már nem is igen tudják, mi volt az orton. Azok a szép asszonyok, akik
                        abban kényeskedtek, páváskodtak valaha, ma már csak növény alakjában élnek.
                        De mit beszélek én, hogy »csak«, mikor azt is mondhatnám: »megint«. Megint
                        élnek növény alakjában, s megint ad a természet a tetejökbe rózsát,
                        virágpártát, vagy valami színes csecsebecsét a zöld egyéniségük
                        fölékesítésére. Csont lettek, hamu lettek, por lettek, most már növények, és
                        még isten tudja mire vihetik, csak asszonyok nem igen lesznek többé. Az
                        ortont csak ők támaszthatnák föl, pedig az orton nincs is eltemetve, itt
                        őgyeleg, de csak a negyedik rend asszonyainak a fején, ahol sokkal mélyebben
                        van elásva, mintha öt század feledékenysége takarná. Az orton nem volt más
                        voltaképpen, mint a fejkendő, melyet ma is használnak a mesterasszonyok és
                        parasztnők, de valamint a turbán is csak fejkendő, míg a megkötés módja nem
                        teszi turbánná, úgy a fejkendő is ortonná vált, ha már a fej benne volt.
                        Mátyás idejében ortont viselt minden asszony, a királyné, a grófné, a
                        kántorné és a parasztasszony. Csak a megkötés változott.</p>
				<p>Ah, orton, orton! Te minden ruhadarabok közt a legfecsegőbb. A renaissance
                        minden poézise benned van, te irigy kendőcske, mely fölszíttad a haj
                        illatát, és elárultál némelyeket, amiket a mostani kalap eltitkol. Az orton
                        megkötési módja mindig jelentett valamit, a koron és hangulaton kívül is,
                        mert hiszen kort és hangulatot a mai női öltözék is kifejez. De az orton
                        azontúl is fecsegett.</p>
				<p>Másképp kötötte az ortont a matróna (elöl lógott a kendő két csücske),
                        másképp kötötte a bánatos özvegy (körülcsavarta széleivel a nyakát), és
                        másképp a csintalan menyecske (hátul volt a bog a kontyon s hátul lógtak le
                        a kendő szélei). Egyebet jelentett, ha az orton lejött a homlokra (ez a
                        lemondás: nem vagyok látható), ha a homlok szabadon maradt, az a tetszeni
                        vágyás, ha az orton hanyagul lecsúszva a hajból is látni engedett valamit,
                        az akkor annyi, hogy »itt vagyok, olvadok«. Aztán jött a színek szerinti
                        beszéd: piros orton, kék orton, sárga orton, fehér orton; hozományt jelzett
                        az özvegynél, ha csipkével volt körülszegve. A vagyoni állapotot ellenben a
                        kelme határozta: a gyolcs, a tafota vagy a fátyolselyem, mely utóbbi csak a
                        főúri asszonyoknak dukált, akik nagy parádé alkalmával az orton vagy a
                        csepesz fölé még kalapot is tettek a fejükre.</p>
				<p>Hanem ez egyszer hiába öltöztek ki a mi asszonyaink. Öreg Budavárban (már
                        akkor is öreg volt) a főkapunál útjokat állták a lándzsás őrök:</p>
				<p>- Mi járatban vagytok, jó asszonyok, szép asszonyok?</p>
				<p>Rostó uram felelt helyettük:</p>
				<p>- A király elé megyünk.</p>
				<p>- Nincs itthon a király.</p>
				<p>- Hát hol van?</p>
				<p>- Várpalotán, de oda nem szabad utána menni.</p>
				<p>Rostó uram megvakarta a fejét, s dohogott valami olyanfélét, hogy a királynak
                        mindig Budán kellene lennie, mint ahogy a vizes korsó, amiből az ember a
                        szomjúság ellen iszik, mindig egy helyen áll a pitvarbeli padkán.</p>
				<p>- Ejnye, fikom-adta! Mit csináljunk most már, kecskebéka leányocskák?</p>
				<p>Nagy népcsődület támadt körültük, tele van az utca ilyen helyen léhűtőkkel.
                        Csinos lovagok, leventék megállottak; ahol méz van, ottan mindjárt vannak
                        legyek is.</p>
				<p>Egyik-másik beszédbe próbált ereszkedni, de milyen szemtelenek ezek a városi
                        urak!</p>
				<p>- Mit hoz, bátya?</p>
				<p>- Azt már csak a királynak mondanám meg - felelte Rostó uram begombolkozva -,
                        elég baj az, hogy nincsen idehaza.</p>
				<p>- Itthon van a helyettese, a palatinus.</p>
				<p>Gondolta Rostó uram: - No, csakugyan. Elmegyek a palatinushoz. Ha nem
                        használ, nem árt.</p>
				<p>Nem könnyű volt bejutni a palatinushoz. Irdatlan nagy úr ám Országh Mihály
                        uram. Jó egy óra hosszat vártak, míg végre a janitor kinyitotta az ajtót,
                        hogy bemehetnek.</p>
				<p>A palatinust, görnyedt, ősz hajú, fehér szakállú öreg urat, láthatólag
                        meglepte a három szépség, mintha csak a gráciák állnának előtte kecsesen,
                        félénken, elbűvölőn.</p>
				<p>Rostó uram egy latin orációba kezdett, de mindjárt a harmadik szóba
                        belesült.</p>
				<p>- Sohase kínlódjék kend - szakítá félbe a nádorispán, majd nyájasan fordult a
                        nőkhöz: - Miféle küldöttség vagytok?</p>
				<p>- Nem küldöttség ezek, kegyelmes uram, instálom, de mustra.</p>
				<p>- Mustra? - csodálkozott a palatinus. - Meg van kend kompolyodva? Nem
                        értem.</p>
				<p>Mire Rostó uram nagy zavarban, meglehetősen akadozva elmondta az egész
                        tényállást elejétől végig, hogy ő a szebeni gróf prefektusa, s minthogy a
                        király mustrát kívánt a szelistyei asszonyokból, ím, itt küldi a szebeni
                        gróf mutatónak az ide mellékelt vászonnépséget annak a bizonyságául, hogy
                        csinosak, és a többi meg a többi. De mivel a király őfelsége nincsen Budán,
                        hát azért jöttek el a király helyetteséhez.</p>
				<p>A palatinus elmosolyodott. A hagyomány szerint megcsipkedte a szép kis Vuca
                        állát, aztán így szólt volna ősz bajszát sodorgatva:</p>
				<p>- Jaj, lelkem, lelkem, hiszen igaz, hogy a király helyettese vagyok, de nem
                        minden ügyekben bírom őt helyettesíteni. Úgy rémlik nekem, hogy ez is
                        azokhoz tartozik.</p>
				<p>- Hát mármost mit tanácsol, kegyelmes uram?</p>
				<p>- Várják be a királyt, míg megjön.</p>
				<p>Aminthogy nem is lehetett egyebet tenni józan fővel. Rostó uram tehát
                        egyelőre szállás után látott, jól ismervén itt Budán a dörgést, minthogy
                        fiatalabb éveiben itt szolgált Baumkirchner Andrásnál, a mostani pozsonyi
                        grófnál, mint komornyik. Tudta, merre van a két vendégfogadó, a »Kelempász
                        madár« és a »Fekete bivaly«. Hát biz azok farkasszemet nézve szemben álltak
                        egymással azon a helyen, ahol a mostani pénzügyminisztérium van, de még a
                        Mátyás-templom telkének is egy része a »Kelempász madár«-hoz tartozott.</p>
				<p>Odaérvén, habozva álltak meg a két egyforma kinézésű alház előtt.</p>
				<p>A »Fekete bivaly« környékén nagy nyüzsgés, elevenség mutatkozott. A kinyitott
                        ablakon át nagy zsongás-bongás hangzott, és sűrűn voltak láthatók
                        emberfejek, míg a »Kelempász madár« csöndesnek, kihaltnak látszott (pedig
                        csak az imént harangozták el a delet a Boldogasszony-templom tornyában),
                        mint valami elátkozott épület. - Nem lehetett ott egy vendég se, mert a
                        korcsmáros maga is künn ült a padkán és hegedült.</p>
				<p>- No, hova szálljunk, kis csirkék?</p>
				<p>- Szebb a kelempász, mint a bivaly - mondá Gergely Anna, aki a vendéglő
                        ajtaja fölötti mélyedésbe beillesztett domborművű mókust nézegette, vagyis a
                        kelempász madarat, mert így nevezték azelőtt mókus urat a kalimpáló
                        taglejtései miatt.</p>
				<p>- Hm - felelte Rostó uram -, de a bivaly erősebb.</p>
				<p>- A Kelempász csendesebb hely - vélte a szende Schramm Mária.</p>
				<p>- Hm - felelte Rostó uram -, de a Bivalyban bizonyosan jobb bort mérnek, mert
                        különben nem tódulna oda a sok vendég.</p>
				<p>- Ah, istenem, micsoda gyönyörű muzsika! - kiáltá a kis Vuca, a Rostó
                        kedvence, elragadtatva - gyerünk ide, ugyan gyerünk ide, nemzetes
                        nagyuram!</p>
				<p>Ennek aztán nem bírt ellentállni Rostó, és a »Kelempász madár«-ba szálltak
                        be, amin fölötte csodálkozék a korcsmáros, egyszerre abbahagyva a
                        hegedülést.</p>
				<p>- Kit keresnek? - kérdé kíváncsian.</p>
				<p>- Ebédet és kvártélyt - felelte Rostó -, a lovaknak pedig istállót és
                        takarmányt. Kapunk-e vagy nem?</p>
				<p>Mire lekapta a sapkáját és bekiáltott lelkendezve:</p>
				<p>- Anyó, anyó! Vendégek vannak! - Aztán a jöttek felé fordult: - Mindjárt lesz
                        minden, csak tessék beljebb kerülni.</p>
				<p>A korcsmáros kiáltására egy öreg anyóka tipegett-tapogott elő, ropogós gyolcs
                        csepeszben, csoszogó papucsokban, csörömpölő kulcsokkal a fehér köténye
                        mellé szúrva. Látszott rajta, hogy nem hitt az egyszerű szónak, kijött
                        személyesen megnézni a csodát, hogy vendégek vannak a »Kelempász
                        madár«-ban.</p>
				<p>- Oh, no, oh no, csakugyan… Jaj, lelkecskéim, jaj, lelkecskéim (figyelmesen
                        nézegette meg a gyönyörű jövevényeket.) Még a helyet is megfúvom, ahová
                        leültök, ha már így megtiszteltetek bennünket. Olyan csirkéim, libáim
                        vannak, mint egy-egy medve.</p>
				<p>S ezzel térült, fordult, mint a karika, egy-két vén szolgáló is mozgásba
                        jött, s olyan sercegés lett negyedóra múlva, hogy a Szentgyörgyiék és Garáék
                        kutyái mind odagyűltek a konyhaablak mellé, a finom illatokat szagolni.</p>
			</div>
			<div type="chapter">
				<head>IV. FEJEZET</head>
				<head>A KELEMPÁSZ VERSENGÉSE A BIVALLYAL</head>
				<p>A vendéglőnek különben nem sok értelme volt ebben a régi világban, mikor
                        minden ház megnyílt a vendég előtt, még Budán is, ahol pedig sok volt a
                        betelepített német. A korcsma nem is annyira az idegeneknek kellett, mint
                        inkább magoknak a burgereknek, mert mit csináljanak otthon unalmukban,
                        például olyankor, ha vendégük nincs? Azonfelül a polgári kimenő és a
                        feleségtelen állapot, ha csak órákra terjedő is, jólesett ezekben a sötét
                        századokban is.</p>
				<p>Aztán ezek az akkori burgerek kemény gyerekek voltak, éppen nem hasonlóak a
                        maiakhoz. Még nem fogyott el a virtus kenyere, amelyből sokáig táplálkoztak.
                        Még élt az emlékezetekben és hagyományokban a nagy revolúció híre, amikor a
                        pápát ünnepélyesen letették Szent Péter trónjáról a budai polgárok Lajos pap
                        vezérlete alatt.</p>
				<p>A pápa ugyan nem engedelmeskedett ennek a határozatnak, de ez már az ő privát
                        dolga, arról a budai polgárok nem tehetnek; azért, hogy a pápa makacs, nekik
                        mégis kijár a dicsőség.</p>
				<p>Élvezték is. Élvezni pedig nagy tettek emlékeit csak borocska mellett lehet,
                        olyan semleges helyen, ahol az ember egy kis lármát csaphat. Szóval a
                        vendéglő magoknak a polgároknak kellett.</p>
				<p>De egy elég lett volna az egész városnak. Kettőt nem bírt ki. Minélfogva nagy
                        rivalizálás, úgyszólván örök háború dúlt a »Kelempász madár« és a »Fekete
                        bivaly« közt. Ezúttal a Bivaly kerekedett felül, de nagyon. Annak a
                        korcsmárosa volt a »három szemű« Wolfgang, aki a Hunyadi László
                        lefejeztetésekor ott állott a bámész csőcselék között, s mikor a hóhér
                        negyedszer is suhintott a pallosával, odarohant hozzá s úgy teremtette
                        pofon, hogy annak az egyik szeme menten kiugrott. Azóta népszerű lett a
                        budai nép előtt, és a közvélemény a két szeméhez titulusul odaragasztotta a
                        hóhér kiütött szemét, nevezvén őt háromszemű Wolfgangnak.</p>
				<p>A háromszemű Wolfgangnak ez a tette mesés gazdagságot hozott. A polgárság
                        fölkapta a »Fekete bivaly«-t, divatba hozta, persze a »Kelempász madár«
                        rovására; annak udvarát, küszöbét gyom és laboda verte föl azóta.</p>
				<p>A Kelempász korcsmárosa, az ifjú Korják Vencel, akinek az üzlete szintén
                        meglehetősen ment azelőtt, mindeneket megpróbált, hogy ne hagyja magát
                        végképp letiportatni. Jobb bort mért, jobb ételt főzött, nem ért semmit. Az
                        egész város szerelmes maradt a »Fekete bivaly«-ba.</p>
				<p>Akkor aztán leszállította az árakat. No, ez meg éppen ártalmas volt. Mert ez
                        is csak az előkelőbb voltát nevelte a Bivalynak.</p>
				<p>Megpróbált a világon mindent, még Kulifintyót, a százesztendős besnyői
                        barátot is, akinek a fehér szakálla a térdén alul ért a krónikák szerint, s
                        okos tanácsokat tudott adni fejedelmeknek, grófoknak, mindennemű bajban és
                        kellemetlenségben. Úgy is élt és hízott aztán a besnyői klastromban, mint
                        egy pók.</p>
				<p>Miután hasztalan imádkozott Korják az Úristenhez, Kulifintyóhoz apellálta az
                        ügyét, elzarándokolt Besnyőre.</p>
				<p>Elpanaszolván a »Kelempász madár« aláhanyatlását és hiábavaló erőlködéseit,
                        ekképpen szólott:</p>
				<p>- Oh, mondd meg, atyám, mihez fogjak, mit tegyek, és miként beszéljem rá az
                        embereket, hogy vendéglőmbe járjanak?</p>
				<p>A százesztendős Kulifintyó megsimogatta a világraszóló nagy szakállát és így
                        felelt:</p>
				<p>- Te ne beszélj fiam, kivel beszélnél te? Hanem hadd beszéljen a bárány a
                        lóval. Érted-e? Mert többet ugyan nem mondok.</p>
				<p>Nem is mondott, de nem is értette Korják. Micsoda bárányt és micsoda lovat
                        emleget Kulifintyó? Bárányt ugyan hármat vitt Kulifintyónak a tanácsért, de
                        lórul szó se volt. Hacsak nem úgy érti Kulifintyó, hogy őt, Korjákot tette
                        lóvá. De ez esetben is bolondság - mert a bárányokat már odaadta, és ami
                        egyszer a barátok kezébe kerül, azzal senki se beszél többé.</p>
				<p>Majd belebolondult szegény Korják útközben hazafelé ebbe a hókusz-pókusz
                        tanácsba, míg végre otthon az édesanyja ki nem találta.</p>
				<p>- Ej, no, fiam. Hát az bizony a muzsika lesz. Mert akkor beszél a ló a
                        báránnyal, mikor a hegedű húrjait a vonóval húzogatják.</p>
				<p>Bizony igaz lehet. A barát a muzsikát értette, mert lószőrből van a vonó és
                        birkabélből a húr. Hát mármost ezt meg kell fogadni.</p>
				<p>A »Kelempász madár« fiatal korcsmárosa legott sietett bandát szerezni, mely
                        minden délután muzsikáljon.</p>
				<p>De ezzel meg éppen nevetségessé vált, mert a muzsikaszóra se jött be senki: a
                        hat barna fickó a falaknak húzta és csak a tücskök hallgatták, akik magok is
                        muzsikusok.</p>
				<p>Valóságosan ijesztő volt éjjel, ha valaki hallván a muzsikaszót, benézett az
                        ablakon s látta, hogy a nagy, üres szobában csak a hat cigány csinálja nagy
                        igyekezettel, csurgó verejtékkel. Némely babonás ember rémülten futott el
                        onnan s még víziói is támadtak.</p>
				<p>- A »Kelempász madár«-ban bált tartanak a lelkek, hat cigány muzsikál nekik s
                        ők, a kísértetek, fehér lepedőkben járják a csárdást és a palotást, hogy
                        csak úgy csörömpölnek a csontjaik.</p>
				<p>Különböző borzalmas részletek keringtek erről a városban. Hogy azt mondják, a
                        megholt arisztokrácia tartja ott a báljait, hogy a fejét hóna alatt tartva a
                        táncosok közt lejt Hunyadi László Gara Máriával… Egy magas kísértet néha
                        odaugrik hozzá, kikapja a fejét a hóna alól és lapdázik vele vagy egy
                        órahosszat. Ez a megboldogult szerb vajda, Brankovics lelke, akinek ez a
                        büntetése a halála után, ama bizonyos leveleért… Beszélték, hogy a
                        megboldogult Szapolyainé asszonyom minden éjjel egy kecskén nyargal be ebbe
                        a bálba… De hát mindezeket csak olyan ember láthatja, aki Luca napján éppen
                        abban a szempillanatban született, mikor az esthajnali csillag kibúvik; a
                        többi ember nem lát ott semmit, csak innenső világból való hat
                        muzsikust.</p>
				<p>Egyrészt ezek a kísérteties hírlelések, másrészt a nagy költség arra bírták
                        Korják Jánost, hogy ezzel a végső kísérlettel is fölhagyjon - melyből csak
                        az a haszna volt, hogy unalmában ő maga is megtanult hegedülni.</p>
				<p>Elbocsátotta hát a bandát, s éppen azt forgatta elméjében ma ebéd után, hogy
                        jó volna valami más foglalkozás után látni, s keservét, sötét gondolatait
                        egy méla nótába temette, midőn az öreg Rostó jött a szelistyei
                        asszonyokkal.</p>
				<p>A legszebb szobáit nyitotta ki nekik, aztán megterített, majd a konyhában az
                        ebédfőzésnél lábatlankodott, midőn nagy zörgést-csörgést hall az
                        étkezőteremből. Rohan ki, hogy talán a kutya döntött fel valamit, hát
                        uramfia, mi van ott? Két udvari tiszt kopogtatja az asztalt a pecsétes
                        gyűrűjével, kiáltozván: »Hej, vendéglős! vendéglős!« A sarkantyúik pengnek,
                        a kardjaik csörömpölnek, valami gyönyörű ez a fülnek.</p>
				<p>- Mi tetszik? - hebegte a szegény Korják ijedten: azt hitte, fogságra
                        hurcolják.</p>
				<p>- Hát bort a javából, egy, kettő, három!</p>
				<p>Meghozta a bort és csodálkozva törülgeti szemeit, a két nyalka tisztből vagy
                        nyolc lett azóta.</p>
				<p>Azok is bort kérnek. A két előbbi tiszt elkezdi faggatni.</p>
				<p>- Igaz-e, hogy ide szálltak a szelistyei asszonyok?</p>
				<p>- Nem tudom, hova valók, de éppen az imént szállt ide három személy egy öreg
                        úrral - felelte nem minden kevélység nélkül.</p>
				<p>- Szépek-e nagyon?</p>
				<p>- Nem igen néztem, kérem alásan.</p>
				<p>- Bolond kend, Korják. Bizonyosan ők lesznek. De hol vannak és mit csinálnak
                        most?</p>
				<p>- Ebédelni akarnak.</p>
				<p>- Ide jönnek ebédelni?</p>
				<p>- Igenis, ide jönnek.</p>
				<p>Egy megterített asztalra mutatott, amelyen már ott ázott egy vékony nyakú
                        pelikános kancsóban három pünkösdi rózsa. De hiszen nem bolond ember Korják,
                        tudja ő a módját megadni.</p>
				<p>Míg a hadnagyokkal beszélt, egyre nyílt az ajtó, csikorgott a sarkában, nem
                        volt annak szünetje, folyton-folyvást özönlöttek be a vendégek, egy-egy
                        főúri kompánia, majd néhány polgár, pajkos, vidám apródok a palotából, vén
                        piperkőcök, kövér, nagy tokájú háziurak a Tabánból, köztük nem egy a »Fekete
                        bivaly« törzsvendége. Micsoda isten csodája lészen itt eljövendő!</p>
				<p>Korják uram szinte megrémült. Mi történt az ő vendéglőjével? Ez már nem
                        istentől való, ez csak az ördögtől lehet. Ha tízfelé szakad, se győzte volna
                        hordani a borokat, s még amellett mindenki beszélni akart volna vele, húsz
                        helyről is kiabáltak egyszerre:</p>
				<p>- Egy szóra, Korják! Ide, ide, vendéglős! Siket kend, vagy mi?</p>
				<p>És mindenki a beszállott vendégek felől kérdezősködött susogva, mohó
                        kíváncsisággal, fölszippantó érdekfeszültséggel. Aha! Kezdte már megérteni.
                        A szép parasztnők hozzák a sok vendéget.</p>
				<p>- Jövök, jövök - kiáltozá, és majd itt tűnt fel, majd ott bukkant ki izzadó
                        üstökével, a pincébe szaladt le nagy robogással a grádicsokon, az egyik vén
                        szolgálót befogta a vendégek kiszolgálására, a másikat pedig elszalasztá a
                        Fazekas utcába a testvérbátyjáért, aki ott mészárszéket tartott, hogy jöjjön
                        át rögtön egész háznépével segíteni, mert a »Kelempász madar«-at valóságosan
                        ostromolják a vendégek.</p>
				<p>Mire a szelistyeiek bejöttek, hogy az ebédhez telepedjenek, már akkorra úgy
                        megtelt minden zegzug, hogy alig maradt annyi hely a vendégek közt, amin az
                        öreg Korjákné átjárhatott a tálakkal, melyeken fölséges, frissen készített
                        ételek párologtak.</p>
				<p>És a vendégek mégis egyre jöttek. Ni, most is egy solymászatról jövő fényes
                        társaság tér be. Maga Losonczy és Drágffy uram is köztük, vadászkürttel az
                        oldalukon.</p>
				<p>Persze. Hiszen villámként futott végig a városon a hír, hogy megjöttek a
                        szelistyei asszonyok, akikből a király mustrát kért, és hogy a »Kelempász
                        madár«-nál vannak szállva. Egyszerre megmozdult egész Buda. No, már azokat
                        meg kell nézni még a félholtnak is!</p>
				<p>Mikor már nem fért a vendég bent, azok is boldogok voltak, akik künn az
                        udvaron vagy a ház előtt kaptak helyet. De mindennek van határa. Egyszer
                        csak már künn se lehetett elhelyezni senkit. Mert kedves, meleg délután volt
                        ugyan és a bor se fogyott ki a Korják pincéjéből, de már minden asztalt,
                        széket összehordtak a környékbeli szomszédoktól és mégse volt elegendő.</p>
				<p>Hízott a Korják lelke, arca sugárzott az örömtől, diadaltól, szeme pedig
                        hálásan kereste föl a szelistyei nőket. Oh, istenem, de szépek! Kivált a kis
                        fekete, aki mindig nevetgél. Túlsugározza annak a mosolya a napfényt is.</p>
				<p>Az öreg Korják anyó is ott totyogott-tityegett a vendégek közt, de az asszony
                        mindig asszony marad, nem a szerencse első mosolyát látta és élvezte a nagy
                        vendég-sokadalomban, mint a fia, hanem csak az alkalmat, hogy fizessen, hogy
                        visszaadja, amit a megaláztatás kálváriáján végigszenvedett évek óta, s
                        legott szalasztá a Verona szolgálóját a »Fekete bivaly«-néhoz, a következő
                        üzenettel:</p>
				<p>- Tisztelteti az ifiasszony az ifiasszonyt és kéreti, hogy tessék az üres
                        asztalokat és székeket kölcsön adni, mert a vendégeink már el nem férnek a
                        mieinken.</p>
				<p>Bár már a másik ifiasszony is a hatvan felé járt, azért nem volt rest erre a
                        szóra rögtön a sarokba rohanni seprőért, és bizonyosan elnáspángolja vele az
                        üzenethozót, ha a kövér, vérmes háromszemű Wolfgang, ki éppen rovásokat
                        keresgélt az asztalfiókban, el nem vörösödik a dühtől ezekre a szavakra,
                        mint a skarlát-posztó, s azzal az üvöltő kiáltással: »Ezt a szemtelenséget
                        megkeserüli Korják!« össze nem rogy az asztal alá.</p>
				<p>- Jaj! - kiáltá a Bivalyné szívettépőn és kiejtette a seprőt. - Jaj, meghalt,
                        meghalt. - Segítség! Vizet! Vizet!</p>
				<p>Ráborult az urára, megfogta a fejét, a jószívű Verona pedig vízért futott,
                        elkezdték locsolni, de jobban csak akkor lett őkelme, mikor megérkezett az
                        előhívott Koszta Konstantinus, a budai kilógus, aki hirtelen eret vágott
                        rajta, mert bizony, egy kis gutaütés érte a háromszemű Wolfgangot.</p>
				<p>Verona hazament fontoskodó arccal, alig várta, hogy elmondhassa a
                        gazdáinak:</p>
				<p>- No, szépen megcsinálták a pecsenyét odaát, a fekete Bivalyt meglegyintette
                        a szél.</p>
				<p>Megijedtek erre Korjákék: »No, ez megint rossz vért szül a közönségben.« De
                        megfordítva történt. Amint kiszivárgott a vendégek közé az eset, általános
                        lett a vélemény: »Úgy kell az irigy kutyának! Íme, a szegény Korjáknak
                        egyetlen egyszer vannak vendégei, s már emiatt is halálos dühbe jön, míg ez
                        évekig tűrte szelíden, csendesen a sors mostoha kezét. Pedig milyen
                        kapitális bora van, és a helyiség is, isten tudja miért, de kellemesebb.«
                        Szóval, inkább a Korják javára dőlt a gutaütés. Mert olyan a szerencse, hogy
                        ha egyszer pártolni kezd valakit, hát még a hibákból is a védencének fon
                        koszorút.</p>
				<p>A szelistyei asszonyok estefelé elmentek Rostó urammal a várost megnézni,
                        különösen a boltokat és bazárokat, ahol velencei kalmárok, görög kereskedők
                        árulták gyönyörű portékáikat; mindamellett folyton jöttek a vendégek a
                        »Kelempász madár«-ba, mert oda fognak visszatérni és ott fognak vacsorálni.
                        Egész este tolongott ott a sokaság, nyüzsgött-rezsgett még a környék is. A
                        vacsoránál kevély nagyurak, akik máskor be se lépnek egy közönséges
                        vendéglőbe, siettek ismeretséget kötni Rostó urammal, hogy azon a réven
                        beszélgethessenek egy kicsit a híres asszonyokkal. Mert hát kapós ember lesz
                        az holnap a társaságokban, akiről elmondhatják: »Tegnap a szelistyei
                        asszonyoknál legyeskedett a lurkó.«</p>
				<p>Hiába, a divat! Ez a nagy rugó. A léhák istene. Az örökkévaló isten. Zeusz
                        alatt, Jupiter alatt, Jehova alatt egyformán uralkodó. És a keresztény isten
                        sincs három személyben - a negyedik a divat.</p>
				<p>Bár a szelistyeiek tíz óra táján visszavonultak fáradtan lepihenni, azért a
                        sokaság egész éjfél utánig ott mulatott, s mikor végre hajnalban (piros
                        pünkösd hajnalán) elcsöndesedett a helyiség, s a vendéglősné reszkető
                        kezével kirakta tallérokban, aranyakban az asztalra a mai nagy bevételt, így
                        szólt a fiához:</p>
				<p>- Tudod-e, János fiam, mi hozta nekünk ezt a mai napot?</p>
				<p>- A szelistyei nők.</p>
				<p>- A hegedűd - igazítá ki az anyóka -, ahogy a Kulifintyó barát mondta.</p>
				<p>- Hogy-hogy, anyám?</p>
				<p>- Beszélgettem a nőkkel, én fektettem le őket. A két nagyobbik özvegyasszony.
                        Szólj már, no, láttál te valaha ilyen szépségeket? Ha férfi volnék, János!…
                        De mit is akartam mondani? Igaz, hogy a harmadik leány, oláh leány. Hát
                        éppen szerencse, hogy nagyváradiak vagyunk és tudunk oláhul, beszélgettem
                        vele. Az aztán a helyes teremtés. Az is, amit látsz rajta, az is, amit nem
                        látsz. Értesz engem? Ott voltam, mikor vetkőzött. No, ugye értesz már?
                        Elpirulsz? Nézz a szemembe, te János! Neked tetszik az a kis fruska. De mit
                        is akartam mondani? Hát igen, amint beszélgetek vele erről-arról,
                        előhozódott, hogy mint kerültek ide és nem amoda, a Bivalyhoz. Hát azt
                        mondja, hogy az öreg úr, aki a királyhoz hozta őket bemutatni, a Bivalyba
                        akart menni, de a kis Vuca, mert Vucának híják, hallotta a te hegedűd
                        hangját; mintegy elbűvölve arra kérte, hogy ide, hozzánk szálljanak. Látod,
                        mégis csak jó az, ha a bárány a lóval beszél. De mit is akartam mondani?
                        Ahá, tudom már. Az jár az én eszemben, édes fiam, hogy most már a ló
                        beszéljen a báránnyal. Az a lány szerencsét hozna ránk, hát beszélj vele.
                        Azt egyenesen az Isten hajította ide. Az a babonás előérzetem van, hogy nem
                        szabad elszalasztani. Igaz, hogy csak paraszt, de rang ide, rang oda, szebb
                        egy hercegnőnél; ha én neked volnék, többet nem ereszteném el innen,
                        feleségül venném. És mit is akartam mondani? Kivettem belőle, hogy nem volna
                        irántad idegen szívvel.</p>
				<p>- Ne mondja! - lihegte Korják fölcsillámló szemekkel.</p>
				<p>Így történt aztán, hogy reggel, mikor bejöttek a fölöstökömhöz, Korják uram
                        megint egy-egy rózsát nyújtott a két özvegynek, a Vucának pedig kettőt, egy
                        fehéret és egy pirosat.</p>
				<p>A két menyecske összenézett, gúnyosan elbiggyesztve a szájaikat, mintha
                        mondanák: »No, nézd, ez a mamlasz szebbnek találja a fátát nálunknál.«</p>
				<p>Rostó uram rátámadt féltréfásan:</p>
				<p>- Hallja kend, vendéglős, hogy mer különbséget tenni az én kedves cselédkéim
                        közt; az a királynak van föltartva.</p>
				<p>Korják oláhul felelt vissza, ami meglepte mindnyájukat, de Vucát
                        legjobban.</p>
				<p>- A király csak a szemével fog ítélni, én most a szívemmel is látok.</p>
				<p>Vuca arca kigyúlt, mint a fáklya, szemeit lesütötte szemérmesen.</p>
				<p>- Mit beszélsz, beste lélek? - fakadt ki a prefektus, szintén oláhul.</p>
				<p>- Azt mondom, nemzetes uram - és most ünnepélyessé vált a hangja -, hogy
                        miután férfiakat mennek kérni az asszonyok őfelségéhez, hát itt vagyok én
                        egynek. Adja nekem kegyelmed ezt a kislányt feleségül.</p>
				<p>Vuca fölugrott a székről, ki akart szaladni, de azért csak mégis
                        visszafordult az ajtónál; talán meg is lehetett volna hallani a szívecskéje
                        dobbanását, ha Rostó uram nem csap olyan nagy lármát.</p>
				<p>- Majd bolond vagyok, hallja kend! Hát megveszett kend? Hogy én a
                        kollekciómat szétszórjam, amit olyan fáradságosan gyűjtöttem.</p>
				<p>Ámde a szájára csapott, tudatára botolván annak, hogy nem jól beszél, hiszen
                        nem szabad elárulni, hogy a szelistyei asszonyok gyűjtve vannak.</p>
				<p>- Egyébiránt - tette hozzá lecsillapodva - nem azért jöttünk, hogy férjhez
                        menjünk, azaz, hogy ők. Mi férfiakat akarunk vinni innen, nem asszonyokat
                        hozni ide. A leány se akarja. Legalább egyelőre nem. Most az első dolog a
                        királyhoz való eljutás. Ad majd nekünk a király különb legényeket. Ugye,
                        fityfirity?</p>
				<p>Szemeivel Vucát kereste.</p>
				<p>- No, szólj hát, édes mákom! Lökd neki oda azt a kosarat!</p>
				<p>De az »édes mákom« a romlatlan gyermek őszinteségével odalépegetett
                        Korjákhoz, kacéran mórikálva magát a csípőin, és beletette a kis kezét annak
                        a nagy tenyerébe, miközben behunyta a szemeit, mintha egyszerre kiolvadtak
                        volna.</p>
				<p>- Tetszel nekem - mondta bátran -, a feleséged leszek… kocsmárosné.</p>
				<p>- Ejnye, milliom szoknyaránc! - dühösködött Rostó uram, és bizonyára nagy
                        patália támad vala, ha éppen abban a percben be nem szakítja az ajtót a
                        Verona szolgáló egy lelkendező kiáltással:</p>
				<p>- Hírnök a királytól!</p>
				<p>A nyitott ablakon át látni és hallani lehetett, hogy királyi csatlós ugrik le
                        habzó lováról az udvaron és egyenesen a szelistyei asszonyok után
                        tudakozódik.</p>
				<p>- Itt vagyok - kiáltá harsányan az öreg prefektus, kidugván bozontos fejét az
                        ablakon.</p>
				<p>- Kend nem asszony - felelte félvállról a csatlós.</p>
				<p>- Az asszonyok is itt vannak. Én hoztam őket. Mit parancsol velünk
                        őfelsége?</p>
				<p>- Hogy holnap, pünkösd másnapján, déltájban jelenjenek meg kegyelmetek a
                        színe előtt Várpalotán.</p>
				<p>Megörült Rostó a parancsnak. Ohó! Hát már tudja a király, hogy itt vagyunk? Ő
                        maga küld értünk. Jó jel ez, gyerekek, nagyon jó jel. Kíván bennünket.
                        Boszorkányos Varga János (vígan petyegette az ujjait), ez nagy dolog.
                        Hajnalban indulunk, mert déltájban kíván bennünket, még talán ebédre is ott
                        maraszt.</p>
				<p>Homályos, ködös ábrándok gomolyogtak előtte, előre elgondolta és fölépítette
                        a fogadtatást, aztán, mint a gyerek, megint összeseperte a színes kavicsait,
                        hogy újból építsen. Nagy mulatságot szerzett ez neki, ki a hosszú úton
                        annyira beleélte magát ebbe a kalandba, hogy utoljára már magát is
                        szelistyei asszonynak képzelte.</p>
				<p>Hanem ehhez a mulatsághoz egy kis bosszankodás is került napközben. A Vuca és
                        a vendéglős közti szerelem csodálatos módon fejlődött, mint az Amarilis
                        királyné cseresznyefája, mely két óra alatt kelt ki a földből,
                        meglombosodott, kirügyezett és virágozni kezdett.</p>
				<p>Korják be nem érte, hogy a vendéglője ma is tömérdek néppel telt meg (úgyhogy
                        három szomszédasszonynak kellett segédkezni a főzésnél), még egyszer
                        felkereste délután Rostóékat a szobáikban, ezúttal az anyjával együtt és
                        újból megkérte a Vuca kezét.</p>
				<p>- Nem adhatom - felelt az öreg haragosan. - Abból nem lehet most semmi.</p>
				<p>- De én hozzá akarok menni és hozzá is megyek - felelte a leány dacosan.</p>
				<p>- Hallgass, béka! Te a Dóczy György jobbágya vagy, és csak ő disponálhatna
                        veled. Azonfelül most a királyhoz mégysz, és azt már csak az Isten tudja,
                        hogyan fog veletek rendelkezni.</p>
				<p>- Nem megyek a királyhoz - mondá a leány. - Azért sem megyek!</p>
				<p>S toppantott a lábával, mint valami szilaj csikó.</p>
				<p>- No, azt szeretném én látni! - dühöngött a prefektus, az ökleit
                        felemelve.</p>
				<p>- Vasaltasson meg a nemzetes úr, akkor elvitethet, de másképp nem. Úgy
                        vigyenek, vasban, a király elé, majd megmondom neki, az »igazságosnak«, hogy
                        miért bántak velem így.</p>
				<p>De ezzel aztán ki is adta az utolsó csöpp bátorságát - és eltört most már a
                        mécses: sírni kezdett.</p>
				<p>Az öreg Rostó jó szívű ember volt, dúlt-fúlt még egy darabig, de azután
                        simogatni kezdte azt a holló haját és kérlelgette, csitítgatta szép
                        szavakkal:</p>
				<p>- No, ne okoskodjál… ne kunkogj, szívecském, mert árt a szépségednek, vörösek
                        lesznek a szemeid. Legyen eszed, Vucácskám. Holnap ilyenkor, nem bánom,
                        kisírhatod magadat kedvedre. De most… most nem szabad. Oh, kedves bolondom,
                        dehogy is vasaltatlak meg. Hogy is jut eszedbe az ilyesmi? A te formás
                        bokáidra bilincset verni! Hiszen megérdemelném, hogy sonica
                        fölakasszanak.</p>
				<p>Hanem hasztalan volt minden engesztelés, minden ígéret, a kis fruska nem
                        tágított, se nem evett, se nem ivott, csak egyre sírt. Estefelé fogta magát
                        Rostó, rávett egy pipereboltost, hogy nyissa ki az üzletet, mindenféle
                        csipkét, pántlikát vásárolt Vucának, de annak csak a Korják kellett, nagy
                        durcásan lehajigálta a földre a sok encse-bencsét.</p>
				<p>A prefektus kétségbeesetten tördelte a kezeit - mit csináljon vele. Ösmerte
                        az oláh vért, milyen konok. Lesz ebből parádé, botrány és nagy csúfság,
                        másrészt attól is tartott, hogy Korják ellenszegül.</p>
				<p>Végre nagy lelki tusakodás után legokosabbnak találta - necessitas frangit
                        legem - kiegyezni, hogy a kecske is jóllakjék és a káposzta is megmaradjon.
                        Ünnepélyesen megígérte Korjáknak, hogy a leány az övé lesz, ha az szépen,
                        minden ellenkezés nélkül a király elé járul és ott szépen viseli magát.</p>
				<p>- Becsületszavát adja kegyelmed - kérdé ünnepélyesen Korják -, hogy
                        visszahozza őt nekem?</p>
				<p>- Jó - hörögte Rostó, a kezét Korják felé nyújtva.</p>
				<p>- Úgy, ahogy elvitte.</p>
				<p>Rostó visszavonta a kezét.</p>
				<p>- Úgy, ahogy visszakapom.</p>
				<p>Erre meg Korják kapta vissza a kezét, s gúnyosan fölkacagott, és a fogai
                        megcsikordultak:</p>
				<p>- Ami belőle megmarad, ugye?</p>
				<p>A prefektus vállat vont.</p>
				<p>- Ej, hát ki parancsol a királynak?</p>
				<p>Erre aztán úgy összevesztek, hogy Rostó uram ki akarta dobni Korjákot a
                        szobából, Korják pedig Rostót a vendéglőből, az egyik azzal fenyegetőzött,
                        hogy a palatinushoz megy, a másik (Korják) azt hajtotta, hogy Szilágyi
                        Erzsébethez fordul, aki minden ilyenféle istentelenségnek útját vágja.
                        Úgyhogy csak éjfél felé, mikor már eloszlottak a vendégek, köttetett meg a
                        végleges béke az anyó közvetítésével (mert a haragos felek nem szóltak többé
                        egymáshoz) a következő pontozatokban:</p>
				<p>Vuca elmegy a király elé a másik két szelistyei menyecskével (hiszen a király
                        derék ember, nem gondol semmi rosszra).</p>
				<p>Azonban Korják is velök megy a szekéren kocsis helyett kocsisnak (mert Korják
                        bátor ember és meg tudja akadályozni a rosszat.)</p>
				<p>Így aztán hajnalban csakugyan megindult a Dóczy uram híres, fölpántlikázott
                        fogata Veszprém felé. Korják ült a bakon, pörge kalapban, a Dóczy
                        libériájában, s szólítgatta gyakran ostorával a lovakat.</p>
				<p>A vászonnépek bágyadtan szundikáltak, csak egyes zökkenőnél nyíltak ki hol a
                        fekete szemek, hol a kék szemek, de teljesen csak akkor ébredtek föl, mikor
                        már a tüzes napsugár kezdte csiklandozni és pirosítani az orcáikat.</p>
				<p>- Kikiriki! - tréfálkozott velök Rostó uram, a fülükbe kiáltozva. -
                        Ébredjetek föl, tyúkocskák, te is, kis csirke!</p>
				<p>Kinyitották a szemeiket egy-egy mosollyal, s kidörzsölték az álmot ujjaikkal.
                        Hess, Majmuna tündér, eredj az erdőbe!</p>
				<p>Hej, csakugyan gyönyörű erdő sötétedett a távolban! Rostó uram magyarázta: Az
                        a Bakony. Ott laknak a híres zsiványok.</p>
				<p>A túlsó oldalon, messze, messze, ahova a szem már alig ér, kék selyemszövet
                        látszott kiterítve a rétségeken. Rostó uram mondta: Az a Balaton. Ott laknak
                        a vízi tündérek.</p>
				<p>De az is szép vidék volt, ahol mentek. Keskeny falucska mellett hajtattak el,
                        szép szőke patak partján, melyet fűzfabokrok szegtek be. Köröskörül a rétek
                        tele fehér marmanccsal. A kis falu tornyában megkondult a harangszó: »Ni,
                        már itt a misére harangoznak.«</p>
				<p>- De ez csak az első harangozás - biztatta őket Korják, hátrafordulva. (Egész
                        csinos kocsis volt a strucctollas kalapban, piros-zsinóros kék
                        dolmányban.)</p>
				<p>A patakban, mely elszaladt, meg visszafordult, meztelen apró gyerekek
                        fürödtek, lubickoltak; a ruhácskáik, kis leányszoknyák, kis fiúkalapok és
                        pitykés mellénykék külön-külön csomócskákba voltak lerakva a parton, bokrok
                        tövén; a mamájok künn várta a parton a csöppségeket, korholván őket:
                        »Gyertek már ki, mihasznák, még megfáztok!« Az egyik ki is ugrott és
                        öltöztetni kezdte.</p>
				<p>- Ej - mondá a Vuca elgondolkozva -, mégis okos lehet az az öregasszony.</p>
				<p>- Mért gondolod, fiacskám? - kíváncsiskodék Rostó uram.</p>
				<p>- Hogy fel tudja őket öltöztetni, mindeniket abba a ruhába, amelyikbe kell.
                        Nem tudom felfogni, miről ösmeri meg, melyik a fiú, melyik a leány.</p>
				<p>Erre aztán mindnyájan elkezdtek kacagni, még a kocsis is visszafordult és
                        édesdeden nevetett. Rostó uram pedig nagy fejcsóválva felkiáltott:</p>
				<p>- Milyen csacsi, oh, milyen csacsi, és mégis erővel férjhez akar menni!… A
                        kutya érti az asszonyfajtát, én ugyan nem.</p>
			</div>
			<div type="chapter">
				<head>V. FEJEZET</head>
				<head>A »GYEHENNÁRIUM«</head>
				<p>A várpalotai kastély egy dombon állt, ugyanott, ahol a mostani kormos kastély
                        terpeszkedik, hatalmas bejáróval, imponáló boltíveivel és kevély tornyaival.
                        Az épület más volt Mátyás idejében, különös vegyüléke a gótikus és román
                        stílnek, de ezzel már régen elbánt az idő. A kőművesek aztán, akik más
                        gazdák alatt újra fölépítették, más fiziognómiát adtak neki, az akkori divat
                        szerint barokkot. A régi kastély tehát eltűnt örökre, bár azt mondják, hogy
                        a falak alul egészen ugyanazok. De mit ér az? Ha a leányzó meghal és más
                        leányzó veszi föl az alsószoknyáit, azért az előbbi leányzó még sincs
                        többé.</p>
				<p>Mátyás mulató palotája denique eltűnt, a gyűrűt tartó holló, mely a
                        homlokzaton pompázott, elevenen röpdös fölötte. Sok egyéb is megváltozott. A
                        fölséges Bakony is odább van már (a favágók tábora megfutamította). Mátyásra
                        már csak olyasmi emlékeztet itt, ha valami csat vagy sarkantyúdarab kifordul
                        a földből, mikor a kertet kapálják, vagy ha egy régi pityke csillan meg.
                        Hátha a szép Gergely Anna pruszlikjáról való? Az elhagyatott kert valamelyik
                        szögletében kitolja a fejét egy-egy mogyoróvessző. No, ez megint valami.
                        Hátha ennek a vesszőnek az ötszázadik apja termette azokat a suhogókat,
                        amikkel Mátyás megfenyegette a szakácsát: »palotai pálca, nincsen száma«,
                        amiért az máj nélkül tálalta föl a csukát - mert hát korrupció akkor is volt
                        és meg is maradt. Azzal nem bír sem az idő, sem a kőmívesek, sem a
                        favágók.</p>
				<p>Elég szomorú dolog egyébiránt, hogy azokról a nagy oligarchákról, akik Mátyás
                        előtt és Mátyás alatt annyit loptak, hogy nemcsak a népnek nem maradt
                        semmije, de a szegény Dobzse László királynak se, egy falatka írás se szól,
                        az mind titok, a diszkréció lapulevele alá húzódva avult el, csak éppen a
                        szegény Pogra Andrásról őrzötte meg a krónika, hogy egy csukának a mája
                        elsikkasztódott a keze között.</p>
				<p>Szerencse azonban, hogy Pogra András uram még azon a napon, amikor a
                        szelistyei asszonyokat várták, semmit se tudott a századokra kiható
                        szégyenéről, mert az elkedvetlenítette volna (hiszen azért jó, hogy a jövőbe
                        nem lát be a halandó), s olyan kedvteléssel és ambícióval főzte meg az
                        ebédet, mintha három királynét várnának Palotán. Volt ott a rotyogó
                        tepsikben és fazekakban minden, ami jó van a világon, még talán tengeri
                        herkentyű is.</p>
				<p>Hogy pedig az étel meg ne romoljék, ki ne pangjon, hogy minden a maga idején
                        tétessék a kasztrólokba, a rurákba, a serpenyőkbe, őrt állítottak a
                        toronyba, aki híradással legyen, ha a szelistyei asszonyok szekere föltűnik
                        a láthatáron.</p>
				<p>Bizony már öreg dél lett, mikor végre tülkölt a toronyőr.</p>
				<p>Nagy nyüzsgés-mozgás, szaladgálás támadt az egész palotában.</p>
				<p>- Jönnek, jönnek!</p>
				<p>Kiki tudja a maga szerepét. Hamar, hamar! Az egyiknek még öltözni kell, a
                        másiknak el kell foglalnia a helyét a díszteremben »Mujkó őfelsége« körül, a
                        harmadik a kaput fogja kinyitni, de az előbb megpróbálandó, hogyan kell. Az
                        apródok álljanak a lépcsőkhöz, a parazol-tartók az első udvarnál lesznek,
                        ahol a kocsi megáll. A legyező-tartók a bal bejáratnál. Hamar urak,
                        hamar!</p>
				<p>Az erdélyi szekér végre a várkastély külső, magas kőkerítéséhez ért.</p>
				<p>- Itt vagyunk - sóhajtott föl Korják. - Éppen jókor jövünk, a naptányér az ég
                        közepén jár.</p>
				<p>A lovak szerszámai, a sok karika, csörgő és sallang zörgése, suhogása miatt
                        nem lehetett a szíveik hangos dobogását hallani, de kétségkívül elfogta őket
                        a szorongatás érzete. Félelem a nagy bizonytalantól.</p>
				<p>- Most már csak a kaput nézze kend - figyelmezteté Rostó -, ahol
                        bejárhatnánk.</p>
				<p>- Amott áll, ni, két lándzsás őr. Nyilván ott a kapu is.</p>
				<p>- Hát menjünk isten nevében.</p>
				<p>- Hátha be se eresztenek? - vetette föl Vuca.</p>
				<p>- Azt már nem tehetik - hetvenkedett Rostó uram -, egyrészt, mert maga a
                        király üzent utánunk, másrészt, mert én a szebeni gróf képiben vagyok
                        itt.</p>
				<p>És íme, csakugyan, amint a kocsi odaért, a két őr leeresztette a
                        lándzsáját.</p>
				<p>Rostó uram kevélyen nézett a környezetére.</p>
				<p>- No, mit mondtam, ebugatta?</p>
				<p>Ugyanabban a percben, mintha valamely láthatatlan kéz intézne mindent, a kapu
                        megcsikordult sarkaiban, s két szárnya kitárult hívogatón.</p>
				<p>Gyi, no! A lovacskák közömbösen átmentek a dobogón (mit tudják ők, hogy kihez
                        mennek?), mire ismét gyorsan bezáródott a kapu, s ott voltak az udvaron,
                        vagy mit is beszélek - a paradicsom-kert közepén. Mert a várkastély előrésze
                        tele volt mindenféle csodálatos, szem nem látta növényekkel, virágokkal,
                        cserjékkel, fákkal, amiken különféle madarak énekeltek, hogy majd
                        beleszakadt az a kis tüdejük.</p>
				<p>Ah! Mi minden volt itt! Az ezeregyéj pompája, ragyogása. A virágpadok mellett
                        színes üveggolyók, karókra szúrva, amelyekben meglátta magát az ember, egy
                        kis házikónál két eleven medve láncra verve. (Ugyan mit véthettek
                        szegények?) Hát még az a sok ember! Tarkabarka szolgasereg, mindenféle
                        színekbe öltözve. S az mind őrájuk látszott várni. Igazán olyan furcsa volt
                        és mégis olyan lélekemelő. Rostó uram őkelme úgy lekapta a maga kalapját,
                        mintha nem is a szebeni gróf képiben volna itt. A háttérben kopjás testőrök
                        álltak sorfalat, villogott, csillogott a kopják hegye a perzselő
                        verőfényen.</p>
				<p>Az asszonyok azt se tudták, hova veszítsék a szemüket. Persze a katonák…
                        mégis a legérdekesebbek a katonák. Csak a félénk Schramm Mária kereste a
                        karókat, a rettenetes karókat. Mert a király házánál karókra szokták szúrni
                        a fejeket. Így van a mesékben.</p>
				<p>De mit csodálkozunk az asszonyokon, mikor a lovak is megtorpantak a szokatlan
                        látványtól. Az ostorhegyes fölágaskodott és nyerített. Egy csatlós
                        odaugrott, megfogta a kantárját.</p>
				<p>Mire egy nagyorrú, igen fiatal fickó, valami udvari tisztféle, aki kis ezüst
                        buzogányt tartott a kezében, a szekérhez lépett s tisztességtudóan
                        megemelinté a fövegét Rostó uram előtt.</p>
				<p>Minek folytán őkegyelme szintén sietett a csalmáját föltenni, hogy
                        viszonzásul levehesse.</p>
				<p>Az előbbi ekkor így szólott:</p>
				<p>- Isten hozta kegyelmedet Palotán, és benneteket is, szelistyei asszonyok!
                        Szálljatok immár le, ha úgy tetszik.</p>
				<p>S ezzel elhajítván a kis buzogányt, mit egy utánaálló kapott föl, odanyújtá
                        kezét a kis Vucának, aki a kocsis mellett ült háttal, s azon idők szokása
                        szerint, amint a szoknyáit összefogná a fürhécen való átlépés alkalmából,
                        fölemelte a derekánál, egyet fordított rajta a levegőben, s hopp,
                        leperdítette a földre. Ugyanezt cselekedte Gergely Annával és Schramm
                        Máriával másik két lakáj vagy mi. A szegény édes teremtések egy szót se
                        szóltak, csak pihegtek a kezeik közt, mint a madárkák a macskák szájában,
                        ámultak, bámultak, pirultak, azt se tudva, hova nézzenek, mit
                        csináljanak.</p>
				<p>Most aztán, még föl se ocsúdtak, honnan, honnan nem, három pici apród ugrott
                        eléjük cseresznyeszín dományban, sárga kis csizmában, apró kardok az
                        oldalukon. Meghajtották magukat - de micsoda gyönyörűség volt! Egy-egy
                        bokrétát nyújtottak át. Piros kamélia-rózsa és fehér gyöngyvirág volt a
                        bokrétában.</p>
				<p>Átvették, bizony átvették, de még sohase láttak ilyen szépet és különöset.
                        (Hiszen otthon csak mályva van.) Mégis szinte ismerősen mosolyogtak rá.
                        Virág a virágnak nem lehet idegen.</p>
				<p>- Menjünk - mondá a nagyorrú -, a király már vár benneteket!</p>
				<p>Három parazol-tartó lakáj lépett most ki a sorból, s az asszonyok baljára
                        állva, mindenik fölemelte az ernyő zöld bordázatát, hogy a napsugarak
                        szelídebben érjék a híres szelistyei asszonyok orcáit.</p>
				<p>Megindult a menet. Jaj, istenem, de furcsa volt, de kedves volt… amint ott
                        lépegettek az ernyők alatt.</p>
				<p>Elöl a nagyorrú legényke ment, újra megkerítve kis buzogányát, melyet magasra
                        feltartott.</p>
				<p>Utána jött Gergely Anna, délcegen, mint egy igazi királyné. Nem nézett se
                        jobbra, se balra, mintha már otthon is látott volna ilyet.</p>
				<p>Majd Schramm Mária közeledett bizonytalan, roskatag léptekkel, lehorgasztott
                        fejjel.</p>
				<p>- Nincs valami bajod? - kérdezte az ernyő tartója.</p>
				<p>- Jaj, úgy félek, hogy elájulok.</p>
				<p>Utána a kis Vuca jött, kényesen, riszálósan, mint otthon a kecskék után.
                        Egyszer-kétszer vissza is nézett Korják felé, nevetgélt rá, hunyorgatott a
                        szemeivel, miközben gyerekesen lógázta jobb kezében a virágbokrétáját.</p>
				<p>A menet végén az öreg Rostó bandukolt, nem minden elkeseredés nélkül, hogy
                        neki semmi tisztesség nem jut, pedig az egész kollekció az ő érdeme. Bizony
                        neki is juthatott volna egy negyedik parazol. Azzal már nem menne tönkre a
                        király… Egyébiránt folytonosan rémületben tartotta a Vuca pajkos
                        magaviselete, s nem győzött neki eleget integetni rosszallást a bozontos
                        szemöldeivel, ha hátra fordult. Csakhogy az sohase azért fordult hátra, hogy
                        őt nézze.</p>
				<p>Szép, nyalka legények voltak a parazol-vivők, s ugyancsak hamisak is
                        lehettek, mert a szemüket úgy odaszegezték az asszonyokra, hogy amennyit az
                        ernyő tompított a napsugarak falánk csipkedésén, éppen annyit mart a
                        harmatos arcokon az ő selyma szemük.</p>
				<p>Felhasználták a rövid utat, nemcsak szemhizlalásra, pajkos beszélgetésre
                        is.</p>
				<p>- Hát csakugyan olyan nagyon kellenek már azok a férfiak Szelistyére?</p>
				<p>A szép Schramm Mária dehogy felel erre, csak az ajkait harapdálja.</p>
				<p>- Jaj, ne is kérdezzen… Úgy szédül velem a világ a melegtől.</p>
				<p>- Ha elájulsz, lelkem - csintalankodik az ernyő-vivő -, tedd meg a kedvemért,
                        hogy mostan ájulj el az én karomba, mert odább aztán átvesznek tőlem a
                        legyező-vivők.</p>
				<p>Mária elmosolyodik és a nagy körme hegyét beakasztja pajkosan a fogába (mert
                        tud az asszony kötekedni, ha félholt is.)</p>
				<p>- Ezt ni! Csak lesse!</p>
				<p>Közben-közben a buzogányos vezető is visszafordul, s Gergely Annával kezd
                        beszédet.</p>
				<p>- Félsz-e a királytól, húgom?</p>
				<p>Gergely Anna elfintorította arcát - de még azzal is csak szebb lett.</p>
				<p>- Meg nem esz.</p>
				<p>Azután hozzátette:</p>
				<p>- Nem loptam én semmit.</p>
				<p>Az ernyő-tartó párja odahajolt hozzá:</p>
				<p>- Vigyázz, szép asszonyka, vigyázz, mert mire a nap leszáll, még sok szívet
                        ellophatsz.</p>
				<p>Megint a buzogányos fordult vissza.</p>
				<p>- Bizony nem is hittem, hogy Szelistyén ily jól beszélnek magyarul.</p>
				<p>Most a kastély ívei alá értek. Az oszlopok alatt a három parazolos inas
                        meghajtotta magát és eltűnt.</p>
				<p>Az egyik elsurrant a nagyorrú mellett s halkan kérdé:</p>
				<p>- Mit szól hozzá föls…</p>
				<p>- Csitt! Kösd meg a nyelvedet. Elragadók.</p>
				<p>- Sohasem hittem volna.</p>
				<p>- Ha az egész Szelistye ilyen, várat építtetek oda a jövő télen.</p>
				<p>- És én leszek benne a várnagy, nemde, uram?</p>
				<p>- Ebre hájat bízni, Czoborra asszonyt…</p>
				<p>A parazol-vivőket nyúlánk apródok helyettesítették arannyal áttört fehér
                        selyem-köntösökben. Egy-egy pávatollból összerakott legyező volt mindeniknek
                        a kezében. Száz pávaszem és két apródszem nézte most a bájos arcokat…
                        Dülöngélt, röpködött, csendergett a legyező, hűs szellőt csalva ki a
                        fülledt, rekkenő hőségből. De jó, de édes! Pedig talán nem is igazi szellő,
                        csak csalódás. Mindegy, szállj, szállj azért, mintha igaz volnál, és szídd
                        ki a fölösleges forróságot az arcokból, részegedj meg a rózsáktól, lengesd
                        meg, rezgesd meg a csitri hajszálakat, melyek alul lemaradtak a kontyokból
                        és varkocsokból, hogy külön ingerkedhessenek a férfiszemekkel…</p>
				<p>Így mentek-mendegéltek a folyosón, a visszhangos, zig-zugos boltívek alatt a
                        második udvarba, ahol egy lépcső vezetett az emeletre.</p>
				<p>A lépcsőnél hat zsinóros huszár várt három zöld selyem palankinnal.</p>
				<p>- Hát mármost ide be kell ülni - rendelé a nagyorrú.</p>
				<p>- Ebbe a házikóba? - kérdé Vuca. - Nem vagyok én fürj. Én nem ülök.</p>
				<p>Rostó uram a lábával toppantott.</p>
				<p>- Fürj nem vagy, az bizonyos, de hogy liba vagy, azt merem mondani. Hát nem
                        tudod te, kinél vagy most? Nem félsz, hogy a király nyomban leütteti a
                        fejedet?</p>
				<p>- Ugyan, minek volna neki az én leütött fejem?</p>
				<p>Gergely Anna beült; ő megkapta otthon az öreg góbétól a tanácsot; Mária se
                        ellenkezett, különben is egészen magához tért a legyezéstől. Ezt látván
                        Vuca, ej mit, ha azok nem félnek, hát ő se fél. Beugrott, mint egy kis
                        mókus, és csak akkor sikított föl, mikor a huszárok elöl-hátul fölemelték a
                        palankin rúdját, és vinni kezdték a magasba, mint valami könnyű pelyhet.</p>
				<p>- Jaj istenem, valahogy el ne ejtsék!</p>
				<p>Az emeleten volt a nagy lovagterem, mindenféle agancsokkal, fegyverekkel
                        körülrakva, a közepén az aranyozott trónszék. Ott fogadja a király a
                        szelistyei asszonyokat.</p>
				<p>Csönd honolt fönn a királyi szoba táján, mint a templomban vagy a kriptában.
                        A léptek ünnepélyesen kongtak-bongtak a márványköveken.</p>
				<p>Rostó uram nagy fürgén két lépcsőt is ugrott egyszerre, hogy előre
                        tolakodhassék.</p>
				<p>A nagyorrú totum fac megszólította:</p>
				<p>- Talán maga is be akar menni, bátya?</p>
				<p>- Gondolom - felelt az a mellét ütögetve.</p>
				<p>- Pedig jobb volna, ha csak az asszonyokat bocsátanók be.</p>
				<p>- Ugyan?</p>
				<p>- Maga inkább velem beszélgethetne azalatt.</p>
				<p>Rostó uram dühbe jött és kifakadt:</p>
				<p>- Beszéljen veled, ecsém, a mennydörgős ménkű! Nem a lábakhoz küldött engem
                        az én uram, a szebeni gróf, ha hallotta az úr a hírét, akinek egyébiránt a
                        képében vagyok itt. A fejhez jöttem én. Hát ahhoz is tartom magamat.</p>
				<p>- Ösmeri tán a királyt?</p>
				<p>- Nem én. Sohase láttam még. De éppen azért.</p>
				<p>- Jól van, jól, hát lépjen be kegyelmed és vezesse az asszonyokat.</p>
			</div>
			<div type="chapter">
				<head>VI. FEJEZET</head>
				<head>MUJKÓ KIRÁLY ÉS UDVARA</head>
				<p>A folyosóról egy előterembe léptek, melynek négy szögletében négy királyi
                        testőr állt kivont karddal. A négy kard egyszerre mozdult meg tisztelgésre;
                        olyan volt az, mintha az ég négy sarkán egyszerre villámlanék.</p>
				<p>Aztán kitárultak a belső ajtó szárnyai, s szemkápráztató környezetben látható
                        lett a király alakja, aki aranyozott trónszékben ült, kócsagtollas bíbor
                        föveggel a fején - drágaköves kardját keresztbe fektetve a térdein. A többi
                        nagyurak födetlen fővel álltak a trón körül félkaréjban.</p>
				<p>Ah, sok volt egyszerre ez a látomány! Még Rostó uramnak is sok volt, hát még
                        az asszonyoknak! Zavarodottan, tántorogva lépegetett előre az öreg.</p>
				<p>Az asszonyok láttára sajátszerű hullámzás, mozgás támadt, a csodálkozásnak
                        némi nesze, megcsörrent egy-egy kard, vagy egy félrecsúszott mente lánca.
                        Az opálok, smaragdok, rubinok gazdag, kápráztató színpompában tündököltek a
                        mentéken, a kardokon és a fövegek forgótartóin.</p>
				<p>A király mosolyogva intett nekik, hogy jöjjenek közelebb.</p>
				<p>Még három lépést tett Rostó uram, azután térdre vetette magát, úgyszintén az
                        asszonyok. Ej no, szinte kár. Állva sokkal szebbek a délceg termetükkel.
                        Asszonyt elcsúfít a térdelés. Mintha a tulipán éppen a harangjában törne
                        ketté.</p>
				<p>- Keljetek föl - mondá a király nyájasan.</p>
				<p>Rostó Mihály uram fölemelkedett és elkezdte szavalni azt a bizonyos latin
                        beszédet, amelybe a palatinusnál belesült. Ott az ötödik mondatig jutott el,
                        itt már a harmadiknál belezavarodott, pedig olyan szépen volt kiszínezve
                        benne ama szegény vidék szomorúsága, árvasága. A gazdátlan földek, melyeken
                        nincsenek barázdák, az elátkozott falu, melynek gyepén nem játszanak apró
                        gyerekek, mert nem születnek. Egy falu, ahol sohase hall senki altató
                        dalt.</p>
				<p>- Elég - szólt a király jóságos hangon. - Ösmerjük behatóan kívánságtokat és
                        a nyomorúságot, amit a folytonos háborúk teremtettek; szívesen elengedjük
                        szónoklatodat, derék öreg, ki floskulusok, similék és egyéb orátori figurák
                        és ékességek helyett kellemesebb, eleven képeket hoztál magaddal.</p>
				<p>Ezzel leszállt trónjáról és egyenesen a nők felé tartott. Csinos királyi alak
                        volt, bíboros hermelin palástjában, arannyal hímzett fehér dolmányán nagy
                        rubin-gombok ragyogtak, a sárgás csizmák rózsái helyett smaragdból formált
                        lóhere-levelek. Hát még a mente-csat, az öv, mind végigrakva szikrázó tüzű
                        drágakövekkel. Testvérek közt megért vagy tíz falut a külső burkolatja.</p>
				<p>Gergely Annát szólítá meg legelőbb oláh nyelven:</p>
				<p>- Özvegyasszony vagy-e, vagy leány?</p>
				<p>Reszketve felelte:</p>
				<p>- Csak magyarul beszélek, fölséges uram.</p>
				<p>- Azt kérdeztem, hogy özvegyasszony vagy-e?</p>
				<p>- Igenis, fölséges uram.</p>
				<p>- Szeretnél-e újra férjhez menni?</p>
				<p>Lángba borult az arca és hangja elhalt, susogva rebegte:</p>
				<p>- Embere válogatja, fölséges uram!</p>
				<p>A király sarkon fordult, ahogy szokás a cerclenél, és Schramm Máriához
                        intézte a szavait magyarul:</p>
				<p>- Mint van az, hogy Szelistyén annyiféle a népviselet?</p>
				<p>- Csak németül beszélek, fölség - válaszolá félénken, a szemét lehunyva.</p>
				<p>- Szász vagy? - tudakolá a király is németül.</p>
				<p>- Igen.</p>
				<p>- Neked sincs urad?</p>
				<p>- Az égben van - felelte kenetesen.</p>
				<p>- Mi volt az urad?</p>
				<p>- Cserző varga.</p>
				<p>- Nincs is az akkor az égben - jegyzé meg a király nevetve -, mert oda csak a
                        tisztakezűek jutnak el.</p>
				<p>Most Vucához közeledett, akinek a katrincája már útba igazította, milyen
                        nyelven kell megszólítani. Denique a királysághoz is gyakorlat kell.</p>
				<p>- Hány éves vagy, kicsike?</p>
				<p>- Azt csak az apám tudná megmondani.</p>
				<p>- De csak nem vagy menyecske már te is?</p>
				<p>- Pántlika lóg a haján, fölséges uram - szólt közbe a közelálló Rostó
                        Mihály.</p>
				<p>Mire nyomban oldalba lökte az öreget egy főúr (talán a horvát bán lehetett,
                        ha nem a bosnyák király) azzal a halk figyelmeztetéssel:</p>
				<p>- Tanulja meg kend a mórest. A királynak csak az felelhet, akit
                        megszólít.</p>
				<p>(Hm - dörmögte Rostó uram és megszégyenülve húzta be a fejét a dókájába.)</p>
				<p>- Van-e valami kívánságod? - faggatta a király Vucát.</p>
				<p>- Hogy minél előbb hazabocsásson innen fölséged - felelte őszintén.</p>
				<p>S meghajolt féltérdével, kecsesen, kacérkodón.</p>
				<p>- Tudod-e, hogy sokkal csinosabb vagy, mintsem könnyen megválhatna tőled az
                        ember?</p>
				<p>- Tudom bizony, mondták már azt nekem otthon a pásztorok is.</p>
				<p>- Igazi mezei virág - fordult a király Rostó uramhoz. - Mondhatom, öregem,
                        hogy Szelistye nem vallott szégyent. Van-e még több ilyen odahaza?</p>
				<p>- Egyre-másra ilyen a többi is - felelte az öreg, anélkül, hogy csak
                        hunyorított volna is a szemével.</p>
				<p>Őfelsége hosszabb beszélgetésre méltóztatott érdemesíteni az öreget, kinek
                        arca szinte világolt a kevélységtől.</p>
				<p>Ezalatt a főurak némán, tiszteletteljesen álltak egy csoportban, mintha
                        templomban volnának. Ne adj isten, hogy csak egy is meg merte volna
                        szólítani az asszonyokat, úgy néztek rájuk, mint a szentképekre szokás.</p>
				<p>Annál föltűnőbb volt e nagy reverencia mellett, hogy messze a terem
                        balszögletében egész fesztelenül locsogott, nevetgélt egy csomó alsóbbrendű
                        ember, a felszolgáló személyzetből. Ilyenek ezek a mai cselédek. Köztük volt
                        a nagyorrú legényke is, aki a menetet vezette odakünn.</p>
				<p>Valami bolondos kép lógott a teremnek abban a szögletében. Egy asszonyságot,
                        vagyis inkább egy asszonyság hátát ábrázolta a festmény. Azt nézegették azok
                        a kópék odaát.</p>
				<p>A nagyorrú magyarázta nekik:</p>
				<p>- Ez egy ördöngös kép, amelynek szép legendája van.</p>
				<p>- Ugyan!</p>
				<p>- II. Endre királyunkkal egy Drumont nevű festő is künn harcolt a
                        Szentföldön, aki állítólag az ördöggel állt szövetségben. A király
                        értesülvén neje megöletéséről, felette siránkozék, hogy nejének egyetlen
                        képe se maradt, sohase láthatja többé vonásait. Drumont lovag így szólt
                        hozzá: »Én többször láttam a királynét Visegrádon és lefestem őt
                        emlékezetemből.« Festegetett hát rajta, s midőn egy csatában megsebesíté egy
                        szaracén nyíl, és a király is odaugratott a haldoklóhoz, az így szólt a
                        körülállókhoz: »Nyissátok ki a táskámat és adjátok a benne levő vásznat a
                        királynak«. A király megtekintvén a festményt, felkiáltott: »Valóban királyi
                        nőm az, de mit tevél, szegény Drumont, hogy háttal festetted meg és
                        arcvonásait többé mégsem láthatom.« A haldokló a félkönyökére emelkedett:
                        »Ne aggódj, király, a képet akaszd föl belső termedbe, ahol az embereket
                        fogadod, és ha vagy egyszer neked valaki igazat mond, a királyné asszony
                        arccal fog felétek fordulni.«</p>
				<p>- A királyné természetesen nem fordult meg - jegyzé meg egy szálas legény,
                        aki parazol-tartó volt egy félóra előtt.</p>
				<p>- De igen. A legenda azt mondja, hogy a kép az Endre tanácstermében volt
                        fölakasztva valamikor (apám egy dalmát zárdából szerezte), a kép úgy maradt,
                        ahogy van, hosszú időn át; egyszer azonban az aranybulla alapján, valamely
                        sérelem miatt, egy megbőszült köznemes rohant föl a király termébe meztelen
                        karddal: »Te vak és gonosz vagy, király - most meglakolsz« mire megfordult
                        a kép, s Gertrudis arccal nézett a királyra és a köznemesre, ki úgy megijedt
                        erre a csodalátványra, hogy hanyatt-homlok rohant ki a palotából.</p>
				<p>- Az ördögbe is - szólt egy másik ama vakmerő lakájok közül -, ha őfelsége
                        volnék, Budára vitetném ezt a képet, egyenesen a belső tanácsterembe.</p>
				<p>Mire elmosolyodott a nagyorrú legényke és így szólt halkan:</p>
				<p>- Hagyd el, barátom. Vagy nem igaz a képhez fűződő babona, és akkor nem
                        érdemes, hogy elhurcoltassék. Vagy pedig igaz a kép ördöngössége, és akkor a
                        tanácsosaimat kellene minduntalan kidobálni a teremből, amiért nem akarnak
                        igazat mondani - vagy a képet, mely nem akar megfordulni.</p>
				<p>E pillanatban a hermelinpalástos király egyenest a beszélgetők felé tartott,
                        mire a nagyorrú néhány lépést eléje tett.</p>
				<p>- Meg van elégedve fölséged? - kérdé a király halkan.</p>
				<p>- Egészen jól csináltad, Mujkó. Mindig mondom én, hogy királynak csak
                        meglenni nehéz, a többi aztán könnyen megy.</p>
				<p>- Mit tegyek most?</p>
				<p>- Hát most mindenekelőtt ígérd meg Szelistyének a férfiakat. Aztán menjetek
                        ebédelni. Mi majd a szomszédos teremben eszünk és én gyakran benézek oda.
                        Átkozottul csinosak az asszonyok. Csak félénkek egy kicsit.</p>
				<p>- Az a csöpp oláh leány olyan bátor, mint egy tigriskölyök.</p>
				<p>- Sokkal szebb a székely menyecske.</p>
				<p>- Ebéd után aztán mit tegyünk?</p>
				<p>- Természetesen elvonultok és nekünk hagyjátok a tért, te azonban, mint
                        király, részt veszesz szolgáid mulatságán fejedelmi szeszélyből.</p>
				<p>- S az ajándékok?</p>
				<p>- Hát igen, Mujkó. Ez már vele jár a királysággal. Az ebéd végén azt fogod
                        nekik mondani, hogy mindenik válasszon magának férjet és valami
                        ajándékot.</p>
				<p>- De ha a legnagyobb aranytálat választja valamelyik?</p>
				<p>- Hát elviszi.</p>
				<p>- De hát a választott férjjel mi történik?</p>
				<p>- Azt majd meglássuk. Vagy elveszi az illető, akit választ, vagy el nem
                        veszi. De hogy elvegye, arról én gondoskodom. Mert csak van annyi eszük,
                        hogy közületek választanak, akik aranyos köntösökben vagytok.</p>
				<p>Mindez úgy tűnt föl messziről, mintha parancsokat osztogatna az uralkodó, a
                        nagyorrú legott el is hagyta a termet, a király pedig beült a trónusba s így
                        szólott ünnepélyesen:</p>
				<p>- Tiszteletreméltó öreg és ti, szelistyei asszonyok! Meggyőződtünk úgy a
                        veletek való beszélgetésben, mint egyébként, hogy kérelmetek jogosult és
                        kifogástalan, minélfogva vigyétek el királyi üdvözletünket kedvelt
                        hívünknek, Dóczy Györgynek, a szebeni grófnak, és abbeli ígéretünket, hogy a
                        legelső fogolyszállítmány Szelistyén fog megtelepíttetni. És most
                        elbocsátunk isten hírével, hozzátok mindenkorra hajlandók maradván.</p>
				<p>Leszállott a trónjáról és méltóságos, lassú léptekkel elvonult, utána
                        húzódván az egész udvara.</p>
				<p>Csak egyetlen cifra úr maradt ott, bizonyosan a főasztalnokmester, aki e
                        szavakat intézé Rostóhoz és az asszonyokhoz:</p>
				<p>- Őfelsége szívesen látja kegyelmedet egy kanál levesre, titeket is,
                        szelistyei asszonyok!</p>
				<p>S ezzel levezette őket a földszintre, ahol már terítve volt a nagy
                        ebédlő-teremben, ezüstre-aranyra. Virágok illatától volt terhes a levegő, s
                        száz lakáj sürgött-forgott az asztal körül.</p>
				<p>A nagyorrú hamarább hagyta ott az elfogadó termet, elfogta valami
                        ellenállhatatlan csatangolási vágy; ki a levegőre, a szabadba… Nagy, kerek
                        arcán a megelégedés sugárzott. Érezte a fiatalság édes bizsergését az
                        erekben, zömök testalkata duzzadott az erőtől, tele tüdővel szívta be a
                        fenyők illatát a kertben. S mikor meglátta magát a tó tükrében, kopottas,
                        egyszerű ruhájában, szinte tombolt a lelke: De jó, de pompás ez a kis
                        szabadság! Mintha szárnya volna az a ruha.</p>
				<p>- Milyen bolond vagyok - dörmögte aztán magában -, mert nincs rajtam a ruhám,
                        elhitetem magammal, hogy nem én vagyok én, s futkosok ide-oda a saját
                        palotámban, mint egy, a csínyekben pákosztás bohó fiú. Pedig mit ér az
                        álruha, ha mindenki tudja, hogy ki vagyok, ama jámbor falusiakon kívül?
                        Bizonyára szabadabb volnék bíbor dolmányomban, ha senki se tudná, kit
                        fed.</p>
				<p>Ilyen csendes bölcselkedések között lépegetett végig a külső udvaron, észre
                        sem vette, hogy utánasettenkedik valaki, csak mikor mellette állt az ember,
                        akkor rezzent össze.</p>
				<p>- Mit akar, földi?</p>
				<p>- Egy-két szavam volna az ifiúrral, vagy minek tiszteljem?</p>
				<p>- Jól mondta, barátom. Ugye, az erdélyi kocsis?</p>
				<p>- Igenis, az erdélyi kocsis. Egy szívességre kérném, mert látom, hogy
                        bennfentes itt a királyi cselédség között; nem ötödik kerék.</p>
				<p>- Tagadhatatlan, van itt a házban egy kis hatásköröm.</p>
				<p>- Éppen az. Amellett olyan becsületes, nyílt képe van, hogy egyszerre
                        bizodalmam támadt a kívánságom iránt.</p>
				<p>- Mi volna az?</p>
				<p>- Hallom, hogy az asszonyok, akiket hoztam, ott fognak ebédelni a királyi
                        asztalnál, a főrangú urak közt.</p>
				<p>- Miért ne? A király nem veti meg, szívesen ülteti asztalához a szegény
                        embert is.</p>
				<p>- Kivált, ha szoknya van rajta.</p>
				<p>- Hm. Maga harapós nyelvű ember, úgy látom.</p>
				<p>- Egy szót se mondtam, ha haragszik az úr.</p>
				<p>- Most már csak mondja el, ha elkezdte.</p>
				<p>- Hát azt gondoltam, ha ebéd lesz, akkor ott evők lesznek és
                        fölszolgálók.</p>
				<p>- Persze. És azután?</p>
				<p>- És akkor módját lehetne ejteni, hogy én is ott legyek, a szolgák közt, csak
                        a lakáj-ruhát kellene rám föladni.</p>
				<p>- Hm - felelte a nagyorrú -, hiszen nem éppen lehetetlenség, de…</p>
				<p>- Nem kívánnám ingyen vagy mi… - hozakodott elő Korják a dolog kényesebb
                        oldalával, s kikotorászván két tallért a zsebéből, körülnézett előbb, ha nem
                        látja-e valaki, s azzal odapottyantotta egyenként finoman a nagyorrú zöldes
                        zekéjének zsebébe.</p>
				<p>A nagyorrú elmosolyodott ezen a műveleten, amit Korják uram jó jelnek
                        vett.</p>
				<p>- Nem sokból áll az egész, és lássa, nekem mégis… nagyon fontos. Észre se
                        vesznek engem a sok lakáj között.</p>
				<p>A nagyorrú habozni látszott, kivette a két tallért és nézegette.</p>
				<p>- Az a baj - szólt aztán -, hogy a király haragra lobban, ha megtudja, hogy
                        idegen tanú van jelen.</p>
				<p>- Ej, iszen nem kell megtudnia.</p>
				<p>- De mégis csak meg kellene őt csalnom.</p>
				<p>- No, bizony. Talán nem csalják meg mindennap százszor?</p>
				<p>- Megcsalják? A királyt? Mit mond kend? Ugyan ki csalná meg?</p>
				<p>Korják uram nevetett, ahogy egy naiv gyerek beszédjén szokás.</p>
				<p>- Hát mindenki.</p>
				<p>- Az lehetetlen - mondá a nagyorrú meggyőződéssel.</p>
				<p>- Ej no, hát talán én beszélek bolondokat? - pattant föl Korják. - Itt van
                        mindjárt a mai eset. A szelistyei asszonyok. Úgy szelistyeiek azok, lelkem,
                        mint ahogy szelistyei az a torony vagy ez az ugrókút. Az egyik háromszékből
                        való, a másik Fogarasból, a harmadik Nagyszebenből. Csak a királyt teszi
                        bolonddá az öreg Rostó, hogy ők szelistyeiek. De nehogy elmondja az ifiúr
                        valakinek, amit én itt bizalmasan említettem.</p>
				<p>- Magyar ember vagyok.</p>
				<p>- Látom, iszen látom, hogy magyar anya szülte, azért fordultam az úrhoz.</p>
				<p>A nagyorrú összeráncolta homlokát s villám cikázott át a szemein. Korják
                        észrevette ezt a zöldes fényt s ösztönszerűleg elkapta a tekintetét. Volt
                        valami ezekben az átható szemekben, ha haragot lövelltek, abból a félelmetes
                        fényből, melytől az állatok is megreszketnek.</p>
				<p>- Úgy segéljen, nem merek a szemeibe nézni, úgy szúrnak, mint a csalán.</p>
				<p>- Nagyon kinyitotta őket, kocsis gazda - mosolyodott el a nagyorrú.</p>
				<p>- Bizony kinyithatom még jobban is - felelte rejtelmesen Korják. - Mert nem
                        igaz egy ilyen királyi palotában semmi. Még az se, hogy én kocsis
                        vagyok.</p>
				<p>- Hát mi?</p>
				<p>- Én vagyok a »Kelempász madár« korcsmárosa Budáról.</p>
				<p>A nagyorrú meg volt lepetve, de nem árulta el magát.</p>
				<p>- Ugyan ne beszéljen! Hát akkor miért bújt volna ebbe a libériába?</p>
				<p>- Egy kis sora van annak. Mert az igazság az égben nő, ifjú uram, de a
                        hazugságok gyökerei mind úgy a ház táján, a napi élet körül tenyésznek. Az
                        ördög hordja alájuk a trágyát. Hát pünkösd szombatján beszállnak ezek az
                        asszonyok a vendéglőmbe. Mi tagadás benne, vén szamár létemre beleszerettem
                        a kis oláh lányba, ő se volt irántam idegen, kimondtuk hát az áment, az öreg
                        Rostó is beleegyezett, ámbár még tartok a fintáitól, mert székely ember, két
                        esze van. Hát jól van, rendben van idáig - de még a leányt el kell, azt
                        mondja, a királyhoz vinni. Most légy észen, János. Gondoltam magamban, ki
                        nem bírom otthon a nagy bizonytalanságot, hát a kocsis helyett én jöttem el
                        kocsisnak.</p>
				<p>- Eszerint mátkája kendnek az oláh fáta? Kezdem már érteni a dolgot…</p>
				<p>- Azért szeretnék ott lenni az ebédlőteremben, hogy lássam, mi történik
                        vele.</p>
				<p>- Ej, ugyan mi történhetnék? Hiszen nem eszik meg.</p>
				<p>- Nem úgy van az, ifjú uram - ellenkezett a korcsmáros. - Egy hónapos rózsánk
                        volt a minap az ablakban, cserépben, hát a szegény anyám tévedésből nem a
                        vizes kancsóból öntözte meg, hanem a terpentinesből. A rózsának nem lett
                        semmi baja, nem ette meg ezzel, csak éppen hogy illat helyett kellemetlen
                        szaga lett ezentúl. Utoljára kihajítottam az utcára.</p>
				<p>A nagyorrú elgondolkozott.</p>
				<p>- Ösmeri a királyt? - kérdé kisvártatva.</p>
				<p>- Láttam vagy kétszer, de ezer közül is megösmerném.</p>
				<p>- Vajon? - szólt kétkedő tekintettel. - Nos, milyen hát?</p>
				<p>- Szőke, zömök legényke, egy kicsit ferdén tartja a fejét.</p>
				<p>- Hát lássa, abból semmi se lehet, hogy lakájruhában bejöhessen, mert a
                        lakájok mind ösmerik egymást, s idegent látva Izraelben, zajt csapnának,
                        hanem ha nálam akarja hagyni a két tallérját, én elvállalom, hogy vigyázok a
                        mátkájára és rögtön értesítem, ha veszély fenyegetné.</p>
				<p>- Becsületére mondja?</p>
				<p>- Itt a kezem rá.</p>
				<p>- De ne legyen aztán disznóláb - jegyzé meg Korják, kedélyesen megrázva a
                        finom, kicsiny kezet.</p>
				<p>Már régebben megkondult volt a harang a rezidencia bal tornyán, mely
                        összehívta a vendégeket az ebédlőbe; most egyszerre megdördültek a mozsarak
                        is a kapunál, annak jeléül, hogy az ebéd megkezdődött.</p>
				<p>- Őfelsége most ül az asztalhoz - jegyzé meg Korják, aki mint budai ember
                        érdeklődött az udvari ceremóniák iránt, s hozzátette gondolatban: »Az én
                        szegény Vucám is ott ül köztük.«</p>
				<p>- Igen - felelte a nagyorrú -, ma pompás ebéd lesz. Majd kendnek is kerítek
                        egy palack bort.</p>
				<p>S azzal sietett az ebédlő felé, hánytorgatván elméjében a hallottakat. Hm,
                        tehát Dóczy György uram be akarta csapni a királyt, a jó bolondot, aki
                        mindent elhisz. Hát jó van, legyen úgy, színleg elhiszi a király - de olyan
                        gondot akaszt a nyakába, hogy arról koldul őkelme. »Csak azért is megteszem,
                        amit kíván, hogy örökös szepegésben tarthassam.«</p>
				<p>A nagy ebédlő tündéri fényben úszott, már túl voltak a levesen a vendégek,
                        amikor a nagyorrú belépett, nehány dologtalan, bámészkodó szolga közé
                        elegyedve.</p>
				<p>Az asztal szinte görnyedt a billikomoktól, az arany, ezüst virágtartóktól és
                        tálaktól. Elöl a király ült, mellette jobbról Gergely Anna, balról Schramm
                        Mária, szemben pedig a kis Vuca nevetgélt rájuk. Mikor pedig a karzaton a
                        muzsikusok rárántottak egy víg nótára, nem állhatta meg, hogy egyre ne
                        billegesse magát a taktus szerint, miközben a pántlikás varkocsa sziszegve
                        csapkolódott ide-oda. Mindenik asszony háta mögött két apród állt, az egyik,
                        aki édes ürmöst vagy tokaji aszút töltött, a másik, aki legyezgette.</p>
				<p>Azután jöttek sorba az ételek - a káptalan se győzné azokat elsorolni. Mindez
                        nagy, nehézkes pompával történt. Az ételeket a kukták hozták az előterembe,
                        ott huszárok vették át tőlük, akik az ebédlőbe vitték.</p>
				<p>Minden fogásnál fölállt a főasztalnokmester, egy sáfrányszín atillás, ősz
                        hajú ember, aki Vuca mellett ült, s az egyik huszártól átvette a tálat és a
                        királyhoz járult vele, hogy megkínálja, meghajtván féltérdét
                        mindannyiszor.</p>
				<p>Őfelsége vagy elutasító mozdulatot tett, hogy nem parancsol, vagy pedig az
                        asztal végére mutatott, ahol a főkóstolómester ült Rostó uram mellett. Mire
                        aztán odavitték a tálat, a főkóstolómester kivett egy csipetnyit,
                        megízlelte, csemcsegett egy kicsit (mindez a ceremóniához tartozott), aztán
                        kijelenté:</p>
				<p>- Habet saporem.</p>
				<p>Akkor újra visszavitte maga az illető zászlósúr a tálat a királyhoz, ki most
                        már bátran szedett ki abból, amennyit akart.</p>
				<p>Soha még uralkodó nem félt úgy a méregtől, mint a mai napon I. Mujkó király
                        őfelsége - majd minden tál ételt elvitetett a főasztalnokmesterrel (aki,
                        mellesleg legyen mondva, kertész volt a kastélyban) a főkóstolóhoz, Antonio
                        Valvasori olasz doktorhoz, akihez egyre átbeszélgetett olasz nyelven,
                        mindenféle bolondos históriákat a híres Lyrilla királynéról, aki ha
                        megbetegedett, mindig kiadta a rendeletet: »Ha pedig meghalnék, a két
                        doktorom velem temettessék el elevenen.« No persze, hogy aztán összeszedték
                        sütnivalójukat a gyógyításnál. De végre mégis csak meghalt, és amit
                        parancsolt, megtörtént, nyugszik a szép királyné a jó puha orléansi földben,
                        lombos olajfák árnyékában, illetlen módon ugyan, de csöndesen a két doktor
                        közt.</p>
				<p>- Okos asszony volt - felelte a főkóstoló -, s a kollégák is jól jártak:
                        királyi sírokban feküsznek.</p>
				<p>Ezalatt a főpohárnokmester egyre töltögette a király billikomát. Ezt már nem
                        tette ki annyi szekatúrának, sőt egyenesen kijelentette: hogy soha még
                        fejedelmet nem mérgeztek meg borral; mert lehetetlen, hogy olyan
                        megátalkodott gonosztevő akadjon, aki ne sajnálná a jó bor ízét
                        megrontani.</p>
				<p>Az ebéd voltaképpen feszes volt és unalmas. Gondolta magában Rostó uram:
                        többet ér Szebenben egy disznótor. Pedig dehogy ér többet. Majd másképp fog
                        ő beszélni Szebenben erről az ebédről, a hosszú téli estéken a
                        disznótorokban.</p>
				<p>Az bizonyos, hogy csak a király beszélt, mindig csak ő, a többi ember úgy
                        tűnt föl, mint megannyi kiöltöztetett mamlasz, holott egy jó ebédnek az a
                        karaktere, hogy mindenki egyszerre beszél. Ez az úgynevezett amabilis
                        confusio, mikor a szőlőnedv színes párákká, tarka gondolatokká válik a
                        koponyákban.</p>
				<p>Pedig a szőlőnedv jó volt, de hát nem engedte érvényre jutni az a nagy udvari
                        illedelem - egye meg, aki kitalálta. Rostó uramnak és az asszonyoknak
                        egyébiránt elég mulatsága telhetett a nézegetésben. Istenem, ennyi nagy úr!
                        Annyi mente, annyi drágakő. Hogy villog, csillog némelyik, mint a tükör, ha
                        sebesen forgatják. De maga a terem se kutya! A mennyezet a kék égboltot
                        ábrázolta, a szférákkal és csillagokkal, abból a pillanatból véve föl, mikor
                        Mátyás a világra jött. A falakat körös-körül velencei tükrök födték, s annyi
                        Vucát látott az ember, ahányfelé nézett. Hát még az ablakok! Tiszta
                        színüvegből, ami akkor nagy ritkaság volt. Itt is csak ennek az egy teremnek
                        voltak üvegből az ablakai, a többi szobákban lakkos vászonból, olajos
                        papírokból vagy festett selyemfátyolból voltak az ablakok.</p>
				<p>Körös-körül porfir-márványból faragott pad övezte a falakat, melyre arannyal
                        szőtt párnákat raktak, mert a kő Mátyás idejében is kemény volt.</p>
				<p>Ezeken a padokon üldögéltek egy csoportban ama többször emlegetett léhűtő
                        szolgák, vagy, amit úgy is tudunk, az igazi nagyurak az igazi királlyal -
                        szóval a Gyeennárium aranyifjúsága.</p>
				<p>Ezek legalább jól mulattak, trécseltek, nevetgéltek, szinte hangosan. És nem
                        is volt megbotránkoztató, mert a zene elnyomta a diskurzust.</p>
				<p>- Hogy adja a királyt a kötnivaló - csodálkozik Mujkón az ifjú Báthory
                        István.</p>
				<p>- Meg lehet ezen pukkadni.</p>
				<p>- Nagyon is túloz - vélte Czobor -, tehát mégse adja jól. Amelyik király
                        sohase felejti, hogy ő király, az rendesen nem elég ember.</p>
				<p>- Mondasz valamit - hagyta rá Mátyás.</p>
				<p>- Nézzétek, nézzétek a zsiványt, milyen epedő tekintetet vet a szász
                        menyecskére.</p>
				<p>- Attól tartok, urak, hogy Mujkó király csak felül csinálja a királyságot, az
                        asztal alatt ellenben plebejus módra nyomkodja a menyecske lábát. Nézd, hogy
                        irul-pirul az asszonyka.</p>
				<p>Bánffy vállat vont.</p>
				<p>- Nyomtató lónak nem lehet a száját bekötni.</p>
				<p>- Hm, csak nem ültethettük oda Lábatlan Gergelyt - elménckedett Báthory.</p>
				<p>Mátyás összeráncolta a homlokát a tapintatlan elméncségre, mert ez eszébe
                        juttatta hű várnagyát, Lábatlan uramat, akit a Szilágyi Mihály szakácsa
                        olyan szégyenletesen lefőzött, miről gúnyversek is röpködtek akkoriban, a
                        királyt is megcsipkedők.</p>
				<p>- Igaz, ni - szólt közben élénken Vojkffy (látszott, hogy ő is tapintatlan
                        ember, mert nyilvánvaló, hogy a Szilágyi szakácsáról jutott eszébe) - hát
                        mi sohase ebédelünk? Az én gyomromban már harangoztak.</p>
				<p>- Nem bánom - mondta Mátyás -, vessük el a gondját. A kerek asztal van
                        megterítve.</p>
			</div>
			<div type="chapter">
				<head>VII. FEJEZET</head>
				<head>A KEREK ASZTAL PARABOLÁI</head>
				<p>Egyenként surrantak el az oldalajtón, csak az irigy Báthory ragaszkodott az
                        eszméjéhez, s leejtvén pecsétgyűrűjét, szántszándékkal lekuporodott, hogy
                        fölvegye s a különböző lábak közt az asztal alatt megkeresse a Mujkó sárga
                        csizmás lábait, melyek azonban (tisztelet, becsület Mujkónak) mozdulatlanul
                        pihentek két kis fekete cipőcske és két piros csizmácska között.</p>
				<p>Azzal Báthory is eltűnt az oldalajtón a »Mária-terembe«, mely az úgynevezett
                        Mária-ablakok miatt neveztetett így. Az ablakok ólomkarikákba elhelyezett,
                        vékonyan csiszolt achát-kőből voltak, s nem bocsátották be a nap izzó
                        sugarait csak szelídítve.</p>
				<p>Pompás hűs helyiség volt ez, egy nagy, kerek asztallal, melynél Arthur király
                        hagyományos lovagiasságát ápolta az ifjú király, és ahol Drágffy Istvánt
                        tartották Lancelotnak.</p>
				<p>Egyéb bútor nem is volt, csak egy nagy, faragott almárium, egyike azoknak a
                        híres remekeknek, melyeket Majom Benedek firenzei mester készített, és a
                        »kerek asztal«. Hej, nagy szó volt akkor ez a kerek asztal. Ábrándja, álma a
                        fiatal főuraknak. Nagy jövőt jelentett, színarany karaktert, ha valakiről
                        azt mondták: »a palotai kerek asztalnál ült«.</p>
				<p>Most kilencen ültek, és nem érezték se a nagy jövőt, se a nagy tisztességet,
                        hanem azon zsörtölődtek, hogy a leves hideg. Különösen a király
                        haragudott.</p>
				<p>Reszketve kérdé a konyhamester:</p>
				<p>- Parancsolja, fölséged, megmelegíttetni?</p>
				<p>- Hagyd a pokolba. Vigyétek el innen és hozzatok valami sültet helyette. -
                        Aztán hozzátette, a pajtásokhoz fordulva: - Három dolog van, ami után nem
                        vágyakozom: a melegített leves, a kiengesztelt barát és a szakállas
                        asszony.</p>
				<p>Hozták a pecsenyéket, a halakat, a fölséges nyárson sülteket, s feledve lett
                        a hideg leves. Az evés voltaképpen csak robot, útcsinálás, hogy a bor jobban
                        csússzék.</p>
				<p>Az első kortynál magához intett Mátyás egy komornyikot.</p>
				<p>- Végy ki az üveges almáriumból egy arany kulacsot, töltsd meg színig
                        közönséges borral, és vidd ki hamar az erdélyi kocsisnak, mert már nagyon
                        szomjas lehet. Ugyancsak tölts meg egy mázos cserépkancsót tokaji borral,
                        add át titkolózva, hogy az az ember küldi, akinek a két tallért adta. Mondd
                        meg neki, hogy ez a két kancsó példázza a helyzetet Palotán. Mondd meg
                        továbbá, kóstolja meg a kétféle bort és válasszon közülök, de úgy, hogy az
                        edény is az övé marad.</p>
				<p>- Igenis, fölséges uram.</p>
				<p>- Aztán, ha végeztél, jelentsd meg nekünk az eredményt.</p>
				<p>Az urak ettek-ittak és találgatták a kulacsos üzenet értelmét. Mátyás
                        szerette az ilyen beszélgetéseket s maga is szívesen szította őket.</p>
				<p>- No, hát melyitek érti a dolgot?</p>
				<p>Drágffy szólt először:</p>
				<p>- Az arany kancsó a közönséges borral azt jelenti, hogy a bolond jár királyi
                        ruhában, a mázos cserépkancsó a tokaji aszúval jelenti, hogy a király
                        szerény mezben van elrejtve.</p>
				<p>- Eddig már volnánk - mosolygott Mátyás -, hanem mármost azt mondjátok meg
                        nekem, mit választ majd a kocsis? Aki kitalálja, egy kardot kap tőlem
                        emlékül.</p>
				<p>Nosza, nekiestek a találgatásnak. Egy kard a királytól, nagy tisztesség.
                        Érdemes az embernek kiereszteni érte az eszét.</p>
				<p>- Ej, iszen nem is kétség - mondá a pörge bajszú Laczkfy -, van esze a
                        kocsisnak, hogy az arany kulacsot választja.</p>
				<p>- Nem lehet tudni - cáfolja Báthory -, ha korhely a kocsis, pedig bizonyosan
                        korhely, és megkóstolja a kétféle bort, nincs annyi lelke, hogy elálljon a
                        tokajitól. Mert nagy úr a szív az emberben, nagy úr az ész is, de a gége az
                        igazi oligarcha.</p>
				<p>Egyik így érvelt, a másik amúgy, két táborra oszoltak, csak a furfangos Guthy
                        Pál gondolt ki egy harmadik esetet.</p>
				<p>- Ha okos a kocsis, akkor átönti a rossz bort a cserépkancsóba, a jó bort
                        pedig az arany edénybe és megtartja az arany edényt a jó borral.</p>
				<p>Zajos derültség lett ennek az okoskodásnak a honoráriuma, míg a király
                        komolyan bólingatott a fejével.</p>
				<p>- Ha nem csalódom az emberemben, Guthy, te állsz az igazsághoz legközelebb,
                        de mégse rajta, csak olyanformán, hogy te balra keresed, holott jobbra lesz.
                        Ha tudniillik én nem csalódom.</p>
				<p>Még soká nevetgéltek, színezgették fantáziájukban a kocsis meglepetését,
                        lelke tusakodását, ki, mint a Buridán szamara, a két szénaköteg közt
                        megkergül a habozásban. Ezalatt azonban összesúgtak a király háta mögött,
                        hogy az erdélyi kocsis derék ember lehet, a dilemma, amely elé állíttatik,
                        méltó lesz a Galeotto tollára, majd elmondják neki Budán, írja meg ő
                        taljánsága az utókornak, hanem mégis csak fontosabb volna tisztába jönni »a
                        mi saját külön dolgunkkal«, s egymást kezdték az asztal alatt döfködni és
                        nógatni, hogy »No, hozd elő már!«</p>
				<p>De mindenik a szomszédjában bizakodott, úgyhogy a király már föl akart kelni,
                        mikor Vojkffy intett a szemhunyorításával, hogy hát isten neki, ő ugrik bele
                        a veszedelembe.</p>
				<p>Nagy kedélyesen és tapintatosan kezdte kerülgetni, mint a macska a tejes
                        bögrét, nem mert egészen ráugrani, nehogy földöntse.</p>
				<p>- Nem boldog a magyar sehol sem, fölséges uram.</p>
				<p>- Ugyan miért, te? - támadt rá a király.</p>
				<p>- Szelistyén az a baj - folytatta Vojkffy -, hogy sok az asszony és kevés a
                        férfi, Palotán pedig az a baj most, hogy sok a férfi és kevés az
                        asszony.</p>
				<p>A királyt nem érintette kellemetlenül a kérdés, sőt érdeklődve fordult az
                        urakhoz.</p>
				<p>- Az bizony igaz, de nem lehet rajta segíteni. Vagy talán kigondoltatok
                        valamit? Nos, lássuk, kinek van valami jó ötlete.</p>
				<p>- Vojkffy köztünk a legjobb diplomata - kiálták unisono. - Beszéljen ő.</p>
				<p>- Vojkffyból nem lesz diplomata - cáfolt rájok a király (s Vojkffynak
                        elborult az arca) - mert nagyon okos arca van és imponáló föllépése.
                        (Vojkffynak kiderült az arca.) S én az ilyen embert sohasem használom
                        követnek; mert az olyantól mindenki tartózkodik és fél, hogy becsapja. Én a
                        buta pofáknak adok előnyt. A buta pofa fél siker. Azzal mindenki
                        gyanútlanul, szívesen tárgyal, s észre sem veszi fölényes szerepében, hogy
                        már a bőre le van nyúzva. Jelentéktelen külső, nagy belső tulajdonokkal
                        párosulva, drága kincs a diplomáciában.</p>
				<p>- Ha már nem lehetek is követ fölséged uralkodása alatt - jelenté ki Vojkffy
                        könnyed vidámsággal -, a szelistyei asszonyokra nézve mégis van egy
                        tervem.</p>
				<p>- Halljuk, halljuk!</p>
				<p>- Nyolcan vagyunk urak, őfelsége a kilencedik. Király a király, első ő
                        választ egyet, marad hát nyolcunknak két asszony. Igaz-e, vagy nem?</p>
				<p>- Nem egészen igaz - felelte a király -, mert egyet már kiváltottak tőlem két
                        tallérért.</p>
				<p>- Fölséged a legtékozlóbb fejedelem Európában.</p>
				<p>- Melyiket? - kérdé Báthory. - Ha ugyan nem államtitok.</p>
				<p>- A leányt.</p>
				<p>Báthory fölugrott a székéről.</p>
				<p>- A leányt? Két tallérért? Jelentkezem, uram, mint lázadó.</p>
				<p>- Legalább lecsukatlak, s ezzel is kevesebb lesz a praetendens.</p>
				<p>- No, az igaz. Hát akkor mégse lázadok föl.</p>
				<p>- Minélfogva a béke áldásai közt fejtheted ki tervedet, kedves Vojkffy, de
                        előre figyelmeztetlek, hogy ne varrj nagy csizmákat kis lábakra.</p>
				<p>- Az én tervem igen egyszerű. Kimegyünk estefelé a cserépfilagória mögötti
                        tisztásra, s ott a pázsiton birokra kelünk ember ember ellen; a négy
                        legyőzött mehet isten hírével, a négy győztes pedig még egyszer
                        összekapaszkodik, amivel aztán simán és lovagiasan van elintézve a dolog,
                        mert utoljára csak ketten maradunk.</p>
				<p>- Maradunk? - vágott közbe a széles vállú Kanizsay, gúnyosan hangsúlyozva a
                        Vojkffy önző nyelvbotlását. - De kedves vagy!</p>
				<p>Mátyás a fejét rázta.</p>
				<p>- Ohó, barátom, nem oda Buda. A te lovagiasságod nagyon is egy kereken
                        nyikorog, pedig látod, még a taligának is két kereke van. Igaz lovag létedre
                        nem gondoltál az asszonyok akaratára, holott az is beletartozhat valamelyest
                        a játékba. A vásárhoz vevő kell és eladó, a rabláshoz csak rabló. Az
                        asszonyok az én fedelem alatt vannak. Bohóknak szabad lennünk, de
                        eszeveszetteknek nem. Mulatni lehet, de szemtelenkedni nem. Egy kicsit
                        megtáncoltatjuk őket, s ezzel punktum. Ugye, Lancelot? Te gyanúsan nevetsz,
                        öreg, no, iszen, én se vagyok a kalocsai érsek. Nem mondom én, hogy egy kis
                        pajkoskodás mindjárt nagy bűn. Ritkán láttam még én asszonycserepeket. Jele,
                        hogy egy asszony se törik el, ha az ember az ujjával megérinti. Azért hát
                        nincs kifogásom az ellen se, ha a tánc hevében egyitek-másitok átkarolja,
                        megcsókolja. Mujkó király, úgy tudom, megengedi a csókot - de a pofont, amit
                        ezért kaphattok, Mujkó király le nem veszi a képetekről. Az asszonyok
                        férfiakat jöttek kérni, hát meg is kapják. De ezek törvényes férjek lesznek.
                        Intézkedtem Mujkónál, hogy így történjék, és ha tetszik, Báthory úr…</p>
				<p>Nevettek a fordulaton, mely Báthorynak szólt, akinek az anyja tudvalevőleg
                        nagy partit keresett számára Lengyelországban, de a víg csengésű nevetés
                        közé elégedetlen hangok is vegyültek.</p>
				<p>- Sebaj, urak - csitítgatá őket Bánffy. - Hisz a király in ultima analysi
                        annyit mond: »Tessék a férjekkel tárgyalni a továbbiakra nézve.«</p>
				<p>A király felelni akart, mikor belépett a kancsókkal elküldött kamarás,
                        bizonyos Petrovay nevű.</p>
				<p>Csodálkozva néztek rá. Mi az ördög! Az arany kulacs van a kezében.</p>
				<p>- Mi történt? - kérdé a király mohón.</p>
				<p>- Enyém a kard - ujjongott Báthory.</p>
				<p>- Világéletemben se láttam én olyan bolond embert, fölséges uram - kezdé ama
                        bizonyos Petrovay. - Elmondom neki az üzenetet, meghallgatta komolyan,
                        átadom neki a kancsókat, megkóstolja a kétféle bort, aztán így szól hozzám:
                        »Nem jól van ez a dolog, mert ha az arany kancsót fogadnám el a karcos
                        borral, minthogy az arany kancsó bizonyosan nem igaz jószága annak, aki
                        küldi, a kancsó miatt üttetné le fejemet a király, ha pedig a cserép kancsót
                        fogadnám el a finom borral, a bor ereje miatt veszteném el a fejemet,
                        márpedig éppen az, aki küldi, tudhatja legjobban, hogy a fejemre most milyen
                        nagy szükségem van.« Így szólt és a tokaji bort átöntötte egy tálba, az
                        arany kancsó borát beleöntötte a cserépkancsóba, a tál borát pedig
                        visszacsurgatta az arany kancsóba, a cserépben lévő bort megtartotta, az
                        aranyban levő bort, ím, elküldte.</p>
				<p>Ámultak, bámultak, dicsérték:</p>
				<p>- Kutya gyerek lehet.</p>
				<p>- Hát mármost melyikünk kapja a kardot? - kíváncsiskodék Guthy Pál.</p>
				<p>- Egyitek se - mondá a király. - Ő, a kocsis kapja. Aki így gondolkozik, az
                        derék ember, ép az esze és becsülete. Fölvesszük a nemesség közé.</p>
				<p>- Éljen a király!</p>
				<p>- Csitt! Ne kiabáljatok, mert meghallják odaát. De ideje már visszatérni a
                        Mujkó király birodalmába. Menjünk.</p>
				<p>Hát éppen jókor. Még mindig ebédeltek ugyan, de már a vége felé. Különben is
                        bomlóban volt itt már minden állami rend és tekintély, különösen a
                        funkcionáriusok közt. Az öreg főasztalnokmester már beleunt a méltóságba,
                        és ott a király színe előtt kijelentette, persze tótul, hogy ő a
                        Herkópáternek se hajt már térdet, mert nyilallást érez a derekában;
                        hasonlóképpen a főkóstoló is kezdte megtagadni az engedelmességet s olaszul
                        fenyegette a királyt: »Megállj, a kirielájszonodat, kerülj csak a kezem alá,
                        majd írok én neked olyan medicinát, hogy még a földet is harapni fogod
                        tőle.«</p>
			</div>
			<div type="chapter">
				<head>VIII. FEJEZET</head>
				<head>AZ ASSZONYOK VÁLASZTANAK</head>
				<p>Maga Mujkó is érezte már a fellegek tornyosulását, a trónus ingását. Annyit
                        szedtek be a jóból, hogy nemcsak a funkcionáriusok engedetlenkedtek, de a
                        terem is felmondta a szolgálatot, elkezdett velük forogni.</p>
				<p>Az igazi király és az igazi urak visszatérése mégis arra ösztönözte Mujkót,
                        hogy minden erejét összeszedve, tisztességgel oldja meg feladatát.</p>
				<p>Intett a cigánynak »ácsi more«, aztán fölemelve a hangját, a beállott
                        csöndben ekképpen szólt:</p>
				<p>- Kedvelt híveink! Mielőtt elhagynók az asztalt, ezt a poharat ürítem a szép
                        vendégeinkre, a szelistyei nőkre, kiknek boldogulását atyai szívünkön
                        viseljük, azokét is, akik otthon maradtak, de még inkább emezekét, kiknek
                        látása nekünk gyönyörűséget okozott. Fogadjanak el tőlünk egy-egy csekély
                        ajándékot a mai nap emlékére, és válasszanak maguknak férjeket,
                        természetesen csakis azokból az alattvalóimból, akik e teremben
                        összegyűlvék.</p>
				<p>A királynak ez a kijelentése nagy meglepetés volt az asztaltársaságra és nagy
                        szöget ütött fejükbe, mert szándékosan csupa nőtelen személyzetből volt az
                        arisztokrácia összeállítva, vadászokból, solymárokból, sáfárokból és a
                        kutyafalka gondozóiból. Egyszerre kijózanodtak e szavakra. Az ördögbe, ennek
                        fele se tréfa. Hisz itt az ember szép feleséghez juthat sub auspiciis
                        regis.</p>
				<p>A király most a szász menyecskéhez hajolt. Németül magyarázta meg neki előbbi
                        szavait, és felszólítá:</p>
				<p>- No, fiam, válassz magadnak valami ajándékot.</p>
				<p>A szász menyecske restelkedett, a lelógó csepesze fodrát rágicsálta
                        zavarában.</p>
				<p>- Halljuk, halljuk! - kiálták innen-onnan, és síri csönd lett újra.</p>
				<p>A Rostó uram rozsdás hangja is megnyikordult.</p>
				<p>- Hunyd be a szemedet és mondd ki; ne félj, nem dől össze a világ.</p>
				<p>A menyecske mosolygott, megtörülte a száját, ahogy már azt a szebeni vargánék
                        szokták, ha nagy úrral esik szóbeszédjük, s ígyen szólt egyenesen a
                        királyhoz:</p>
				<p>- Azt adja nekem, amit nagy ünnepélyeknél a fején szokott viselni.</p>
				<p>- Én? - kérdé Mujkó kacagva, ujjával a saját mellét megbökve.</p>
				<p>A menyecske a fejével bólintott. Mire ellenállhatatlanul kitört a derültség,
                        azt még az igazi király jelenléte se akadályozhatta, olyan kacagtató volt a
                        kívánság. Hm, nem éppen szerény, de ugyan eltalálta szegényke. Maga Mátyás
                        is mosolygott, csakhogy mindjárt sóhajtott is utána, mert amire a szász
                        menyecske gondolt, az után ő maga is eleget epedezik.</p>
				<p>- Megkapod - felelte kurtán, újra fölvéve a fejedelmi komolyságot -, most
                        pedig te válassz, másik szép szomszédnőm!</p>
				<p>Gergely Anna szétnézett a hosszú, széles asztal drágaságain, az ezüst, arany
                        tálakon s egyéb drágalátos marhákon, a sótartókon és paprika-tartókon,
                        melyek tömör arany szobrokat képeztek, a négy folyam, Duna, Tisza, Dráva,
                        Száva, mind egy-egy leány képében, akinek a föltartott kötényében bors vagy
                        só van. Nincs az az asszonyszem, akit el ne kápráztatna, de Annának eszébe
                        jutott az öreg góbé tanácsa: »minthogy a nagy urak mindenben ellenkezőjét
                        teszik annak, amit a közönséges okos emberek, hát mindenben azt tedd te is,
                        leányocskám, amit nem akarsz, aminek épp az ellenkezőjét cselekednéd, ha nem
                        volnál közöttük - így aztán, meglehet, minden jóra fog kiütni.« Amint e
                        tanácsot forgatván elméjében, újra meg újra vizsgálná az asztalon lévő
                        billikomokat és kelyheket, szeme megütődtek egy szép kis mázos cserép
                        bögrén, mely talán nem ért egy-két dénárt, s melyet a táblalakájok langyos
                        vízzel megtöltve, csupa megszokásból, ma is rendes helyére tettek, a király
                        terítéke mellé, holott nem a rendes király evett ma ott.</p>
				<p>Azon időben a magyarok még kézzel ettek, a pecsenyés tálból a kacsacombot a
                        kezével vette ki az ember és úgy harapdálta le róla az ízes részeket. A
                        villát csak a Pón túl ösmerik - írja Galeotto. Mivel pedig minden sültet
                        lében tálaltak föl, a sáfrányos folyadék végigcsurgott az ujjakon is, sőt a
                        brokát köntösökre is jutott belőle (jó világ járhatott a pecséttisztítókra).
                        Mátyás azonban fölötte kímélte ruháit, és igen tisztán tudott enni, ujjaira
                        minden fogás után az eléje tett bögréből langyos vizet öntött.</p>
				<p>Gergely Anna a kis cserépbögréhez nyúlt.</p>
				<p>- Instálom fölségedet, én ezt a bögrét viszem emlékül, ha nem volna akaratja
                        ellen.</p>
				<p>A csodálkozás moraja zúgott végig a termen. Ez megint egy meglepetés! Az
                        egyik elvinné az ország legdrágább kincsét, a másik pedig választ tündöklő
                        ékszerek, kincsek között egy semmiséget, egy cserép bögrét. Hát meg van ez
                        az asszony bolondulva?</p>
				<p>Rostó uram a fejét csóválta.</p>
				<p>- Hosszú haj, rövid ész.</p>
				<p>Mujkó király azonban ezzel sem esett ki a komolyságából. Egykedvűen
                        mosolygott, mert egy királynál egyre megy a cserép meg az arany.</p>
				<p>- Legyen a tied - mondá. - És most már rád kerül a sor, kicsike!</p>
				<p>Ah, Vuca! A kis Vuca fog most választani. Minden fej kíváncsian hajolt előre.
                        Az még csak az igazi eredeti kölyök.</p>
				<p>Vuca megigazította a selyem pestimánt a derekán, mert az ülésben
                        összegyűrődött, fölkelt, mint egy iskolás leányka, s bátor, csengő hangon
                        felelt:</p>
				<p>- Fölséges uram, én azt kívánom, adja nekem egy esztendőre ajándékba a
                        főszakácsát.</p>
				<p>- Emlékül? - kérdé Mujkó király megzavarodva.</p>
				<p>Mindenre gondolt volna, csak ilyesmire nem. Mármost mi az ördögöt csináljon?
                        A király szakácsát oda nem ígérheti. Ez nem volt megbeszélve. Aggodalmasan
                        indítá el szemeit a terem balszögletébe, ahol az igazi király állt barátai
                        közt, karjait mellén összefonva.</p>
				<p>Mátyás gyorsan megértette, hogy mit akarhat a leány. Intett titkon a szemével
                        Mujkónak, hogy adja oda.</p>
				<p>Mujkó király fennhangon jelenté ki:</p>
				<p>- Pogra András főszakácsunk ezennel a leányzó tulajdonába megy át egy
                        esztendőre, járandóságait és illetményeit ez idő alatt is a királyi
                        kincstárból húzván.</p>
				<p>A gyorsan váltakozó kis epizódok egészen felvillanyozták a jelenlevőket. A
                        jóllakott ember hamar megunja magát, de hamar is lebilincselhető. Egy légy
                        röpülését meg lehetett volna hallani, mindenki feszülten figyelt, pedig már
                        kiállhatlan, fülledt levegő volt a teremben, tele gomolygó lila gőzökkel az
                        ételek párájából és az emberi lélegzetekből, a híres Pobjebrád-féle óra
                        homokszemei pedig már az öreg uzsonna idejét pergették.</p>
				<p>- Térjünk át most a férj-választásra!</p>
				<p>Az érdeklődés tetőpontra hágott. Lassú, alig észrevehető hullámzás támadt,
                        mint mikor lágy szellő átsuhan a rozsok fölött. Aztán még a lélegzetöket is
                        visszafojtották, csak az öreg Rostó, aki vörös volt az italoktól, mint a
                        megfőtt rák, szólta el magát valahogy öntudatlanul, alkalmasint hangosan
                        gondolkozván:</p>
				<p>- Hát velem mi lesz?</p>
				<p>- Ej, mi lenne? - torkolta le a mellette ülő főkóstoló - férj lesz kendből,
                        ha megválasztják.</p>
				<p>- És az ajándék? - hebegte az öreg, de ezt már csak a közelülők
                        hallották.</p>
				<p>Mujkó király figyelmen kívül hagyá az intermezzót, s ugyanolyan sorban, mint
                        előbb, fölszólítá a fehérszemélyeket, hogy válasszanak maguknak
                        férjeket.</p>
				<p>- Férjeket? Helyes - dohogta a doktor, Antonio Valvasori. - Reménylem, azok
                        is hozzám fordulnak majd előleges megkóstolás végett.</p>
				<p>Schramm Mária gyönge, alig hallgató hangon szólt, mintha csak egy méh döngése
                        lenne:</p>
				<p>- Három órai meggondolási időt kérek felségedtől.</p>
				<p>- Oh, a kis cirkumspektus! - szólt közbe egy selyma hang valahonnan a
                        cselédség közül. - Addig tudakozódni fog.</p>
				<p>- Te következel most, Gergely Anna!</p>
				<p>A szép asszony fölkelt, mint egy pörgettyű, s körülhordozva csillámló
                        szemeit, egyenest a terem balszögletének tartott. Minden szem rátapadt a
                        hajlékony, kevély termetére, fölhevülve a nagy melegtől, egyre
                        följebb-följebb nyomogatta fején a selyemfátyol ortont, úgy, hogy meglazult
                        és hátul lecsúszott, amint odakapott, hogy visszahúzza, kioldózott a kötés
                        és lehullt a fejéről; a kontya pedig fölbomlott, s lezuhant a nagy, dióbarna
                        hajtömeg - elborította egész a térdéig. Csak istennőnek lehet ilyen
                        köpenyegje.</p>
				<p>Lehajlott az ortonért (ah, hunyjátok be a szemeiteket, akik nem akartok
                        elkárhozni), félívben még szebb volt a fölséges termet a kidomborodó formás
                        idomaival, s a hajerdő sziszegve csapódott a márványkövekkel rakott
                        padozathoz.</p>
				<p>Aztán fölkelt, két-három határozott lépéssel Mátyás elé toppant s kicsike
                        kezét rátette annak karjára.</p>
				<p>- Én ezt választom.</p>
				<p>Az elszörnyűködés visszafojtott nesze volt érezhető, nem annyira nesz, mint
                        inkább az ellenkezője, valami nehéz, zsibbasztó, kínos csönd - amit Anna is
                        észrevett, csak nem bírta megmagyarázni.</p>
				<p>A királyra nézett, annak az arcán rémület cikázott, kapkodott a fejével, ajka
                        mozgott, mintha szavakat keresne; a választottra nézett, aki mosolygott, és
                        intett kezével Mujkónak, hogy ne szóljon:</p>
				<p>- Eligazítottam én már nehezebb dolgokat is - mondta vidáman.</p>
				<p>Majd odanyújtotta a kezét a szép menyecskének és nyájasan súgta a fülébe:</p>
				<p>- Köszönöm, galambom, hogy én jutottam eszedbe, mert te az enyémben már dél
                        óta motoszkálsz. Van egy kis baj, az igaz, hanem azt majd megtanácskozzuk
                        közösen. Ülj le ide a párnára addig!</p>
				<p>Most a kis Vucát szólította föl Mujkó választásra.</p>
				<p>Vuca némán szegezte le szemeit, olyan fehér lett, mint a fal, szíve hangosan
                        dobogott az izgatottságtól, érezte, hogy mit kellene mondani, de egyetlen
                        szót se talált.</p>
				<p>Mátyás most sebesen az asztalhoz iramodott és megállt Mujkó előtt. Ravasz,
                        pajkos mosoly játszott a bajusztalan ajkai körül. Anna messziről bámulta,
                        hogy milyen bátor legényt választott, hogy megáll a király előtt, mint egy
                        főnemes, még csak a fejét se hajtja meg.</p>
				<p>- Arra kérem mindenekelőtt fölségedet, kegyeskedjék kimondani, hogy ez az
                        ebédlő-terem ötezer négyszögöl terjedelmű a fölséged ülőhelyétől számítva
                        köröskörül.</p>
				<p>Egy lélek se értette, mit akar, de mindegy; Mujkó király ráhagyta
                        kegyteljesen:</p>
				<p>- Ezennel kijelentem, hogy ez a terem ötezer négyszögöl területű.</p>
				<p>Mátyás Vucához lopózott és figyelmeztette a fordulatra:</p>
				<p>- Eredj, siess, leány, kimondta a király, hogy az egész udvar az istállókkal
                        együtt a teremhez tartozik, tehát választhatod a kocsmárost is.</p>
				<p>- Igaz ez? - kérdezte a királytól oláhul, s amint az igent intett, felugrott,
                        mint egy mókus, szaladt ki az ajtónak, kip-kop, kip-kop, ropogtak-kopogtak a
                        picinyke bocskorkái a köveken, a folyosón, az udvaron.</p>
				<p>S mit lehetett egyebet tenni, hajrá, utána, fölkerekedett Mujkó király és az
                        egész udvari társaság, mert így kívánja ezt a férjválasztási ceremónia.</p>
				<p>Futott-futott egyenesen az istállók felé, s mikor már közel volt, elkiáltotta
                        magát:</p>
				<p>- Korják János!</p>
				<p>Bizony meghallotta volna Korják János uram a föld alatt is az ő hívó hangját,
                        de miután csak egy hársfa alatt hűsölt, így még jobban meghallotta, elő is
                        jött nyomban, de mennyire meghökkent, a Vuca után a siető fényes urakat
                        szemlélve.</p>
				<p>- Jaj, szívem, talán kergetnek? - kiáltá eléje.</p>
				<p>- Dehogy, dehogy - kiáltá ez lelkendezve -, szabad lesz hozzád férjhez
                        mennem.</p>
				<p>S azzal hátrafordult és a nagyorrúra mutatott.</p>
				<p>- Ennek az okos, derék embernek köszönhetjük.</p>
				<p>Mátyás éppen felelni akart, amidőn egyszerre összerezzent: künn a várpalota
                        kapuja előtt hadi kürtök rivalgása hangzott, s egyszerre megremegett a föld,
                        mint mikor hadi csapatok és ágyúk közelednek messziről nagy dübörgéssel.</p>
				<p>Mátyás elfeledkezve minden szerepről és tréfáról, idegesen rántotta meg az
                        egyik »főúr« rozsdavörös mentéjét, nevezetesen Jobbaházy Benedek viceőrnagy
                        uramét.</p>
				<p>- Siessen kegyelmed a kapu elé és tegyen azonnal jelentést, miféle csapat
                        közeleg.</p>
				<p>A szebeni prefektus, aki hallotta a nagyorrú szavait, fölötte csodálkozék a
                        szemtelenségen (különben is foga volt már a minden lében kanál nagyorrúra)
                        és várta az elmaradhatatlan visszatorlást, de még jobban csodálkozott azon,
                        hogy uccu, szaladni kezd erre a főúr, mint egy eszeveszett, a kapu felé.</p>
				<p>Mujkó király semmit sem vett észre ezekből, nyugodtan végezte a teendőit, az
                        ámuló és elérzékenyült Korjákhoz fordulván:</p>
				<p>- Íme a leányzót ünnepélyesen neked adom és rendelem, hogy huszonnégy óra
                        alatt annak rendje és módja szerint az egyházi szertartás is
                        megtörténjék.</p>
				<p>Korják átfogta a Vuca nyakát szerelmesen.</p>
				<p>- És senki sem veheti el többé tőlem?</p>
				<p>- Az istenen kívül senki többé!</p>
				<p>Hatalmasan süvített ez a szó a levegőben. A túl boldog Korják hálás
                        pillantást vetvén a hermelinpalástos, ragyogó ruházatú lovagra, a maga
                        egyszerű modorában kérdé:</p>
				<p>- Ugyebár Dóczy György uram őnagysága kegyelmed? (Mert hiszen tudtával annak
                        a jobbágya volt Vuca.)</p>
				<p>- Oh, te szamár, te szamár! - kiáltá Rostó Mihály. - Hát nem látod, hogy a
                        király őfelsége előtt állsz?</p>
				<p>Korjákban fölforrt a méreg, kitört belőle az indulat.</p>
				<p>- Tegye kelmed bolonddá az öregapját, de nem engem. Úgy nem király ő, ahogy
                        én nem vagyok az.</p>
				<p>Mujkó látván, hogy a fölfedezés veszedelme fenyegeti, úgy tett, mintha nem
                        hallotta volna a kocsis szavait, hátat fordított az összeboronált párnak és
                        a főkóstolójával kezdett olasz beszélgetést, míg másrészről Vucát,
                        megértvén, mit beszél az ő Jánosa, halotti sápadtság borítá el a rémülettől,
                        s lábujjhegyre állván, mialatt kis kezével befogta a »szörnyű ember«
                        fölségsértő száját, ajkait a füléhez szorítva súgta neki:</p>
				<p>- Térdepeljen le kend, mert még elveszít mindkettőnket.</p>
				<p>Korják zavarba jött, fejet csóvált, gyanúsan méregette a daliás »királyt«.
                        Azután kihúzott a zsebéből egy új veretű fényes tallért, és mutatta Vucának
                        a király pénzét.</p>
				<p>- Ehol van ni, lelkem, Mathias rex. Ez a fej, ez a váll. Hát ugyanaz az ember
                        volna ez?</p>
				<p>A Vuca elkacagta magát és kedélyesen oldalba ütötte jövendőbelijét a
                        könyökével.</p>
				<p>- Bolondság, bolondság, hiszen ez a nagyorrúhoz hasonlít.</p>
			</div>
			<div type="chapter">
				<head>IX. FEJEZET</head>
				<head>A ZSEBRÁKOK</head>
				<p>Szerencsére senkit se érdekelt ez a kis jelenet. Mindenki nyugtalankodni
                        kezdett. Az érkező lovascsapatok dobaja már közel hangzott, a fölvert por az
                        úton hatalmas fölleggé alakult, s a kürt közvetlen a kapunál harsant meg
                        élesen.</p>
				<p>Majd sebesen loholt visszafelé Jobbaházy Benedek.</p>
				<p>- No, mi az? - kérdé Mátyás, eleibe lépkedve.</p>
				<p>- Győzelem! - kiáltá Jobbaházy harsányan. - Palóczy László és Czudar uraimék
                        őkegyelmeik megverték Svehla vezért, s háromszáz cseh foglyot hoznak
                        magukkal. Erre vivén útjuk, hódolatukat akarják bemutatni a királynak.</p>
				<p>Mátyás fölvillanyozva emelte fel a fejét, s egyszerre más lett a hangja
                        is.</p>
				<p>- Éljenek derék vitézeink! Most pedig szakasszuk végét a maskarás tréfának. A
                        bál, a lakodalmak és egyéb bolondságok elmaradnak. Elsöpörte a közbejött
                        esemény. (A barátjaihoz fordult, akik savanyú arcot vágtak ehhez a
                        kijelentéshez.) Ne haragudjatok, urak! Nem szabad léháknak mutatkoznunk a
                        vezérek előtt. Mit szólnának a kemény bajnokok, ha egy maskara királyt
                        találnának itt? Vesd le hát a hermelin-köpönyeget, Mujkó, és eredj a
                        pokolba! Ti is vetkőzzetek le, többiek, elégedjetek meg azzal, hogy egyszer
                        volt felfordult világ Palotán. Lásson most már mindenitek a szolgálatához. A
                        szakácsok, kukták főzzenek, süssenek derék vitézeink számára. Tüzes nyelvek
                        ünnepén szép asszonyszemeket akartunk ünnepelni, de még különösebb kegy az
                        Istentől, ha tüzes kardok diadalmát ülhetjük vidám lakomával. Pincemester
                        uram, guríttasson fel néhány hordót a szomjas katonáknak. Kegyelmed,
                        Jobbaházy uram, pedig nyittassa ki a kaput Palóczy és Czudar uraimék előtt,
                        fent az emeleten fogadom őket az agancsos teremben.</p>
				<p>Leírhatatlan a zavar és mozgás, ami erre keletkezett. Rostó uram a fejéhez
                        kapott, mintha golyó érte volna. »Jaj, végem van, meghalok.« Gergely Anna
                        ájultan rogyott volna össze, ha a doktor idejekorán föl nem fogja: »Hozzatok
                        egy kis vizet, hamar, hamar.« Mátyás észrevette, s meghagyta Valvasorinak,
                        hogy vigye be a palotába és hagyja kicsit pihenni. De a legjobban elrémült
                        Korják uram, lassú reszketegség fogta el inait, mikor egy szempillanat alatt
                        mindent megértett, s odavetvén magát a király elé a porba, megtört hangon
                        esengett föl hozzá:</p>
				<p>- Grácia a fejemnek!</p>
				<p>- Eredj, bolond korcsmáros! Mit kegyelmezzek én neked? Hiszen nem követtél el
                        semmi bűnt, semmi hibát. Becsületes alkut kötöttünk. Két tallért adtál, én
                        megszolgáltam: itt a mátkád. Én se vethetek a szemedre semmit, te se az
                        enyimre. Hát kelj fel, jó ember, ne rontsd ok nélkül a nadrágodat!</p>
				<p>Ezzel karonfogva lendvai Bánffy Istvánt, akit legjobban szeretett, sietve
                        távozott a palota felé, de kisvártatva visszafordult s odaintvén Dersffy
                        Miklóst, a testőrök kapitányát, fennhangon parancsolá:</p>
				<p>- A szelistyeiek hadd várjanak, míg majd végleg intézkedem.</p>
				<p>Mint a szétpattant buborék, nyomtalanul eltűnt a tarkabarka bohókás udvar.
                        Volt, nincs és nem is lesz soha többé. A vakító pompájú zászlósurak kiki a
                        maga lakásán hajigálja le magáról a bársonymentét, a brokát dolmányt vagy a
                        selyem kabadiont és húzza le a szattyán csizmákat. Rostó Mihály uram
                        elvonult a kertbe a sűrűségbe, mint a beteg szamár, a két szelistyei
                        asszonyt eldugták a kastély balszárnyába, csak Vuca ült fel az üres
                        szekérre, mint valami Korják-féle exterritoriumra, ott jól érezte magát,
                        mert hát Korják uram is ott állt a lőcshöz dűlve. Volt elég beszélni valójuk
                        az aranykulacsról, a szakácsról és sok mindenféléről. Ah, János, János,
                        milyen történetek ezek! Mintha nem is valóság volnának, édes szívem, hanem
                        csak a tündérek bocsátottak volna le színes álmokat…</p>
				<p>Mire Czudar Simon és Palóczy László nehéz lépései alatt visszhangot adtak a
                        komor falak, már vége volt fénynek és bolondságnak, csak az egyszerű,
                        csendes puritán legény-udvar ötlött szembe.</p>
				<p>A király egy félóráig tartó kihallgatáson fogadta a vezéreket, eleibök ment
                        az előterembe, s kétszer-háromszor is megszorította a kezeiket.</p>
				<p>- Isten hozta bátyámuraimékat. Üljenek le nálunk kegyelmetek.</p>
				<p>De a vezérek tudták az illedelmet s állva tettek jelentést a viszontagságos
                        csatározásokról és ostromokról, a ravasz Svehla vakmerő garázdálkodásairól,
                        makacs védekezéséről és meneküléséről.</p>
				<p>- Volt-e elegendő ágyújuk?</p>
				<p>- Velünk volt a Varga-ágyú is.</p>
				<p>- Hány embert vesztettünk?</p>
				<p>- Harmincnégy halott van és mintegy húsz sebesült.</p>
				<p>- Ez utóbbiakat itt fogjuk ápolni - mondá a király.</p>
				<p>- A sebesülteket széthagytuk, fölséges uram, különböző helyeken, csak a
                        foglyokat hozzuk magunkkal.</p>
				<p>- Mennyi a fogoly?</p>
				<p>- Háromszáz és nehány.</p>
				<p>A királyt láthatólag kielégítette ez a szám, újból megszorongatá a vezérek
                        kezeit.</p>
				<p>- Megszolgáljuk kegyelmeteknek jó szívvel, mihelyt Budára érünk. Nem is
                        képzelik, mennyire eltalálták kívánságunkat. Királyi szavam köt körülbelül
                        éppen ennyi fejre nézve. Egy telepítésről van szó, Erdélynek egyik vidékén,
                        hol a munkás kéz hiánya visszás állapotokat teremtett.</p>
				<p>- Kemény, szálas legények - mondá Palóczy László -, kezük van erős, de hogy
                        fognak-e tudni dolgozni e zsebrákok, nem tudom. Azoknak csak az esik jól,
                        amit erővel elvesznek valakitől. Kétlem, hogy megelégednének azzal, amit az
                        anyaföld viszonzásul a gondozásért önként ád.</p>
				<p>- Én hiszem, hogy beválnak - vélte Czudar. - Érintkeztem velök útközben,
                        nagyon meg vannak törve, s megunták az efféle kenyeret. Se nem rabló, se nem
                        katona, egyszer hopp, másszor kopp. Szomorú élet ez. Őhozzájuk képest még az
                        üldözött farkas is tekintetes úr. Nyilván őnekik is kapóra jön a fölséged
                        terve, a tűzhely-alapítás. Az ember rendesen arra vágyik, amitől legmesszebb
                        áll.</p>
				<p>- Még ma útnak szeretném őket indítani.</p>
				<p>- Akár e percben indulhatnak, fölség.</p>
				<p>- Egy megbízható hadnaggyal, akit kegyelmetek kijelölnek.</p>
				<p>- Legjobb lesz Szily István csapata.</p>
				<p>Az audiencia ezzel véget ért, a király szívélyes búcsút vett tőlük, s
                        megkérdezte, nem lennének-e vendégei vacsora idejére?</p>
				<p>- A katona helye a táborban van, fölség, a legénység közt - felelte Palóczy.
                        - Bizonyára ránk férne a szép asszony főztje, ahogy mondani szokás, de a
                        hadiéletnek az az egy titka, hogy a vezér ne egyen libapecsenyét, mikor a
                        közember fekete kenyeren rágódik. Itt a palota alatt, a község balszélén
                        ütjük föl a sátorokat, ott pihenünk hajnalig, és ott étkezünk a bográcsokból
                        a többiekkel.</p>
				<p>- Ha már így van - szólt Mátyás -, és nem akarnak vendégeim lenni, én
                        szeretnék lenni a kegyelmetek vendége.</p>
				<p>- Hódolattal várjuk királyi felségedet!</p>
				<p>- Ott leszek, bátya - mond a király -, de a foglyokat hadd vezényelje ide az
                        udvarba Szily hadnagy. Külön óhajtok velök beszélni.</p>
				<p>Alighogy elmentek a vezérek, boldogan a kegyes fogadtatás után, csakhamar
                        megtelt az udvar különös, marcona alakokkal, akik láncokkal, szíjakkal
                        voltak egymáshoz kötözve. Nagy, öles termetű emberek voltak ezek a
                        »zsebrákok«, akik se nem nyiratkoztak, se nem borotválkoztak éveken át, be
                        voltak szőrrel nőve, mint az ősemberek, némelyiknek szinte övig ért a
                        bozontos szakálla. A ruha cafatokban lógott rajtuk, mint a koldusokon.
                        Úgyhogy sehogy se lett volna ajánlatos viselős asszonynak rájuk nézni.</p>
				<p>Megtekintvén őket a király, kedvetlenül mondá a barátainak:</p>
				<p>- Borzasztó kinézésük van. Félek, világul futnak tőlük a szelistyei
                        asszonyok.</p>
				<p>- Az egész csak csalódás, fölség - jegyzé meg Báthory -, mert mögöttük állnak
                        lóháton a Szily nyalka huszárjai. Ha megmosakodnának, jó gúnyát kapnának és
                        a huszárok nem előlgetnének nekik, a legszebb férfiaknak lehetne őket
                        tartani. Nézze csak meg fölséged a vállaikat, a termetüket, a bátor elszánt
                        arcvonásaikat, hiszen szoborhoz lehetne mintának venni némelyiket.</p>
				<p>A király magához intette a hadnagyot.</p>
				<p>- Hadnagy, e foglyokat elkíséred csapatoddal Nagyszebenbe, Dóczy György
                        szebeni grófhoz, ott megtisztítjátok, kiöltöztetitek őket Dóczy György
                        költségén, ezek után gondoskodol róla, hogy Szelistyére telepíttessenek
                        olyan módozatok mellett, amelyek lehetőleg biztosítsák, hogy ott
                        megélhetvén, hasznos alattvalókká lehessenek.</p>
				<p>Mátyás a mögötte álló Vojkffyt tolta előre.</p>
				<p>- Te jobban beszélsz csehül, mint én, tarts nekik egy kis beszédet és
                        magyarázd meg atyai szándékaimat irányukban.</p>
				<p>A király már előbb parancsolá volt, hogy a szebeni gróf prefektusát legott
                        keressék meg és küldjék a dolgozó szobájába.</p>
				<p>Vojkffy belekezdett a beszédbe, a király pedig elvonult ezalatt szobájába,
                        ahol már ott találta Rostót és egyik íródeákját.</p>
				<p>Rostó térdre borult előtte és bocsánatot kért, ha megsértette volna.</p>
				<p>- Keljen föl, öreg, ne csináljon komédiákat; az ügy, amelyben sántikál kend,
                        megoldáshoz jutott. Az udvaron háromszáz cseh katona áll, akik még ez órában
                        indulnak Szebenbe, illetve Szelistyére. Kendnek nem esik semmi bántódása.
                        Befogathat és elmehet a csapattal. Az asszonyok ittmaradnak. Azokat férjhez
                        adom. Egyedüli büntetése az lesz, hogy most végig kell hallgatnia a levelet,
                        amit az urának íratok.</p>
				<p>Ezalatt, úgy látszik, nagyszabású beszédet tarthatott Vojkffy a zsebrákoknak,
                        akik szörnyűképp lelkesedhettek, mert dacára a vastag falaknak,
                        behallatszott a meg-megújuló rivalgás: »Slava Mathias kralu!«</p>
				<p>- Most pedig írjad, Kelemen - mondá a király elfordulva Rostótól, s diktálni
                        kezdte a következőket:</p>
				<p>- Mathias, Dei Gratia Hungarorum Rex etc.</p>
				<p>Bonum mane Dóczy!</p>
				<p>Ibi te viros admitto; feminae a te missae pulchrae insignesque sunt, sed non
                        Szelistyeienses esse narrantur. Doceo te, nosmet Szelistye venatum
                        autumnale ad reliquas aspiciendas proficiscemur judicando an missas easque
                        uno nido enatas essent -</p>
				<p>Si non - capitis perderis.</p>
				<p>Jó reggelt, Dóczy!</p>
				<p>Itt küldöm a férfiakat; az asszonyok, akiket küldtél, szépek, jelesek, de
                        mesélik, hogy nem Szelistyéről valók. Tudatom veled, hogy őszkor,
                        vadászatnak idején magam megyek Szelistyére, és megnézem az otthon
                        maradtakat, megítélendő, hogy egy fészekből vannak-e a küldöttekkel. Ha nem
                        - fejedet veszted.</p>
				<p>- Megvan? - kérdé a király.</p>
				<p>- Igen, fölség.</p>
				<p>- Elég - mondá szelíden, s átvevén a diáktól a kalamust, odakanyarította a
                        nevét: »Mathias Corvinus«, majd fölpillantván Rostóra, aki halálsápadtan
                        állt, mint egy kísértet, hidegen intett neki a kezével: »Isten hírével
                        elmehet kend.«</p>
			</div>
			<div type="chapter">
				<head>X. FEJEZET</head>
				<head>KÉT ESKÜVŐ EGYSZERRE</head>
				<p>Se azelőtt, se azóta nem látott még az öreg Bakony olyan mozgalmas képet a
                        lábainál, mint aminőt a Czudar és Palóczy zászlóaljai nyújtottak.</p>
				<p>Tábor hiszen lehetett itt máskor is, de a szomszédban nem volt máskor király.
                        Megnyílt az éléstár és a pince, s az esti szürkületnél hordót hordó után
                        gurítottak a táborba, s társzekerek hordták az oldalszalonnákat és másféle
                        elemózsiát.</p>
				<p>Este a király gulyása néhány ökröt kergetett be a katonaság közé.</p>
				<p>- Őfelsége küldi egy kis ökörsütés okáért.</p>
				<p>A király kanásza egy csapat malacot terelt oda.</p>
				<p>- Őfelsége küldi egy kis malacpörkölt okáért.</p>
				<p>A falu felől is közeleg valami fekete csapat. Mi az ördög? Csak nem kívánják,
                        hogy ezeket is megsüssük és megegyük? Beállított vagy negyven
                        öregasszony.</p>
				<p>- Mit keresnek itt, szüle, annyian?</p>
				<p>- A palotai öregbíró rendelt ki bennünket, hogy mi főzzünk ma a
                        vitézeknek.</p>
				<p>Be okosan tette! Asszony főztje mégis jobb, régen volt benne részük. Bíró
                        uram azonban, ellenkezőleg, kezdte meggondolatlannak tartani az
                        intézkedését, mert a falu fiatal menyecskéi mellőzve érezték magukat. Mégis
                        csak szörnyűség az öregeket fárasztani, mikor mi is itt vagyunk! Így a bíró,
                        úgy a bíró, csúfot űzött velük, mintha ők nem tudnák megfőzni azt a kis
                        lity-lottyot a katonáknak. Kövesse meg magát! Nem bot való a kezébe, aki
                        maga is olyan, mint a bot. Egyszóval, valóságos lázadás volt a kiütőben. A
                        lázadást pedig katonasággal lehet elnyomni. Minthogy azonban a katonaság nem
                        volt behozható a faluba, fogta magát bíró uram, személyesen vitte ki a
                        menyecskéket és leányokat a katonákhoz. Azaz a tábor szélére, hogy ha
                        messziről is, gyönyörködhessenek az élénk, változatos tábori életben.</p>
				<p>Kétségkívül szép látvány. Még így, sötétben talán szebb. (Ámbár az asszonyok
                        világosnál sem félnek a katonaságtól.) A fehérlő sátrak szanaszét, a kigyúlt
                        tábori tüzek a körültelepedett legénységgel; a háttérben a muníciós szekerek
                        tömege feketedik, s a tömérdek ló a szekerek közt, mind nyugtalan,
                        egyiknek-másiknak nyerítése messze elhallatszik az éjben… De mindenekfelett
                        fölségesek az égő máglyák, melyeken az ökrök sülnek, amint egy-egy nagy
                        darabot világítanak meg a táborból. Nyalka huszárokat, akik ott sürögnek a
                        tulok holtteste körül, vagy éppen csak bámészkodnak. Az ökrök sercegnek a
                        tűzön, s a szél viszi a pompás pecsenyeszagot a falu felé.</p>
				<p>De ahogy a pecsenyeszagot megérzik a vonalon túl, viszont a vonalon belül
                        áthat a muskátli- és a rezedaillat a menyecskék mellére szúrt bokrétákból,
                        amiből világosan következik, hogy amikor majd jóllaknak a vitézek, átlépik a
                        vonalat, még ha talán tilos is, s olyan helyre tánc kerekedik a széleken,
                        hogy még a csillagok is leszaladnak. No, ugyan szépen fog festeni holnap a
                        plébános lóheréje (mert azon ácsorog bíró uram az asszonynéppel), szétrúgják
                        annak még a gyökereit is, mert nagy ugrással tökéletes a mostani tánc. Az
                        járja jól, kellemesen, aki annyira emeli a lábát, hogy meg is fricskázza a
                        csizma hegyét táncközben. Ugyancsak furcsán teljesült a Palóczy uram napi
                        parancsa, hogy pihenjen meg itt a tábor. No iszen, szép pihenés volt. Egész
                        éjjel folyt a víg duhajkodás, evés, ivás, rikoltozás, éneklés, villongás,
                        birokrakelés, úgyhogy több sebesült lett hajnalra, mint az ütközetekben.</p>
				<p>Mindebből pedig két alapigazságot lehet leszűrni:</p>
				<p>a) Hogy Mátyásnak jó bora volt Palotán.</p>
				<p>b) Hogy a magyarnak még a pihenés se kell, ha a felsőbbség parancsolja.</p>
				<p>Jól mulatott egyébiránt mindenki, csak a vezérek voltak kedvetlenek és
                        idegesek. A nagyuraknak több idege van eggyel: a lojalitás, a legérzékenyebb
                        ideg. Mátyás megígérte, hogy együtt vacsorálnak, és nem jött el. Uram, én
                        istenem, mi oka lehet?</p>
				<p>Találgatták: ez, az; se így nem jó, se úgy nem jó. Fejedelmi szeszély - vagy
                        disgratia. Még éji álmuk is szaggatott volt e különös mellőzés miatt.</p>
				<p>Csak reggel, induláskor, mikor a sátrat fölszedték, nyílott ki a szemök,
                        észrevévén, hogy a sátorra föl van írva krétával a király írásával:</p>
				<p>»Itt mulatott az éjjel Mátyás és mindennel meg volt elégedve.«</p>
				<p>Megindult erre a nagy vizsgálat. Mi történt, hogy történt? Alabárdos őrök,
                        akik a sátort strázsálták, esküdöztek, mint a vöröshagyma, hogy képtelenség
                        az egész, csak boszorkányság lehet. Mert nem volt itt egy fia idegen lélek
                        sem, csak a gulyás, aki az ökröket, csak a kanász, aki a malacokat
                        idehajtotta. Ezek, az igaz, itt voltak, ittak, ettek, birkóztak a
                        legénységgel és hallgatták a tábortüzeknél a sok mindenféle kalandot,
                        históriát.</p>
				<p>- Tyűh, a kutya máját! - kiáltott föl Palóczy -, melyiknek volt nagyobb
                        orra?</p>
				<p>- A gulyásnak.</p>
				<p>- No, akkor az volt a király!</p>
				<p>Igaz volt-e, nem volt-e, sohase lett nyilvánvaló, csak mint legenda szállt
                        szájról szájra, hogy ott volt a táborban, evett, ivott, birkózott a
                        legénységgel s úgy a földhöz teremtett egyet-kettőt, hogy még másnap is
                        arról nyilallt a derekuk.</p>
				<p>Ez utóbbi verzió mellett szólt az a körülmény, hogy őfelsége későn kelt
                        másnap reggel s egész nap bágyadt volt. (Ámbár erről a bágyadtságról egészen
                        mást beszéltek a palotán belül.)</p>
				<p>Délben nagy fejfájásról panaszkodék és le se ment az ebédlőbe, hanem délután
                        mégis hozzálátott a folyó ügyek intézéséhez.</p>
				<p>A palatinustól gyorsfutár érkezett, mely török mozgolódásokról adott hírt,
                        Szerbiában. A palatinus szükségesnek tartaná, hogy őfelsége nyomban
                        békéltető követet küldjön a szultánhoz - »mert előbb még Fridrikkel
                        akaszkodunk össze.«</p>
				<p>A király Bánffy Istvánnal konferált:</p>
				<p>- Nem volna kedved követségbe menni Konstantinápolyba?</p>
				<p>- Nagyon feszültek a viszonyok - felelte Bánffy -, féltem a fejemet.</p>
				<p>- Ne félj semmit, Pista, tízezeret vágatok le helyette, királyi szavamat adom
                        rá.</p>
				<p>Bánffy elmosolyodott.</p>
				<p>- De abból a tízezerből, fölség, egy sem illik úgy a Pista nyakára, mint
                        amelyik most van rajta.</p>
				<p>Mindamellett elvállalta a kiküldetést, és még abban az órában visszalovagolt
                        Budára, hogy a készülődésekhez lásson.</p>
				<p>A király végigkísérte az előszobán, ahol a szelistyei asszonyok és Korják
                        várták az audienciát. De volt ott még egy csomó más kérelmező is, követ a
                        havasalföldi vajdától, futár a pozsonyi gróftól.</p>
				<p>Először a komoly ügyeket intézte el, de azalatt parancsolta, hogy küldjenek
                        el a palotai plébánosért, s jelentse a kamarás, ha megérkezik.</p>
				<p>De jelentette azt maga tisztelendő Makucsek Vince plébános is, mert
                        rettenetes kövér ember volt és úgy szuszogott, mint egy duda. A harmadik
                        szobában is meg lehetett azt hallani, különben a szolgálattevő kamarás is
                        belépett.</p>
				<p>- Jöjjön be a pap, a budai korcsmáros és az oláh leány.</p>
				<p>Mind a hárman beléptek. Az egyház szolgája a földig hajolt, emezek meg térdre
                        estek.</p>
				<p>- Tartsa egyenesen a fejét, atyám, mert maga vérmes ember, a vér a fejébe
                        száll és megüthetné a guta, hagyjon békét holmi udvari szokásoknak.</p>
				<p>- Igenis, fölség.</p>
				<p>- Ezt a derék párt meg fogja esketni a kápolnában.</p>
				<p>- Parancsolatjára, fölség.</p>
				<p>Most a budai korcsmároshoz fordult Mátyás és a vállára tette kezét:</p>
				<p>- Kend igen derék ember, Korják, én megszerettem becsületességét, nyíltságát,
                        és nemes emberré emelem. Minthogy nem fogadta el az arany kulacsot, most
                        megkapja hozzá az ezüst kardot is.</p>
				<p>Korják nem állta tovább, sírni kezdett az elérzékenyüléstől, mint egy kis
                        gyerek.</p>
				<p>Vuca megijedt, nem értvén magyarul, nem bírta kitalálni, mit mondhat a »zömök
                        fiatalemberke« olyan retteneteset az ő Korjákjának, amitől az zokogni kezd,
                        különben is meg volt kis fejecskéje zavarodva a sok átélt komédiától, nem
                        tudta már, mit higgyen, mit ne higgyen, hát odasúgta neki vigasztalásul a
                        saját egyéni meggyőződését, oláh nyelven.</p>
				<p>- Nu pot crede ca e rege. (Nem tudom elhinni, hogy ő a király.)</p>
				<p>Egy apród lépett most Korjákhoz és átnyújtott neki egy arany kulacsot, egy
                        kardot és egy diplomát a nemességről.</p>
				<p>- Korják de Várpalota! - folytatá a király - kend most már nemes ember,
                        szolgálja az országot és a királyt, ha szükség lesz rá, karddal is.</p>
				<p>- Szívemnek minden dobbanása a királyé - rebegé Várpalotai Korják uram.</p>
				<p>- No, no, nemzetes vitézlő uram - csapott át Mátyás a tréfás hangba, először
                        szólítva titulusán az új nemest - hagyjon némely dobbanásokat a
                        menyecskéjének is, a király megelégszik a dézsmálással, a tizedekkel. Te
                        pedig - fordult most Vucához - szintén megkapod, amit kívántál, egy egész
                        esztendőre a szakácsomat. Esküvő után befogat számotokra a fősáfárom és
                        veletek megy a szakács is. (Intett a kezével.) El vagytok bocsátva!</p>
				<p>Azt se tudták a nagy boldogságtól és örömtől, hogyan tántorogtak ki. De amint
                        az ajtó bezáródott, a kis Vuca ugrálva ment elöl, mint egy pajkos
                        bárány.</p>
				<p>A király utána kiáltott a plébánosnak:</p>
				<p>- Csak várjon ott a kápolnában, atyám, mert még előadhatja magát valami.
                        Álljon csak meg egy percre.</p>
				<p>A pap megállt a küszöbön.</p>
				<p>- Engedjen meg egy kérdést, ami hirtelen eszembe jutott. Hogyan vélekedik
                        arról, hogy a házasságok az égben köttetnek?</p>
				<p>- Többnyire ott köttetnek, fölséges uram, mert a szerelmet az Isten ülteti a
                        szívekbe, s ő az égben lakozik.</p>
				<p>- Hát a gügyűben nem hisz, ugye?</p>
				<p>- A gügyű is összehoz házasságokat, de a gügyűnek is az Isten súgja a
                        szándékait.</p>
				<p>- Hát mikor a király parancsol rá valakire házasságot?</p>
				<p>- A király az Isten fölkent megbízottja a népek fölött. Ha ő tesz valamit, az
                        az Isten akaratából történik.</p>
				<p>- Igen, de vegyünk mármost olyan esetet, amikor az Isten elülteté a
                        szerelmet, az kikél két szívben, és jön a király, szétválasztja a két
                        szívet, hogyan lehet az az Isten akarata? Hiszen az ő akarata az előbbi
                        volt. - Két akarata nem lehet egyazon dologra nézve.</p>
				<p>Makucsek Vince nagyon megkonfundálódott. Ez bizony nehéz téma.</p>
				<p>- Igenis, van olyan eset, fölséges uram. A király ilyenkor megfeledkezik az
                        Istenről.</p>
				<p>- Jó, jó, de hogyan van az, hogy az Isten szolgái ilyenkor mégis a királynak
                        engedelmeskednek?</p>
				<p>Makucsek Vince nagyot szusszantott, mint egy beteg medve, aztán így
                        szólt:</p>
				<p>- Az onnan van, fölség, mert az Isten messze van, lassú és nem bosszúálló, a
                        király pedig közel van, gyors és bosszúálló.</p>
				<p>A király helyeslőleg bólintott.</p>
				<p>- Jól megfelelt, kanonok úr!</p>
				<p>A szolgálattevő kamarás ismét belépett, mint mindig a kihallgatottak
                        elbocsátása után.</p>
				<p>- A szelistyei szász asszony - rendelkezék őfelsége.</p>
				<p>Schramm Máriának rossz éjszakája volt, bizonyosan nem aludt semmit.
                        Szomorúnak, hervadtnak látszott. S úgy reszketett, de úgy reszketett, mint a
                        nyárfalevél.</p>
				<p>- Jöjj közelebb - szólítá meg őfelsége az ő utolérhetetlen modorával - és ne
                        térdepelj le, nem szeretem a térdeplő asszonyokat. Azért hívattalak be, hogy
                        teérted is szeretnék valamit tenni. Látod, tegnap nagyon sokat akartál.
                        Rendesen nem jól járnak azok, akik sokat akarnak megkaparítani.</p>
				<p>- Kegyelem, fölséges uram, kegyelem!</p>
				<p>- Annak a kis tréfának az emlékét, amit veletek csináltam, különös
                        kegyelemmel és jósággal akarom enyhíteni. Hát mondd meg, ha van valami
                        kívánságod. De valahogy ne kérd el a fejemről, amit rajta viselek, mert
                        istenemre, csak egy föveg jutna. Hanem, ha férjet választanál magadnak,
                        abban talán segíthetnélek. Szólj hát, nézz a szemembe.</p>
				<p>- Nem merek - rebegte.</p>
				<p>- Akarsz-e férjhez menni?</p>
				<p>- Ahogy fölséged parancsolja.</p>
				<p>- Kihez akarsz?</p>
				<p>- Akit fölséged parancsol.</p>
				<p>A király elgondolkozott.</p>
				<p>- Hm. Mondd meg csak, tetszett neked a tegnapi király?</p>
				<p>Mária hallgatott.</p>
				<p>- Valld be no, hogy különb király volt, mint én.</p>
				<p>Mária még jobban legörnyesztette a szép fejét.</p>
				<p>- Azt gondoltam, hogy miután már a kalapja, illetőleg a csörgő-sipkája a te
                        kontyodra került, hadd kerüljön ő maga is a papucsod alá. Én ez esetben
                        várpalotai főpincemesteremmé nevezem ki. No, mit szólsz hozzá, Schramm
                        Mária?</p>
				<p>- Ahogy fölséged parancsolja - felelte remegő hangon.</p>
				<p>Erre intett őfelsége, egy apród hozta számára párnán a Mujkó csörgő-sapkáját,
                        egy másik apród pedig színig teletöltötte körmöci aranyakkal.</p>
				<p>- Hogy még jobban csörögjön - mondá a király kegyesen.</p>
				<p>Most már csak Mujkóval kellett beszélni, beleegyezik-e. Hej, kapott rajta két
                        kézzel, s mikor a király új hivatalát is tudatta, majd kibújt a bőréből
                        elragadtatásában, s csak azt az egy kegyet kérte őfelségétől, hogy miután
                        most egész múltjával szakítani akar, vegye le róla az eddigi nevét is, mely
                        ez embereket mindig visszaemlékeztetné a bolondra.</p>
				<p>- Miért szégyenled foglalkozásodat? - feddé a király. - Hiszen bolondnak én
                        neveztelek ki. Ez pedig egymaga nagy bolondság. Kinevezhetek-e én valakit
                        bölccsé, vagyis bölcs lesz-e azért? Mit gondolsz? Bárcsak tehetném!
                        Kinevezném egész országomat. De bolondnak is csak azt használhatom és
                        nevezhetem ki, aki nem bolond. Tudd meg tehát, hogy bolondnak születni
                        szomorú dolog, de bolond gyanánt foglalkozni vidám dolog. A nevekkel azonban
                        megfordítva van! A nevek közül az ér többet, amellyel az ember a világra
                        jött!</p>
				<p>Mujkó ennek dacára is megmaradt szándékánál, megcsókolta a király köntöse
                        szegélyét és újólag esedezett más névért. »Az asszony végett« - tette hozzá
                        indoklásul.</p>
				<p>- Hát jól van, Mujkó, meglesz az is, de mármost siess a kápolnába.</p>
				<p>A király ajkain pajkos mosoly játszott, mikor Mujkó eltávozott. Gondolta
                        magában: »Sokszor megtréfáltál, imposztor, de az utolsó tréfát én csinálom
                        veled«, s beszólítván egyik íródiákját, a stílusáról nevezetes Magyar Pált,
                        parancsolá neki, hogy egy nemeslevelet állítson ki Mujkónak, s legyen az új
                        nemesnek a neve Bolondóczy. (Ezt legalább Dóczy is célzásnak veheti, ha
                        megtudja.)</p>
				<p>Mire az új kanonok megeskette a nagyszámú udvari cselédséggel és az unatkozó
                        fiatal urakkal zsúfolásig megtelt kis kápolnában Korjákot Vucával, már
                        akkorra ott állt, sorját várva Mujkó is Schramm Máriával.</p>
				<p>A főurak jelentősen néztek össze, s nem győztek sugdosni: »Ez mind a miénk
                        lehetett volna.«</p>
				<p>»Igen, ha a király nem okvetetlenkedik.«</p>
				<p>»Ha nem lenne irigy.«</p>
				<p>»Mondjuk inkább, nevetséges: minket idebolondít, fölbiztat, ez lesz, az lesz,
                        s íme, holmi közemberekre pocsékol el ilyen szépségeket.«</p>
				<p>»Vétek az Isten ellen. Mintha sáfránnyal etetné valaki a tulkokat.«</p>
				<p>»Azonfelül önző is, ekképpen gondolkozik: Nekem már van, mert az én kezem a
                        leghosszabb. Kaparjatok, kurták, nektek is lesz.«</p>
				<p>»No, no, majd meglássuk, jön-e a harmadik.«</p>
				<p>A második esküvő is végbement, újra fölbúgott az orgona, de a pap még ott
                        maradt az oltárnál, s minden szem az ajtóra tapadt. Jön-e Gergely Anna? És
                        kivel jön? Gergely Anna azonban nem jött. Elmúlt tíz perc, húsz perc és
                        mégse jött. Nem lesz itt ma harmadik esküvő. Az emberek megint összenéztek
                        és hamiskásan hunyorgattak egymásra. Hm, no, mit akarunk még tudni? Hát nem
                        elég világos ez?</p>
			</div>
			<div type="chapter">
				<head>XI. FEJEZET</head>
				<head>A SZÉKELY ASSZONY HAJSZÁLAI</head>
				<p>Gergely Anna pedig (mint biztos forrásból írhatjuk) bent volt ezalatt a
                        király kihallgató szobájában.</p>
				<p>Őfelsége maga is el volt fogulva; de mit beszélek őfelségéről, nem a király
                        volt ő most, hanem csak egy bohó fiú.</p>
				<p>Mikor megnyílt az ajtó, megsuhogott a takaros rása szoknya, s vele üde szellő
                        lopózott be, felvillanyozva ugrott föl és elébe futott. Hogy ím, térdre
                        akart esni, megfogta a kezét és nem engedte.</p>
				<p>- Ülj le inkább ide, szépasszonyka, no, ülj le hát, ha parancsolom, és ne
                        haragudj rám, hogy én vagyok a király. Jöjj hát közelebb, még közelebb, ne
                        félj. Hiszen a király nem harap. És ha te jó volnál, el is felejthetnéd,
                        hogy a király vagyok.</p>
				<p>Ezzel átfonta a karcsú derekát a karjával.</p>
				<p>- Jaj istenem - húzódozott Anna -, mit mondana a világ, ha látná, hogy
                        királyi fölséged…</p>
				<p>Lopva vetett egy mélázó pillantást Mátyásra s felugrott, kisiklott a
                        karjából, mint egy kígyó.</p>
				<p>A király arca kigyulladt, szürke kékes szemei lázas fényben csillogtak, s
                        bajusztalan ajkáról, mint színes pamut a gombolyagról, fejtőztek le lázas
                        izzó szavak.</p>
				<p>- Látod, hogy milyen vagy! - szóla szemrehányón. - Mint egyszerű legény jó
                        lettem volna neked, most a királyt bünteted bennem. Pedig én nem vagyok oka.
                        Viselem a koronát, letenni nem szabad, mert nehéz. Gyönyörködöm a rózsában,
                        mert édes és könnyű, de nem emelhetem föl, mert a lehajlásban a korona esnék
                        le fejemről. Hiszen értesz engem.</p>
				<p>- Eresszen el fölséged, könyörgöm…</p>
				<p>Mátyás szeme vágyón tapadt rá, szinte nyelte, szinte marta.</p>
				<p>- Hát nem tudnál engem szeretni? Felelj nekem! Felelj őszintén, szabadon.
                        Mintha csak parasztlegény volnék, aki a kútnál megfog és kikérdez.</p>
				<p>Az asszony fölemelte a fejét és így felelt:</p>
				<p>- Hiszen éppen az, éppen az… hogy nem tudom úgy venni fölségedet (s lázas
                        pirosság borította el az ő arcát is). Mert akitől én félek, azt én nem tudom
                        szeretni, akit pedig szeretek, attól én nem félek.</p>
				<p>- Tehát félsz a királytól? - sóhajtott Mátyás.</p>
				<p>- Olyan fönségesnek, olyan magasnak nézem, megfagy bennem a vér, ha
                        meggondolom, hogy vele beszélek.</p>
				<p>Mátyás érezte most, hogy itt taktikát kell változtatni.</p>
				<p>- Hát jól van - mondá színlelt közömbösséggel -, ha így van a dolog, a
                        megváltozhatatlanba belenyugszik a király. Sohasem szerettem,
                        gyermekkoromban sem, a megfogott madarat a kezemben tartani, fájt az én
                        kezemnek az ő megriadt kis szívének lüktető dobogása. Téged se tartlak én
                        fogságban, se nem kényszerítlek semmire, de ha már a többi társnődről
                        gondoskodtam, miért ne tegyek valamit érted is? Gyere, no, ülj le hát még
                        egyszer ide mellém, és beszélgessük meg nyugodtan, barátságosan, hogyan
                        gondoskodjam felőled.</p>
				<p>Rábeszélő szóval megint csak arra vitte, hogy leült a szépasszony a
                        márványpadkára a király mellé.</p>
				<p>- Mondd meg nekem mármost, szeretnél-e férjhez menni?</p>
				<p>- Az az asszony sorsa - felelte szégyenlősen.</p>
				<p>- Választottál-e valakit udvaromban?</p>
				<p>- Hiszen tudja fölséged, hogy kit - s álmatagon, szomorún siklott szeme végig
                        a királyon.</p>
				<p>- Hát azon kívül?</p>
				<p>- Senkit, senkit.</p>
				<p>- Ejnye, válogatós, csúf asszonyka! - kiáltott föl Mátyás. - No, most már
                        tégy valamit a király kedvére is, vedd le azt az ortont a fejedről, hadd
                        lássam még egyszer csodaszép hajadat.</p>
				<p>- Ugyan ne izéljen! - felelte az asszony elmosolyodva és egy szempillanatra
                        elfeledve, hogy a királlyal beszél; jele, hogy a király végre eltalálta a
                        hangot.</p>
				<p>Aztán egy rántással lehúzta az ortont a fejéről.</p>
				<p>Bizony rajtaveszett világverő Mátyás szeme azon a fekete hajkoronán, s csak
                        úgy gépileg motyogta a további kérdéseit.</p>
				<p>- Talán otthon van valakid?</p>
				<p>- Van is, nincs is - felelte a menyecske azon a nyegle, csalogató hangon, ami
                        otthon a kukoricafosztóban illeti meg a legszebb, legkényesebb
                        menyecskét.</p>
				<p>A hajkorona visszaadta a bátorságát. Az egyik korona szemben a másikkal.
                        Szörnyűképpen megfogyott a távolság.</p>
				<p>- Van is, nincs is? Hogy értsem? A királyod előtt nyisd ki a szívedet
                        egészen.</p>
				<p>Erre aztán elmondta a menyecske, hogy igenis van egy székálló legény
                        Berecken, aki szívesen elvenné és akihez ő is hozzámenne, hanem hát az a
                        baj, hogy hozománya nincs, s a székálló csak olyan személyt hajlandó
                        oltárhoz vinni, akinek a ládájából a saját kezére nyithatna széket.</p>
				<p>Míg a menyecske belemélyedt a részletekbe, hogy mit üzent neki a székálló
                        legény, Gábor Palkó nevű, Málnási Jánosné asszonyomtól múlt húsvétkor, és ő
                        mit üzent vissza a székállónak, azalatt a király keze odatévedt háta mögött
                        a hajfonatokhoz, föloldotta őket, azután szépen kifonta, s ott babrált,
                        dúskált a keze a csiklandozó hajszálak közt - és hallgatta, hallgatta
                        édesdeden a székálló viszontagságait és jövendő terveit.</p>
				<p>A menyecske nyelve úgy forgott, úgy pergett (a téma is nagyon érdekes volt),
                        hogy észre se vette a király csintalanságát - ha egy bolond velencei tükör
                        meg nem mutatja.</p>
				<p>- Jaj, mindjárt sikítok, felséges uram - kiáltott föl ijedten.</p>
				<p>- No, csak ne okoskodj. Hiszen látod, hogy a jövődről beszélgetünk. Hát mit
                        is mondasz? Hogy nincsen hozományod. Ugye, ilyen valamit mondtál
                        akadálynak?</p>
				<p>- Igenis, fölséges uram.</p>
				<p>- No, hát adok én neked - biztatá meg a király. - Annyi földet kapsz tőlem a
                        kövér, sepsi fennsíkon, amit ti »szép mezőnek« neveztek, amennyit a
                        tömérdek hajaddal körül tudsz keríteni, ha minden egyes szálát egymás mellé
                        illeszted mértéknek.</p>
				<p>Anna szeme megcsillant, megittasodott a vére, megbizsergett ettől a
                        gondolattól. (A székely vér földdel van keverve.)</p>
				<p>- És az mind az enyém lesz?</p>
				<p>- Hogyne! ha a király neked adja.</p>
				<p>Elgondolkodott révedezve, látszott, hogy képzelete ott jár valahol
                        Sepsi-székben, ahol a hegység alföldnek álmodja magát, mert a délibáb is
                        játszik rajta, akit viszont a Nemere tengernek tart, mert oda jár szilaj
                        kedvében dudorászni. Még ezeknek a fönséges titokzatos elemeknek is vannak
                        csalódásaik.</p>
				<p>- Hisz az nagyok sok föld lesz! - ujjongott Gergely Anna.</p>
				<p>- Nem bánom én, ha negyven falu lesz is - mondá a király.</p>
				<p>- Az Isten áldja meg fölségedet, hanem iszen akkor - és most egyszerre
                        elsápadt a szép asszony, keble hullámzani kezdett - le kellene minden
                        hajamat tövéből vágatni.</p>
				<p>A király vállat vont.</p>
				<p>- Persze; mert másképp hogy tudnánk meg, mennyi föld jár neked.</p>
				<p>- Oh, jaj nekem, de hiszen ez borzasztó!… Én a hajamtól váljak meg? Hogy bír
                        fölséged ilyen kegyetlenséget kigondolni? Kegyelem a hajamnak!</p>
				<p>A király nevetett és a rettentő nagy hajkévét a saját nyaka körül
                        csavarta.</p>
				<p>- Hát mondok valamit, szépasszony - enyelgett a király. - Egyetlen mód van,
                        ha elfogadod. Az egyik hajszáladat, a leghosszabbat, kitépem, a többit aztán
                        megolvassuk, és ahány szál lesz, annyiszor vesszük a kitépett hajszál
                        hosszát, jó lesz-e?</p>
				<p>- Oh uram - szólt a menyecske ravasz mosolygással -, de ki lesz az a
                        szerencsétlen ember, aki az én hajamat egyenként számba veszi?</p>
				<p>- Ilyen fontos föladatot senkire se bízhat a király. Ez biz az én dolgom
                        lesz.</p>
				<p>Az asszonyka olyan buta pofácskát tudott erre vágni, mint egy kis csacsi.
                        Bizonyosan tudta, hogy illik neki az e fölötti csodálkozás.</p>
				<p>- Fölséged szánná magát erre? Oh, de jó ember!</p>
				<p>Hanem ezt már incselkedő hangon tette hozzá, egy kicsit gúnyosan.</p>
				<p>- Én legalább meg nem csallak, és ha okos leszesz, és jó, két hajszálnak
                        veszem némelyik hajadat.</p>
				<p>- Oh, felséges uram. Mit gondol még ki? És hát soká tartana az?</p>
				<p>- Hja bizony, lelkem, ennyi hajhoz sok idő kell. Vagy egy esztendeig
                        bizonyosan eltart, de különben tovább is, ahogy te akarod. Hát jó lesz-e?
                        Mi?</p>
				<p>A gyönyörű asszony lassan, némán, gondolkozón csavarta le haját a király
                        nyakáról, megrázta a fején, hogy beborította elöl-hátul, aztán így
                        eltakarva, mintha valami fekete sátorból beszélne, így szólt:</p>
				<p>- Kezdje meg fölséged mindjárt. Tépje ki mértékül a leghosszabbat. Ezt ni. Ez
                        van vagy másfél rőfös. Jaj, jaj! Fáj. Mindjárt a kezére ütök…</p>
				<p>Sírásra illegette a száját, de mikor már künn volt a haj, édesdeden, csábítón
                        mosolygott a királyra, és miután az, kíváncsi lévén a hosszára, a két
                        kiterjesztett karjához mérte hozzá a kitépett szálat, önkéntelenül
                        odaszaladt ő is a hajhoz, és tűrte, szemeit lehunyva, hogy a két kar
                        hirtelen összecsukódjék a hajlékony, ringó dereka körül.</p>
			</div>
			<div type="chapter">
				<head>XII. FEJEZET</head>
				<head>A KIRÁLY PARADICSOMKERTJE</head>
				<p>A várpalotai kastélytól nem messze, bent a Bakonyerdő egyik szép pontján
                        romokat lát az utas. Ritka pedig a rom az erdők vén királyában. A zsivány
                        nem építkezik, se a pandúr. Pedig itt csak pandúr és zsivány járt sok ideig,
                        hol az egyik elöl, hol a másik hátul. Mátyás idejében még az őserdő képét
                        nyújtotta, átgázolhatatlan iszalagok fonták be a faóriásokat, még a dúvad is
                        nehezen mozgott a sűrű bozótokban, ki talált volna itt emberi lakot? Az
                        emberi nyom is csak elvétve mutatkozott. Egy-egy kiégett hely, fekete folt a
                        gyepen, égő tűznek a helye. Zsiványok sütöttek birkát vagy tinót, egyszóval
                        méretlen húst. Megmért húst nem evett a Bakonyban senki.</p>
				<p>Történt, hogy egy-egy ájtatos remete épített itt magának házikót. Mikor még a
                        remeteség nyugalmas, jó foglalkozás volt, hogy hordták a falvakból a sok
                        kollációt. Vagy valaki kápolnát emelt azon a helyen, ahol valakijét
                        agyonütötték. Ezek voltak a Bakony épületei. Az említett romok azonban egy
                        úri háztartásra vallanak, s az ember önkéntelenül eltűnődik, kinek lehetett
                        olyan bolond kedvtelése, hogy itt üsse föl a tűzhelyét?</p>
				<p>Az erdőcsőszök - mert most már az erdőt őrzik az emberektől, azelőtt pedig az
                        embereket őrizték az erdőtül - azt beszélik a romról:</p>
				<p>- Ez volt a Mátyás király vadászháza, ha elkésett éjjel, medvét keresve a
                        vackában, ide tért be éjszakára.</p>
				<p>A palotai öregasszonyok, kik messzebb és alaposabban látnak be a múltakba,
                        azt állítják:</p>
				<p>- Itt olvasgatta meg Mátyás király a szép székely asszony hajszálait. Minden
                        évben elölről kezdte, mert akarva, nem akarva (de talán mégis akarva) mindig
                        belekonfundálódott.</p>
				<p>A szép székely asszonyhoz »vizitákba« járt vasárnaponként Bolondóczyné
                        asszonyom, aki szintén híres szépség volt annak idején. (Sokáig megmaradt az
                        arcképe a palotai kastélyban, mígnem a Waldstein grófok lomtárba dobták a
                        múlt században.)</p>
				<p>A két asszony kiült ilyenkor az oszlopos teraszra, hallgatni az erdő zúgását,
                        s beleszőni abba panaszukat, örömüket. Sok volt a sorsukban, ami összefűzte
                        őket. Együtt jöttek Erdélyből, s egy ugyanazon királyi szeszély lökte be
                        őket a mai helyzetükbe.</p>
				<p>Locsogtak, trécseltek a királyról, a terveiről, az odajáró urakról. Egyik
                        nagyobb kutya, mint a másik. Bolondóczyné asszonyom ezenkívül is sok
                        pletykát tudott, mert Bolondóczy uram bennfentes volt a nagyurak közt, s
                        mindent hallott, megfigyelt, ami nevezetes a világon történik.</p>
				<p>Persze, hogy szóba jött a harmadik szépség, Korjákné nemzetes asszony is. Az
                        urak sokat beszéltek róla. Ők maguk is odajárnak a Kelempászba (vagyis az
                        »Arany kulacs«-ba, mert így keresztelték újabban a vendéglőt), ha Budán
                        vannak. Az »Arany kulacs« fölkapott hely. A háromszemű Wolfgangnak végképpen
                        beborult, a »Fekete bivaly« csak akkor nem néma, ha estenden egypár denevér
                        röpül be az ivóba a kinyitott ablakokon át s verdesi nagy suhogással a
                        gerendákat.</p>
				<p>A Korjákék? Hej, nem kell azokat félteni! Gazdagodnak, gyarapodnak, hogy
                        szinte fölveti őket a pénz. De hogyisne, mikor a király szakácsa főz a
                        »Kulacs«-ban. Hiszen tudnivaló, hogy milyen a budai cívis, majd megbomlik
                        azért, ami »udvari«, még a füstöt is illatszernek veszi, ha a királyi
                        kéményekből jön. Mi? A király szakácsa főz a »Kulacs«-ban? De már azt
                        megkóstoljuk. Tódul a vendég, mint a légy a mézre, úgyhogy valóságos
                        verekedések voltak a helyekért. Korják uram kénytelen még egy szárnyat
                        építtetni az idén a »Kulacs«-hoz. Micsoda gondolat is volt az attól a
                        zsivány Vucától, hogy a Pogra szakácsot kérte el ajándékba a
                        királyunktól!</p>
				<p>Egy év múlva, az igaz, Pogra megint visszajött Palotára, amit Korjákék
                        eltitkolnak, mert azalatt Vuca annyira kitanulta a mesterségét, hogy amióta
                        ő főz, a cívisek még jobban dicsérik Pográt: »Der Mordskerl kocht immer
                        besser«. (Az ördöngös fickó napról-napra jobban főz.)</p>
				<p>Istenem, istenem, de furcsa a sors! Míg a híres nevezetes »kollekcióra«,
                        melyet annyi fáradsággal gyűjtött Rostó Mihály prefektus uram, boldogság,
                        szerencse áradt a gondviselés tülökszarvából, addig maga a derék gyűjtő
                        milyen kellemetlen szcénákon ment még keresztül.</p>
				<p>Mikor hazaért a Szily István csapatja által kísért háromszáz zsebrákkal, a
                        szebeni gróf végignézvén az izmos legényeken, háládatosan szorongatta meg
                        kezeit.</p>
				<p>- Derék ember kend, Rostó bátya! Ez aztán valami.</p>
				<p>- Hej, uram, hátra van ám a fekete leves. Levelet is hozott kegyelmednek a
                        hadnagy úr.</p>
				<p>A szebeni gróf átvette a levelet, megnézte a pecsétjét és megemelte a
                        fövegét, mert a király pecsétje az.</p>
				<p>Aztán feltörte, elolvasta, mire halotti sápadtság borítá el arcát, és
                        félelem-verejték gyöngyözött homlokán.</p>
				<p>Majd maga után intvén Rostót, hogy az udvarbeli cselédség szeme előtt ne
                        legyenek, bevonult atramentumos házába (írószoba), hol is a kétségbeesés
                        dühével tört rá ama nyavalyás Michael Rostó nevű aggastyán sáfárjára.</p>
				<p>- Ím, halljad, te vén salabakter, ki engem átkozott tanácsaiddal, majdan
                        fecsegéseiddel a vérpad szélére juttattál, hogy te ezt szárazon el nem
                        viszed. Hanem, ha az én fejem legurul, a tied megyen előtte, mert nekem is
                        megvan a jus gladiim (pallos-jogom). A kutyák nyalják föl a te véredet, ha
                        nem fordítasz keserves állapotainkon. Fordítani pedig azonképpen lehet csak,
                        ha én is, te is nyakunkba vesszük ez Erdélyországot, s valahol csak szép
                        asszonyi állatot látnánk, azt földekkel és pénzáldozatokkal és mindenféle
                        praktikákkal elcsereberéljük szelistyei asszonyokért, azokat onnan ide és
                        vice versa átplántálva, hogy mikoron király úr megjövend vadászni,
                        mindeneket szépeknek és takarosaknak ítéljen, mely miatt nagy dicséretit
                        nyerhetnénk.</p>
				<p>Hát úgy is történt. A megszeppent Dóczy tisztességesen felöltöztette a
                        cseheket és meghagyás szerint kitelepíté őket Szelistyére, adván nekik bőven
                        földeket és alkotván számukra Szily István közbenjöttével emberséges
                        extra-törvényeket, melyeknek ereje mellett gyarapodhattak és jól érezhették
                        magukat. Házasodni pedig nem engedte őket, csak a csinosabb asszonyokkal és
                        hajadonokkal, mondván, hogy őszig mindeniknek ő maga (a szebeni gróf) kerít
                        szemeknek ékes fehérszemélyt.</p>
				<p>Nagy úr a félelem, és villámcsapásnál is rosszabb a fenyegető felleg. Nosza,
                        neki kell látni Rostóval, minden sáfárjaival és tisztjeivel, s fölverni,
                        kikutatni egész Erdélyt szép jobbágyleányokért és asszonyokért, mint az
                        erdőt ízes fácánokért, s aztán becsalogatni Szelistyére, kit szép szóval,
                        kit másképp, kinyitni a kincses ládákat, meg a ravasz emberi elme minden
                        egyéb fiókjait.</p>
				<p>Ezt csinálták lázasan, egész nyáron át, és sikerült. Mire a vadász-évad
                        bekövetkezett a fogarasi zergékre, Szelistye egy óriási kigyomláláson és
                        beültetésen ment keresztül. A csúnya asszonyokat széthordták a szélrózsa
                        minden irányába, míg ellenben annyi gyönyörűt hoztak össze innen is, onnan
                        is, hogy a »pünkösdi mustrát«, amit Várpalotán fogott a király, össze se
                        lehetne hasonlítani a földkerekségnek erre az egyetlenegy pontjára
                        összehalmozott tündérekkel. Ilyen jó szél se fújt még e hitvány
                        sárgolyóbison csehekre, mint ezekre most. Még a sánta cseh is olyan
                        feleséghez jutott itt - hogy otthon, az »aranyos« Prágában még Pobjebrád
                        király se ölelt soha olyant.</p>
				<p>Megürült ugyan a ládafia, a földből is sok elszaladt a láncáról, mert
                        szabaddá kellett tenni, de a végén legalább megkönnyebbedve mondhatta a
                        szebeni gróf:</p>
				<p>- Most már jöhet a király!</p>
				<p>A fogarasi idei zergék is nagyra nőttek ezalatt, szép, nyúlánk
                        zerge-kisasszonyok lettek, de a király nem jött.</p>
				<p>Lehet, hogy elfelejtette - lehet: a dolgai miatt nem jött. (Hiszen akadt
                        dolga elég.) No, semmi az, majd eljön máskor! Megnézi a paradicsomkertjét.
                        Mert hamar híre ment a szép asszonyok falujának egész Erdélyben, s
                        elnevezték Szelistyét »a király paradicsomkertjének«.</p>
				<p>De a király esztendőre se jött el. Dóczy külön is meghítta egy alkalommal.
                        »Majd, majd.« Mindig csak majd. Folyton vártak, egyre vártak, ha valami szép
                        nő kivetődött valahol, s hírét vette Dóczy, most már a virtus okáért is
                        megszerezte, oda csalogatta az állományhoz, hogy még szebb legyen a király
                        paradicsomkertje azzal az egy violával is…</p>
				<p>Maga Rostó uram öreg napjaira odaköltözött Szelistyére, mint »Custos
                        pulchritudinis«, »a szépség őrizője«, aki felügyelt az uraság nevében az
                        asszonyok öltözködésére, a női arcbőr fehérségének és üdeségének
                        megőrzésére, mindenféle coctumokat és varázsszereket készítvén konyháján
                        füvekből és gümőkből, felügyelt, hogy a csehek ne végeztessenek nehéz,
                        elnyomorító munkát a feleségeikkel, megkorholta az asszonyokat, ha a napon
                        el hagyták sülni a képüket:</p>
				<p>- Azt gondolod, te szamár, hogy a tied az a pofa?</p>
				<p>Bokros teendőkkel és meglehetős hatáskörrel járó hivatal volt ez, amellett,
                        hogy igazi raritás, mert se előtte, se utána nem viselte e világon senki.
                        Ezzel az eggyel legalább mégis megfogytak azóta a magyar hivatalok.</p>
				<p>Vigyázott, hogy az asszonyok szigorú téli napon ne járjanak ki, mert
                        elfagyhatna az orruk, hogy ne viseljenek tág csizmát, mert szétnő benne a
                        lábuk. Ha pedig leánygyerek született, annak ő volt a keresztapja, s már a
                        bölcsőben gondozni kezdte a szépség emelésének szempontjából.</p>
				<p>De mit ér mindez, mikor a király mégse jött…</p>
				<p>Egyszer a törökkel volt elfoglalva, máskor a furfangos Fridrikkel hadakozott.
                        Majd meg is házasodott - hanem iszen emiatt eljöhetne. Majd megint
                        Pobjebráddal tűzött össze - s csak nem jött, végképp nem jött.</p>
				<p>Futott az idő, évek után évek, a király ifjúból komoly férfi lett, talán el
                        is feledkezett már az ő paradicsomkertjéről, pedig az most már magától is
                        fejlődött. Szebbnél-szebb rózsaszálak, bimbók nyíltak benne. A kis
                        csecsemőkből, akiket Rostó uram tartott egykor keresztvízre, csodálatos
                        szépségű hajadonok, délceg ifjak növekedtek… Ezek aztán összeházasodtak,
                        menyecskék lettek. Új tavaszból új bimbók fakadtak, szépekből újra szépek…
                        és szállt, szállt a hír a Marosig, a Tiszáig, amarról az oldalról az Oltig
                        és az Olton túl is, hogy van egy falu, Szelistye, ahol olyan asszonyok,
                        leányok járnak a földön, aratnak a mezőkön, gereblyéznek a réteken, hogy
                        csak a királyok mernek olyanokról álmodni. Pásztorok epedő furulyája szólt
                        erről, nagyurak hamis gondolata kóválygott héja módra e körül…</p>
				<p>Szemesé a világ. Aki csak legény volt, mind az a vágy tüzelte, hogy
                        Szelistyéről hozzon magának feleséget. Ha pedig ország bárója volt, az is
                        onnan akart szeretőt.</p>
				<p>Szelistye in floribus. Megfordult ott boldog-boldogtalan, s vagy boldog lett,
                        vagy boldogtalan, mert valakin okvetlenül megakadt a szeme. Eljöttek ide
                        házasodni messziről, nagy Magyarországból, Moldvából, Oláhországból. Tele
                        volt Szelistye kérőkkel örökké. Némelyik csak azért is eljött, ha öreg volt,
                        ha lázas, hogy mielőtt meghalna, lásson még valamit.</p>
				<p>Eleinte attól félt a szebeni gróf, hogy szétviszik a szépségeket és vége
                        lesz; szigorú törvényeket akart hozni a »kivitel« ellen, de a gyakorlat az
                        ellenkezőt mutatta - mundus se expediet.</p>
				<p>Magától alakult ki ez a dolog a gyakorlatias Erdélyben. Ha valakinek szép
                        lánya nőtt, ha feltűnő, hódító szépség volt, hallhatta a suttogást a háta
                        mögött:</p>
				<p>- Ez még Szelistyén is számot tenne!</p>
				<p>Máskor meg talán ilyesmit mondottak:</p>
				<p>- De kár, hogy itt senki se látja. Be nagy szerencsét csinálhatna ez
                        Szelistyén!</p>
				<p>Szelistyén! Ah, persze. Szelistyén, a kirakatban. A szépség kincstárában,
                        ahol mindenki megfordul, mégpedig azzal a gondolattal, hogy
                        »válasszon«.</p>
				<p>Innen sarjadzott ki aztán az a szokás, hogy a szép özvegyasszonyok, ha
                        tehették, Szelistyére költöztek lakni a gyászév letelte után, a harmatos
                        arcú, csodaszép bakfisokat pedig maguk a szüleik adták oda Szelistyére
                        tartásba vagy kosztra, vagy rokonhoz.</p>
				<p>Hej, dehogy is fogynak! Világ végéiglen soha el nem fogynak Szelistyén a szép
                        asszonyok!…</p>
				<p>De hát a király mégse jött. Nem is tudta már, hogy Szelistye van a világon…
                        Öregedett, más dolgokon járt az esze, sok gondja volt, külellenséggel is, de
                        meg is verte, több baja volt azonban az oligarcha urakkal, és azokat meg se
                        verte.</p>
				<p>Pedig ugyancsak garázdálkodtak. No, no, nem Szelistyét akarom előhozni (ámbár
                        ott is garázdálkodtak), Szelistye kicsiség, azt még meg lehetne bocsátani,
                        de az egész világ az »oligarchia békójában nyögött«. III. Henrik francia
                        királyról most fújta a hír, hogy a Boilant grófoknak azt a privilégiumot
                        adta, miszerint téli vadászatokon, csikorgó hidegben három-négy
                        jobbágy-hajtót szabad legyen megöletniök, hogy annak a vérében egy kicsit
                        megmelegítsék fázó tagjaikat. Meg is tették a nemes grófok akárhányszor - és
                        oh, istenem, Robespierre, Marat, Danton még milyen messze vannak a jövendők
                        homályában…</p>
				<p>Nálunk is packázott a királlyal, jogokat csikart ki tőle, nyomta, kínozta,
                        sanyargatta a népet az oligarchia - de egy kopjás kapujú székely kúria
                        udvarán már akkor ott szaladgált, ott játszadozott egy szöszke hajú, tömzsi
                        gyerek, aki egy napon lármázó, kaszákkal fölfegyverzett, vérszomjas
                        parasztsereg élén fog megérkezni a kastélyok és várak alá…</p>
				<p>De most még csak a király piszmogott velük. Ha béke volt az országban, ők
                        voltak az ellenségei, de mert alig volt béke uralkodása alatt, nem bírta
                        nélkülözni mint támaszait.</p>
				<p>Békében-háborúban mindig ellenségek közt, elfelejtette a király Szelistyét;
                        talán soha nem is gondolt rá.</p>
				<p>Csak egyetlenegyszer villant föl a nagy világeseményekből ez a név.</p>
				<p>Mikor már Bécsben székelt őfelsége, a palatinus egy praeliminárét terjesztett
                        eléje, mely a török szultán békeföltételeit részletezi.</p>
				<p>A sok pontozat közt egy ilyet talált Mátyás:</p>
				<p>A szultán őfelsége átengedi a kezén levő összes várakat uradalmaikkal s ezért
                        cserébe csak egyetlen erdélyi falu birtokát, Szelistye helységét
                        kívánja.</p>
				<p>- Hát ez mi? - kérdé a király megütközve. - Elment az esze? Mit akar azzal a
                        faluval?</p>
				<p>A palatinus mosolygott.</p>
				<p>- De iszen, fölséges uram, tudja a kecske, hol a só. Kiszimatolták az
                        ügynökei. Szelistyén élnek a világ legszebb leányai és asszonyai, ahonnan a
                        háremét tölthetné, frissíthetné.</p>
				<p>A király tréfás apprehenzióval csóválta meg a fejét.</p>
				<p>- És ezt kegyelmed eddig gonoszul eltitkolta előttem.</p>
				<p>- Elég, ha most mondom - vágta ki magát a nádor.</p>
				<p>A király, amint ott ült nagy, oroszlánfejes karszékében, hiábavaló
                        szófecsérlés helyett egyszerűen a lábaira mutatott, melyek egész térdig
                        kendőkbe voltak csavarva.</p>
				<p>- Ez beszél - mondá.</p>
				<p>Az, akinek beszélni kellett - a köszvény volt.</p>
			</div>
		</body>
	</text>
</TEI>