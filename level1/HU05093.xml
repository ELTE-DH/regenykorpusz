<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU05093" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
	<teiHeader>
		<fileDesc>
			<titleStmt>
				<title>Forr a bor</title>
				<author>
					<persName>
						<surname>Móricz</surname>
						<forename>Zsigmond</forename>
					</persName>
					<date from="1879" to="1942">1879-1942</date>
					<idno type="VIAF">22179627</idno>
				</author>
				<respStmt>
					<resp>ELTeC conversion</resp>
					<name>
						Palkó Gábor
						<ref target="https://viaf.org/viaf/65989506"/>
					</name>
					<name>Fellegi Zsófia</name>
					<name>Bajzát Tímea Borbála</name>
				</respStmt>
			</titleStmt>
			<extent>
				<measure unit="words">156446</measure>
				<measure unit="pages">350</measure>
				<measure unit="vols">2</measure>
			</extent>
			<publicationStmt>
				<p>Published as part of ELTeC and ELTE Novel Corpus</p>
			</publicationStmt>
			<sourceDesc>
				<bibl type="digitalSource">
					<title>Forr a bor</title>
					<date>2007-08-06</date>
					<publisher>Magyar Elektronikus Könyvtárért Egyesület</publisher>
					<ref target="https://mek.oszk.hu/05000/05093/"/>
					<respStmt>
						<resp>Original Electronic Edition</resp>
						<name>Szever Pál</name>
						<name>Molnár Éva</name>
					</respStmt>
				</bibl>
				<bibl type="printSource">
					<title>Forr a bor</title>
					<author>Móricz Zsigmond</author>
					<pubPlace>Budapest</pubPlace>
					<publisher> Szépirodalmi Kvk.</publisher>
					<date>1976</date>
					<idno>ISBN 963 15 0396 8</idno>
					<ref target="https://mek.oszk.hu/05000/05093/"/>
				</bibl>
				<bibl type="firstEdition">
					<title>Forr a bor</title>
					<author>Móricz Zsigmond</author>
					<date>1931</date>
				</bibl>
			</sourceDesc>
		</fileDesc>
		<encodingDesc n="eltec-0">
			<p/>
		</encodingDesc>
		<profileDesc>
			<langUsage>
				<language ident="hu">Hungarian</language>
			</langUsage>
		</profileDesc>
		<xenoData>
			<ns1:eltec>
				<ns1:authorGender key="M"/>
				<ns1:size key="long"/>
				<ns1:canonicity key="high"/>
				<ns1:timeSlot key="T5"/>
			</ns1:eltec>
		</xenoData>
		<revisionDesc>
			<change when="2021-07-22"/>
		</revisionDesc>
	</teiHeader>
	<text>
		<body>
			<div type="group">
				<head>ELSŐ KÖNYV</head>
				<div type="chapter">
					<head>ELSŐ FEJEZET </head>
					<p>amelyben látni, hogy pezsdül meg a must. Az
                            érettségiző nagydiákok élete. Az október hatodiki forradalom. A tanítás
                            módja az elmúlt század utolsó esztendejében. Annak a generációnak
                            zsendülése, amely a mai Magyarországot e szörnyű viharban tartja és
                            élteti.</p>
					<milestone n="1" unit="startSubChapter"/>
					<p rend="head">1</p>
					<p>A Fertő-diákkamara a Fertő utcáról vette a nevét. A Fertő utca pedig
                            arról, hogy a város fertőjéig nyúlt. Ez a fertő egy mocsár volt a város
                            kellős közepén. Rendes, szabályszerű mocsár, náddal és kákával és
                            szittyóval.</p>
					<p>Arra nagyon jó volt, hogy a természetrajztanár oda járjon botanizálni az
                            ötödik osztályosokkal, s arra is, hogy minden télen beleszakadjon
                            egypár diák korcsolyázás közben.</p>
					<p>Arra is éppen alkalmas volt, hogy ebben az utcában engedélyezze a
                            rendőrség azt a házat, amelyet tűzszín lidércfénnyel kellett
                            közigazgatási okokból megjelölni, bizonyára azért, hogy a felsőbb diákok
                            el tudják kerülni, ami elég nehéz volt, mert az iskola leghíresebb s
                            legnépesebb kamarája éppen ebben az utcában volt, s óhatatlan volt,
                            hogy tévedésből, mikor éjfélkor hazafelé mentek, vagy együtt-tanulásból
                            vagy együtt-lumpolásból - kaput ne tévesszenek.</p>
					<p>Az igazgató új seprű lévén, elhatározta, hogy seperni fog, s megszünteti
                            a Fertőt. Azzal kezdte, hogy a nyári városi közgyűlésen indítványozta,
                            hogy tömjék be magát a pocsolyát, amely a várost a vasúti állomástól
                            elválasztja. Népkertet kell ott létesíteni, s a diákokkal fogja ősszel
                            elültettetni a fácskákat, hogy az ifjúság lelke közelebb jöjjön a
                            fákhoz, úgyis ezen a poros alföldön oly kevés fát lát, hogy nem csoda,
                            ha nem szereti a természetet.</p>
					<p>Valahogy oly talpraesetten beszélt, hogy a közgyűlés megszavazta a mocsár
                            betömését. Kirendelték a közmunkaerőt, s mire a diákok beiratkozásra
                            jelentkeztek, a Fertőnek már se híre, se hamva nem volt. Nagy sík
                            terület volt a helyén, ahova megszámlálhatatlan sok szekér földet
                            hordtak, s javában dolgozott a városi kertész, Somogyi tanító a
                            planírozáson.</p>
					<p>Szeptember folyamán eljött az is, hogy az egész gimnáziumot kivezényelték
                            a faültetésre.</p>
					<p>Szép őszi nap volt, s az emlékezetes maradt, mert ezen az egész héten nem
                            volt komoly tanítás. Tudniillik nem volt annyi ásó és kapa, amennyi diák
                            volt, s az igazgató azt akarta, hogy minden diáknak legyen egy fája,
                            amelyet azután is neki kellett gondozni.</p>
					<p>Nagyon szép volt, és nagy hecc volt, de a Fertő-kamara elégedetlen volt,
                            mintha csak érezte volna, hogy szép sorsának végét jelenti ez az
                            akció.</p>
					<p>A Fertő-kamaráról ugyanis annyit el kell mondani, hogy ebben a tágas,
                            poros alföldi fészekben ez az egy hely volt, amely a diákéletet
                            képviselte. A gimnázium csak most hatodik éve volt főgimnázium. Azelőtt
                            csak algimnázium volt, s a főtéren az elemiiskola régi egyemeletes
                            épületében volt elhelyezve. Ott igen kedélyes élet volt. Rendes tanár
                            egy sem volt, csupa öreg, papból kvietált bácsi tanított; volt köztük
                            negyvennyolcas is, Turi Bogár bácsi, aki hófehér bajuszával, piros
                            arcával az egész város büszkesége volt, csak a kis diákok űztek csúfot
                            belőle, mit azonban ő nem vett rossz néven. Most, hogy felépült a magas,
                            ijesztően merev főgimnázium, amely úgy emelkedett ki a város földszintes
                            házai közül, mintha borzadna tőlük, a minisztérium beleszólott a
                            tantestület dolgába, s az összes öreg professzort nyugdíjba küldték, és
                            csupa nőtlen fiatal tanárt neveztek ki s választottak be. Így bizonyos
                            szempontból kedélyes volt az iskola élete, a tanárok alig voltak
                            öregebbek néhány évvel a nyolcadosztályosoknál, s társadalmilag pláne
                            igen kedves volt, mert a város összes eladó lánya pályázhatott a fiatal
                            professzorokra. Volt is disznótor, miegymás, elég.</p>
					<p>A Fertő-kamara a Fertő megszüntetésével létalapjában érezte magát
                            megtámadva, és tiltakozását jelentette be a szokásjog alapján levő
                            aranyélet megbontása ellen.</p>
					<p>Ezt a kamarát egy nyugdíjas pénzügyőr tartotta fenn. Volt egy tágas,
                            alacsony háza, amelynek minden szobáját diákoknak szokta kiadni hat
                            esztendő óta, s ezzel pótolta az internátust, amit a város és az állam
                            kifelejtett a költségvetésből. A Fertő-kamarában minden szabad volt, s a
                            fiúk valósággal előléptek, mikor oda bejutottak. Itt soha nem volt
                            lakóhiány, mert a hetedik és a nyolcadik osztály valósággal pályázatot
                            tartott, s ki kellett érdemelni ivásban, verekedésben s diákcsínyekben
                            való jelességgel, hogy valaki bejuthasson, mikor azt a kort elérte, a
                            Fertő-kamarába.</p>
					<p>Most is gyűlés volt itt.</p>
					<p>Pereczes, Sebi, Suhajda, Torony András, Szabó voltak ennek a szobának a
                            lakói. Mindannyian az osztály jelesei, hátulról számítva. Pereczest
                            kivéve, aki olyan furcsa jeles volt, aki csak a rossz tanulók közt
                            érezte jól magát, pedig azért azok mégis lenézték.</p>
					<p>Suhajda nagybátyja patikus volt Kunverebesen, s most érkezett meg
                            hazulról egynapi betegség ürügye alatt kimaradva az iskolából, s egy
                            óriási tizenöt literes demizson sósavat hozott onnan egy
                            parasztszekéren, mint felkéredzkedett diák.</p>
					<p>Ezt a sósavat öntözték szét literes üvegekbe, kitéve magukat annak, hogy
                            leforrázzák a kezüket, lábukat.</p>
					<p>Mikor mind az öten fel voltak szerelve, a setét éjszaka leple alatt
                            elindultak a komoly expedícióra.</p>
					<p>Mentek a fák tövét meglocsolni.</p>
					<p>Ezt találták a leghelyesebb bosszúnak. Halálra ítélték a szegény
                            csemetéket. Hogy fog a jövő tavaszon Somogyi tanító csodálkozni, hogy a
                            fái nem akarnak új rügyet eregetni.</p>
					<p>- Aztán vigyázzatok, meg ne lásson valaki.</p>
					<p>- Nem szabad kettőnek együtt lenni. Mindenki oszoljon.</p>
					<p>- Spórolni kell a sósavval. Közvetlen a fák tövén kell lecsöpögtetni.</p>
					<p>- Csak te ne taníts, én is tudok annyit.</p>
					<p>- Nézd mán, ez még a döfi. Talán meginnád.</p>
					<p>- Nem szeretem a sok beszédet.</p>
					<p>Evvel el is oszlottak a setétségben, s egyik ment jobbra, a másik
                            balra.</p>
					<p>- Csak Józsiás meg ne lásson, mert akkor vége.</p>
					<p>Suttyomban szökdöstek ki, kisvártatva s dideregve osontak a kis fák
                            erdeje felé. A fácskák talán megérezték a veszedelmet, ami fenyegette
                            őket, mert valamennyien borzongtak s leveleik vészjajokkal suhogtak az
                            őszies éjszakában.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Reggel nyolckor kezdődött a tanítás.</p>
					<p>A nyolcadik osztályosok azonban elvárták a tanároktól, hogy negyed órát
                            késsenek. De legalább tíz percet.</p>
					<p>Ha mégis elkövette valamelyik tanár, hogy pontosan a nyolc órai
                            csengetéskor jött be az osztályba, akkor a legnagyobb veszélynek tette
                            ki magát.</p>
					<p>Először is lárma volt, nyugtalanság volt, amely nem akart lecsillapodni,
                            aztán jelentések, betegek, kifogások ez ellen, az ellen. Baj volt a
                            padokkal, könyvekkel, a kályhával, a szellőztetéssel, a pedellussal, az
                            órákkal. Sokszor egy fél órát eltöltöttek a magyarázatokkal s
                            feljelentésekkel, úgyhogy a tanárok inkább elengedték azt az első negyed
                            órát.</p>
					<p>Ma azonban már háromnegyedkor nagyon sokan voltak a diákok a nyolcadik
                            előtt, mint a méhek a kaptár nyílása előtt.</p>
					<p>- Torony, sztrájkolni fogunk.</p>
					<p>- Rátz, gyere csak, ez abszurdum, amit a tanárok csinálnak.</p>
					<p>- Sarku, ma október hatodika, s mégis órát akarnak tartani.</p>
					<p>- Vértanúk napja.</p>
					<p>- Nemzeti ünnep.</p>
					<p>- Mégiscsak abszurdum.</p>
					<p>Általános zsibongás, nyüzsgés, vad törtetés.</p>
					<p>Végre valaki kiadta a jelszót, hogy ki kell vonulni a Paradicsomba.</p>
					<p>A Paradicsom a város legvégén a régi népkert volt, melyet az új
                            parktelepítés szintén jogaiban sértett. Elhanyagolt táj volt, s a diákok
                            épp ezért kedvelték. Ott állott a régi honvédemlék. Negyvennyolcban egy
                            kis csata volt itt, s az elesett honvédek sírja fölé vasobeliszket emelt
                            a kegyelet.</p>
					<p>- Koszorúzzuk meg a honvédemléket!</p>
					<p>- Éljen! Általános éljenzés.</p>
					<p>- Ne üvöltsetek, mert már bent van az igazgató úr, meghallja, lejön, s
                            akkor vége.</p>
					<p>Elkezdték megszervezni magukat. Hányan vannak, ki hiányzik, ki merrünnen
                            jön. Elébe menni a későknek, s értesíteni arról, hogy sztrájk van, ma
                            senkinek sem szabad órára jönni, ki kell menni a Paradicsomba, s meg
                            kell koszorúzni a hősök sírját.</p>
					<p>Mikor már elegen voltak, a legtöbben elkezdtek nyugtalankodni, hogy jönni
                            talál egy tanár, vagy pláne az igazgató, s akkor dugába dől az egész.
                            Suttogtak, izgultak, olyanok voltak, mint az összeesküvők, s egyik-másik
                            halálsápadt volt, a többi pirosabb, mint máskor. Vámos Miksa, a
                            tüdővészes zsidófiú, lázat kapott, s a kezét úgy tartotta a hóna alá,
                            mintha hőmérő volna. A legenergikusabb volt Pétery Pista, a legjobb
                            tanuló, nagy erős piros fiú, aki valamennyiük közt a legjobban nem
                            szeretett tanulni, s jó bizonyítványát részben hallatlan éles eszének s
                            jó memóriájának, részben presztízsének köszönte, mert kezdettől fogva ő
                            volt a különben gyenge osztály dísze, s nem jött aztán senki, aki
                            kiverte volna a pozíciójából.</p>
					<p>- Gyertek már, a guta üssön meg benneteket - káromkodott nevetve -, mert
                            még lefülelnek itt bennünket, akkor aztán meglesz a blamázs.</p>
					<p>De Fussbaum Náci, az elegáns és eszes kereskedőfiú nagyon helyesen
                            tartotta az elvet, hogy be kell várni mind az egész osztályt, mert akkor
                            ők csinálják az árulókat.</p>
					<p>Hallatlan izgalom volt, lábujjhegyen jártak, senki sem bírt megállani,
                            mind nyüzsgött, mintha féreg lett volna bennük.</p>
					<p>- Jön Csordás - szaladt elő a lépcső felől egy fiú, s akkor valamennyien
                            beosontak a tanterembe, s az ajtót is magukra húzták, hogy a tanár,
                            akinek a rajzterem felé az ő ajtajuk előtt kellett elhaladni, valamit
                            észre ne vegyen.</p>
					<p>A tanár, nagyon piros fiatalember, nem is vett észre semmit, csak éppen
                            azt tűnt fel neki, hogy a nyolcadik osztály milyen csendes. Már arra is
                            gondolt, hogy benyit, s megnézi, mi van ott, hiszen még a tanárnak nem
                            kell benn lennie, mikor hirtelen nagy viháncolást és kirobbanó kacagást
                            hallott. Erre ő is megnyugodott, s tovább ment, csak azután gondolt rá,
                            mikor elfordult a folyosón, hogy vajon mi van abban a nyolcadikban.</p>
					<p>A nyolcadikban az volt, hogy affér tört ki. Pereczes, a sovány, kis,
                            majdnem jeles, igen tevékeny részt vett ezekben az első ötlettermő
                            izgalmakban itt most. Mint mindig, itt is az elsők közé akart
                            befurakodni, s mindig a nyüzsgő csoport legbelsejébe bújt, s két hegyes
                            könyökével és sikító hangjával azonnal elismételte, amit valaki már
                            kimondott, s úgy tett, mintha az éppen az ő gondolata lett volna.
                            Suhajda, a morózus képű, bibircsós arcú, nagy erős fiú, nagyon utálta
                            ezt a stréberkedést, s már régen kereste az alkalmat, hogy a tyúkszemére
                            lépjen, de sose jutott hozzá, mert ő Pereczessel ellentétben legjobban
                            arra törekedett, hogy a legtávolabbi sarokban maradjon, mikor valamit
                            kérdeztek. Ő bizony egész iskolai pályája alatt egyszer sem nyújtotta
                            fel az ujját, még csak kikérezkedésre sem. Ellenben a Pereczes nagyon a
                            begyében volt, s most Pereczes éppen a lába alá került. Ebben volt is
                            egy kis szándékosság, mert Szabó, a magoló, köztük volt, de ő a gyenge
                            Vámost lassan hátrább tolta, s jól kiszámította, hogy rettentő nagy
                            bakancsaival hirtelen rátaposott a Pereczes lábára.</p>
					<p>Pereczes nem sikoltott fel. Oly rettentő fájdalmat érzett, a két lábán a
                            kis lábujj zsugorodott volt, s arra tiport rá a nagy mafla, s oly velőt
                            hasító fájdalmat érzett, hogy belefagyott a hang, de öntudata működött,
                            nem akarta visításával kifelé elárulni az elhaladó tanár előtt magukat.
                            Elsápadt, s mikor Suhajda a nyomást megduplázta, azt hivén, hogy nem
                            volt elég, akkor azután mint egy hörcsög nekiesett hegyes könyökével, s
                            leszúrta magáról.</p>
					<p>Suhajda azt mondta csak:</p>
					<p>- Fáj?</p>
					<p>Ebből Pereczes előtt felvillant, hogy szándékos volt. Két kézzel,
                            körömmel beleugrott az arcába, s lehúzta róla a bőrt. Suhajda sem volt
                            rest, egyet mordult, s a nyakába könyökölt a kis Pereczesnek, s a fejét
                            lenyomta a víz alá, aztán elkezdte a lábával keresni annak a lábát, de
                            többet nem találta meg.</p>
					<p>Senki sem tudta, mi történt, csak azt látták, hogy forgás és dulakodás
                            van, s erre kitört a viháncoló kacagás.</p>
					<p>Pereczes sántikálva kibicegett a csoportból, s a padig ment, és ott
                            túlzott sziszegéssel, jajgatással borult az első padra, s a bal lábát
                            oly komikusan rázta, hogy a fiúk az első percekben majd meghaltak a
                            nevetéstől.</p>
					<p>Két fiú érkezett az osztályba. Gyurkó, a csizmás paraszt és Jákób, a
                            filozófus. Nyugodtan jöttek be az ajtón, csak akkor ámultak el, mikor a
                            tumultust látták.</p>
					<p>- Sztrájk, sztrájk... - hangzott fel a zúgás - megyünk sztrájkolni. Ne
                            rakjátok le a könyveket! Még ki hiányzik, még ki hiányzik?</p>
					<p>A két fiú álmélkodva nézte a felfordulást, s a nyüzsgő magyarázatok miatt
                            nem voltak képesek megérteni, miről van szó.</p>
					<p>- Gyerünk már a Paradicsomba, menjünk már a Paradicsomba - mondta Gondos
                            Márk -, mire való ez a mafláskodás, gyerünk már a Paradicsomba.</p>
					<p>A hosszú szolnoki zsidófiú, akit csak az idén kaptak, mert eddig odahaza
                            járt iskolába, s azért kellett eljönnie, mert egy apácát rajzolt a
                            fizikaórán, akin semmi más nem volt, csak a vélum, s emiatt, hogy a rajz
                            valahogy a tanár kezébe került, kicsapták az intézetből, s itt püspöki
                            engedéllyel nyert fölvételt, ez egy kis nimbusszal vette körül az
                            osztály előtt, mert a diákság a szenvedőt s a vértanút sejtette meg
                            benne, ráeszméltette őket, hogy valóban ideje van a gyors
                            cselekvésnek.</p>
					<p>Most már a tömeghangulat elég érett volt arra, hogy valóban a tettek
                            mezejére lépjenek.</p>
					<p>Azok is felvették a kabátjukat, akik eleinte lerakták, s valamennyien a
                            hónuk alá vették a könyveiket, s kezdtek felsorakozni. Voltak, akik
                            keresték a padbantársakat, voltak, akik a személyes iskolán kívüli
                            barátokhoz csatlakoztak, de mindenki fegyvertársat keresett, mintha
                            senkiben sem lett volna önálló akarat.</p>
					<p>Valamennyien a vezérre tekintettek, Péteryre, aki ugyanúgy izgult, s
                            folyton beszélt, de semmi foganatja nem volt.</p>
					<p>Most, hogy egy pillanatnyi csönd volt, ő is elnémult.</p>
					<p>- Megyünk vagy nem megyünk? - kiáltotta valaki hátulról.</p>
					<p>- Nekem mindegy - mondta Pétery egyszerre általánosságban -, ha mindenki
                            akarja...</p>
					<p>- Gyerünk, gyerünk már! - kiabálták, akik hátrább állottak.</p>
					<p>- Hát gyerünk na, mi lehet belőle.</p>
					<p>Ebben a percben nyílt az ajtó, és Nyilas Mihály jött be, az igazgató
                            unokaöccse, aki egy osztályba járt velük.</p>
					<p>- Sztrájk, sztrájk - zúgta felé az egész osztály.</p>
					<p>Nyilas meghökkenve bámult rá, és sovány arcán képtelen csodálkozás
                            volt.</p>
					<p>- Október hatodika van - mondta Pétery mosolygós, tatáros szemeit szinte
                            lehunyva -, s a tanári kar nem adott szünnapot, kimegyünk a
                            Paradicsomba, s megkoszorúzzuk a honvédemléket.</p>
					<p>- Felnőttek vagyunk.</p>
					<p>- Mi vagyunk az iskola vezetői.</p>
					<p>- Felelősek vagyunk.</p>
					<p>Effélék hallatszottak.</p>
					<p>- Hát akkor menjünk.</p>
					<p>Nyilas zavarban volt. Érezte, hogy itt most voltaképp ő lesz a felelős
                            mindenért.</p>
					<p>- Én nem megyek - mondta.</p>
					<p>Mindenki elnémult. Egy kis pillanatig úgy látszott, hogy dugába dőlt az
                            egész.</p>
					<p>Elhallgattak, s ellenségesen nézték a fiút, akinek az arca lassan vörös
                            lett, aztán elkezdett sápadt lenni.</p>
					<p>- Én nem megyek ki, de nem állok útjába. Ha ti kimentek, én elmegyek a
                            tanári könyvtárba olvasni.</p>
					<p>Egyszerre megértették, hogy a bátyja miatt. Rájöttek, hogy a dr. Isaák
                            Géza igazgató öccse nem teheti azt, amit ők, de nagyon helyesnek
                            találták, hogy nem akadályozza meg őket. Mindenki tudta, hogy szabad
                            bejárása van a tanári könyvtárba, s minden szabad idejét ott szokta
                            tölteni. Ez jó lesz.</p>
					<p>- Hát akkor mi menjünk, ne lopjuk a napot.</p>
					<p>Még egy tanárfiú volt az osztályban, Babarczy Pimpi, egy nagyon népszerű
                            fiú, aki olyan puha volt, mint az írós vaj, ez sem fog ellentállani, de
                            még nincs itt. Nyilas el volt intézve, mert konok gyerek volt, s ez
                            biztos, hogy nem fog ellenük semmit se tenni, ha nem is jön velük.</p>
					<p>Erre elindultak.</p>
					<p>- Halt, várjatok - kiáltott Pétery -, marhák, az nem lesz jó. Ki kell
                            szökni. Ha a pedellus egy tömegben meglát bennünket, akkor rögtön szalad
                            az igazgató úrhoz, s utánunk jönnek a tanárok. Szép csendesen iszkoljon
                            ki mindenki. A hátulsó kapun. Gyülekezés a templom előtt.</p>
					<p>Ennek mindenki megörült, mert senkiben sem volt elég bátorság, hogy
                            nyíltan rohamozza meg a főkaput. Már Torony András, a legmagasabb
                            köztük, ment is kifelé, és jobbra kanyarodott, hogy a folyosón a hátsó
                            kapu felé menjen.</p>
					<p>Utána ketten-hárman mentek. Voltak bátrak, akik együtt indultak, s mindig
                            akadt egy-egy, aki utánuk futott, s becsatlakozott.</p>
					<p>Az osztálynak csak húsz növendéke volt.</p>
					<p>Hirtelen üres lett a tanterem, csak Nyilas maradt ott, s most jött
                            eszméletre, s álmélkodva látta, hogy itt valóban főbenjáró cselekedet
                            folyik. Még röstellte is, hogy kikapcsolódott az osztály együtteséből,
                            de visszavonni röstellte kijelentését, s meg aztán félt is a
                            következményektől.</p>
					<p>Utánanézett a fiúknak, akik néhány méternyire eltűntek a szeme elől a
                            folyosó elszögellésénél, s nem mert a főlépcső felé menni, nem mert a
                            tanári könyvtárba menni, hanem ő is a hátsó kapura igyekezett, hogy az
                            udvaron keresztül hazaszökjön az igazgatói lakásba, mert a bátyjánál
                            lakott.</p>
					<p>Mikor kijutott a kollégium épületéből, már senkit sem látott, már akkor a
                            többiek mind kijutottak az utcára.</p>
					<p>Óvakodva ment a lakásba, amely az iskolaudvar utcai frontján volt,
                            kedves, villaszerű modern épület, még nem is volt teljesen készen, egy s
                            más hiányzott. Felsietett a négy vagy öt lépcsőn s besurrant a
                            házba.</p>
					<p>- Te mért jöttél vissza, fiacskám? - kérdezte a nagyanyja, aki nőtlen
                            bátyjának a háztartását vezette, s akivel igen jó viszonyban volt.</p>
					<p>- Ma nincs tanítás - mondta -, mert október hatodika van.</p>
					<p>A nagymama megnyugodott, ő pedig sietve bebújt a szobájába, s hogy zajgó
                            lelkiismeretét megnyugtassa, kirakta maga elé a könyveit, s elhatározta,
                            hogy a legszigorúbban tanulni fog, különösen a matematikát, mert abban
                            volt a leggyengébb, s a bátyjának az volt a tantárgya.</p>
					<p>De nem tudott tanulni, csak ült a könyvek mellett. Nem értette magát.
                            Hallatlanul szégyellte, hogy kivonta magát a fiúk közül. Milyen szép
                            volna most ott menni köztük, végigmasírozni a városon, esetleg hazafias
                            nótákat énekelni. Most nyerhette volna meg az osztályban a
                            népszerűséget. Esetleg beszédet tartott volna a vértanúk emlékénél, s
                            ünnepelnék... Hogy valamivel pótolja, szép beszédet írt, amelyben
                            összefoglalta az ifjúság feladatait a hazával szemben, a jövő generáció
                            kötelességeit, Magyarország új jövőjét rajzolta meg, amelynek szebbnek,
                            öntudatosabbnak és megszervezettebbnek kell lennie, mint amilyen
                            most...</p>
					<p>Mikor ideért, bűntudattal ejtette le a ceruzáját: hogy legyen
                            megszervezve az ország, mikor ő, aki ezeket akarja tanítani, gyáván
                            elbújt, és csak itt a néma és üres házban írja a frázisokat.</p>
					<p>Kilenc óra után a nagyanyja bejött s azt mondta:</p>
					<p>- Fiacskám, az egész iskola az udvaron van, mindenki ott van, csak te nem
                            vagy ott.</p>
					<p>Lehajtotta a fejét, s sokáig várta önmagától, hogy mit feleljen.</p>
					<p>- Édes nagyanyám... a nyolcadik osztály szabadságot vett magának, hogy
                            kimegy a honvédek sírjához.</p>
					<p>A nagyanya, száraz, sovány, magas nő volt, özvegy papné, s kezdte kicsit
                            megérteni, mi történhetett.</p>
					<p>De ő sem mert ítéletet mondani, megértette, hogy az unokája nem ment el a
                            fiúkkal.</p>
					<p>- Nagyapád honvéd volt - mondta -, mikor Görgey Tokajnál volt a
                            hadseregével, ő pataki diák volt... - s mert nem bírt állani, leült egy
                            szék sarkára, s gondolkozva nézett maga elé. - Nagyapád ki volt állítva
                            a hídhoz mint őr... Reggel jöttek a muszkák, s őt elfogták. Már akkor a
                            magyar sereg elment. Görgey otthagyta az őröket sorsukra. Nem
                            értesítették őket, hogy a sereg éjszaka elmasíroz, s ő egyszerűen
                            ottmaradt fogolynak. Nagyapád megértette, hogy ez helyes volt, nem is
                            zúgolódott, hanem azon az éjszakán megfázott, mert igen zord idő volt, s
                            kórházba került. Ebbe a fázásba pusztult bele szegény. Tüdőbajt kapott,
                            és fiatalon itthagyott engem öt gyerekkel... De volt ott egy nagyon
                            derék orvos a muszka kórházban, az kivallatta őt, s mikor megtudta, hogy
                            diák, megszánta. Nagyapád megmondta neki, hogy ő véletlenül éppen ide
                            való, egyik szomszéd faluba, amelyiknek a tornya oda is látszott. Azt
                            mondta neki az orvos, hogy majd segít rajta... Adott neki egy ezüst
                            rubelt, hogy azzal menjen a patikába. Valami orvosságért. De ne jöjjön
                            többet vissza... Nagyapád aztán nem is jött vissza, hanem gyalog
                            hazament a faluba. Aztán jöttek a faluba muszkák, s őt bebújtatták egy
                            kazalba. A muszkák magyar szökevény katonákat kerestek, és a hosszú
                            pikákkal beleszurkáltak a kazlakba is. Csak az Isten őrizte meg a
                            szegény diákot, ott ment el mellette a szurony, egy centiméterrel a
                            szíve felett. Ha az a pika akkor őt eléri, akkor most te nem vagy
                            itt...</p>
					<p>A nagymama ezzel semmit sem akart mondani, csak éppen elmesélte a tényt,
                            amelyet már számtalanszor hallott a fiú, de ilyen tisztán sohasem
                            értette meg, hogy ő egy negyvennyolcas hősnek az unokája, s valahogy
                            igen elfacsarodott a szíve.</p>
					<p>Halálosan szégyellte magát.</p>
					<p>- Ha hazajön Géza bátyád, nézd meg, az óraláncán van az az ezüst rubel,
                            amit nagyapád akkor kapott az orosz orvostól.</p>
					<p>Ezzel kiment a szobából.</p>
					<p>Ő sápadtan maradt a szobában, s lefeküdt a díványra, és keservesen sírni
                            kezdett. Árulónak tekintette magát. Egy negyvennyolcas hős unokájának
                            nem lett volna szabad kibújni a felelősség alól.</p>
					<p>A fiúk ellenben ezalatt kiértek a Paradicsomba.</p>
					<p>A Kevi utcán már kettős rendekbe sorakoztak, elfogták a késlekedő fiúkat
                            is, és tizenöten haladtak végig a hosszú utcán, elöl ment Pétery, utána
                            kettős sorokban a többiek.</p>
					<p>Mikor a Paradicsomba értek, elkezdték énekelni, hogy:</p>
					<p>Kossuth Lajos azt üzente,</p>
					<p> Elfogyott a regementje.</p>
					<p>A honvédemlék előtt körbeállottak, Pétery a szobor talapzatára lépett s
                            beszédet mondott. Beszédében egy szó sem volt az ifjúság kötelességéről,
                            a jövő generáció megszervezéséről. Hazafias szólamokat mondott, mint a
                            felnőttek szoktak március tizenötödikén.</p>
					<p>Aztán elénekelték a Himnuszt, s szétoszlottak, s a Paradicsomba
                            hozzáfogtak játszani. Suhajda zsebében mindig volt egy jó labda, amivel
                            az iskolaudvaron szokás játszani, s longamétába kezdtek.</p>
					<p>Csak délben jöttek el, igen szép nap volt. A reggeli esős borulat elmúlt,
                            az éjjel esett, csak az volt a baj, hogy nem lehetett leülni, mert a
                            padokat a városi tanács már elvitte az új népkertbe.</p>
					<p>Délben, mikor a déli harangszó távolról idehallatszott, eloszlottak, s
                            mindenki hazament, mintha az iskolából jöttek volna.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Szombat volt ez a nap, másnap nem volt tanítás, sőt ma délután sem, mert
                            szombat délután nem volt iskola.</p>
					<p>A fiúk roppant büszkén mentek haza, mint akik nagy hőstettet vittek
                            végbe, s mindenki eldicsekedett, hogy a nyolcadik osztály milyen
                            vitézséget mívelt.</p>
					<p>Az egész város tudomásul vette, s mindenki helyeselte. A szülők, akiknek
                            a fia ott volt a kiruccanáson, büszkék voltak a társaságban, a
                            délutáni kaszinói kártyázáson csak arról beszéltek, hogy Pétery Pista
                            milyen ügyesen csinálta.</p>
					<p>Ellenben Nyilas Mihály szégyenkezve és megtörten várta az ebédet. Semmit
                            sem tudott a zárt szobában, hogy mi is történt, s rettegett a perctől,
                            hogy a bátyja szeme elé kerüljön.</p>
					<p>Feküdt a díványon, amely új dívány volt, s olyan természetű, hogy aki
                            ráfeküdt, az oda is ragadt.</p>
					<p>Mikor a nagyanyja beszólott, hogy gyere ebédelni, úgy tépte fel magát a
                            díványról, hogy a ruhája majdnem ottmaradt.</p>
					<p>A lakásnak az utcára három szobája volt. A középső volt az ebédlő. Bátyja
                            már az asztalnál ült, az ő tányérja is ott volt a helyén. A bátyja
                            nagyon fiatal ember volt, huszonnyolc éves, éppen tíz évvel volt öregebb
                            nála. Hogy ily fiatalon választották igazgatónak, annak részben az volt
                            az oka, hogy az egész tanári kar fiatal volt. Csupa fiatal tanárt
                            neveztek ki, az egyháztanács is csak nőtlen embert választott meg, mert
                            a főgondnoknak négy eladó lánya volt, s arra számított, hogy azokat az
                            új tanárokkal elvéteti. E fiatalemberek közt dr. Isaák Géza a
                            legtekintélyesebb lett azonnal. Annak idején elnöke volt az egyetemi
                            segélyegyletnek, s mindenki nagy jövőt érzett előtte. Tudták, hogy
                            készül az egyetemi magántanári vizsgára, amire, a többi fiatal tanár nem
                            volt hajlamos, angolul, franciául magánszorgalomból tanult meg, s a
                            könyvtára angol remek kiadású könyvekkel volt tele, s a Budapesti
                            Szemle már több tanulmányát közölte. De mindezeken felül volt még egy
                            érdeme, az, hogy szakállt viselt. Szép, kissé ritkás és kissé vörhenyes
                            szakálla volt, amit nagyon ápolt, és ami tekintélyt adott neki. Nagyon
                            kedves ember is volt, rendkívül nyugodt, s a szemöldökei közt oly két
                            szigorú vonás, hogy aki még nem ismerte, az félt is tőle, pedig tele
                            volt humorral, kedvességgel s olyan nagyszerű fölénnyel, ami azonnal
                            mindenkivel szemben az első helyre emelte. Az igazgatósága még csak
                            ideiglenes volt, most október első napjaiban volt az intézőbizottság
                            nagygyűlése, amelynek véglegesítenie kellett a választást, úgyhogy e
                            napokban éppen borotvaélen volt az állása, mert ellenpárt alakult ki.
                            Volt egy ellenjelölt, a görög tanár, aki jóval idősebb volt nála, az
                            egész tanári karban a legidősebb, házas ember is volt, két gyereke már
                            az iskola növendéke, egyik az elsőbe, a másik a harmadikba járt. Ez a
                            tanár, név szerint Koós, aki igen népszerűtlen volt az egész iskolában,
                            a diákok rettentően féltek tőle s gyűlölték maró szatírája és keménysége
                            miatt, a vulgója csak az volt, hogy “a kos”... S ez rá is illett, mert a
                            fejét mindig úgy tartotta, mintha öklelni akarna, s még kis diákokra is
                            úgy nézett, mintha alulról nézne fölfelé, a nyáron nagy korteskedésbe
                            kezdett, s egyenként igyekezett elhalászni az Isaák párthíveit. Folyton
                            vacsorát adott, s arra mindenféle lemondhatatlan ürüggyel, a
                            legszélesebb társadalmi kényszerrel csalta be a tanárokat s a
                            szavazattal bíró egyházi férfiakat, civileket, most igen jól érezte
                            magát, mert a nyolcadik osztály hallatlan s vakmerő tette, úgy érezte,
                            az ő malmára hajtja a vizet.</p>
					<p>Már délelőtt ki is adta a jelszót, hogy az iskolai fegyelem meglazult, s
                            az Isaák erélytelensége csődbe viszi az iskolai fegyelmet.
                            Sürgött-forgott, kapacitált és mindenkit meggyőzött, hogy ennek véget
                            kell vetni. Egyelőre semmit sem akart, csak példás büntetést. Isaák
                            érezte, hogy csak egy hajszálon függ a választás, mert a diákok csínye
                            az öregeknek egyáltalán nem tetszett. A Koós felfogását mindenki
                            osztotta, mert az idősebb generáció csak a közfegyelemben érzi a maga
                            pozíciójának a nyugalmát. Mi lesz az országból, ha engednek, s az
                            ifjúság vérszemet kap s egyre vadabb kilengésekre merészkedik. Még jól
                            emlékeztek a városban a régi községi algimnázium dolgaira, mikor a
                            szilaj kunvérű diákok úgy a fejükre nőttek, hogy állandóan botrányok
                            voltak. Csak most kergették nyugdíjba Veres bácsit, akivel a diákok
                            egész nyíltan a legnagyobb csúfságokat csinálták, döglött macskát vittek
                            az órájára, s példátlan gonoszságokat míveltek. Ezt a szellemet ki
                            kell irtani. Koós verte a dobot, hogy most kell megfogni a gyeplőt,
                            különben vége az egész iskolának.</p>
					<p>Az igazgató egész komoran ült az asztalnál, s egy szót sem szólt.</p>
					<p>Gyáva barátai egész délelőtt jöttek suttogni s jelenteni, hogy Koós ezt
                            mondta, azt mondta, s hogy ki mit mondott, hogy a főgondnokkal már
                            találkozott valaki, s ugyanaz a véleménye, mint Koósnak. Legalább öt fiú
                            kicsapatását követelte Koós, és Szentes főkurátor úr is azt mondta, hogy
                            meg kell tizedelni ezt a bitang társaságot. Ő nem szólt semmit, pár
                            szóval csak csitította az embereket. Koóssal többször találkozott, s
                            nézte, hogy ragyog annak az arca, s hogy elhallgat, mihelyt ő
                            megjelenik. Még ha egyedül volt, akkor is elhallgatott, olyan lefojtott
                            volt, mintha erőt venne, hogy ki ne robbanjon belőle a tűz, a láva.</p>
					<p>Hétfőre összehívta a fegyelmi tanácsot a diákok ügyében, és keddre volt
                            kitűzve az igazgatótanácsi ülés, amely többek közt a választást is
                            megejti az iskola részéről.</p>
					<p>Az ebéd igen hallgatagon folyt le. Az igazgató evés közben végigolvasta
                            az újságot, pedig ezt nem szokta. Szeretett az asztal mellett kedélyes
                            lenni, s apró tréfákkal mulattatta az anyját. Most mindhármukon valami
                            felhő volt. Ha elveszti az állást, akkor ki kell költözni ebből az
                            épületből.</p>
					<p>- No, ti szabadsághősök - mondta váratlanul az ebéd végén, és ránézett az
                            öccsére.</p>
					<p>Ez pirulva hajtotta le a fejét, és érezte, hogy amint szokott, pirul és
                            sápad egyre-másra. A szeme rögtön tele lett könnyel.</p>
					<p>- Mi volt az, Michael vitéz?</p>
					<p>A fiú nem tudott szólani, úgy elfojtotta a torkát a könny.</p>
					<p>- Semmi - mondta.</p>
					<p>- Mért mondod semminek?... Mit csináltatok a Paradicsomkertben?</p>
					<p>A nagymama szólt:</p>
					<p>- Misi idehaza volt egész délelőtt.</p>
					<p>Az igazgató nagyot nézett. Volt egy különös szemöldök-mozdulata, oly
                            magasra nyílt a szeme, mint egy feltárt kapu, s ilyenkor a csodálkozás
                            és a jóakarat szokott egyszerre kiomlani a szemeiből.</p>
					<p>Darabig nézett az öccsére, aki szatír-szemöldökeit összehúzta s maga elé
                            meredt.</p>
					<p>- Te nem voltál a fiúkkal?</p>
					<p>Misi csak ingatta a fejét.</p>
					<p>- Mért?</p>
					<p>- Mikor én bementem az osztályba, már késő volt.</p>
					<p>- Hogyhogy?</p>
					<p>- Már akkor megvolt a megbeszélésük, és éppen indultak.</p>
					<p>- Szóval találkoztál velük?</p>
					<p>- Igen.</p>
					<p>- Hívtak?</p>
					<p>- Igen.</p>
					<p>- S mért nem mentél?</p>
					<p>- Nem mehettem... Nem akartam...</p>
					<p>- Nem találtad helyesnek?</p>
					<p>- Akkor nem... - s dacosan hozzátette - de most igen.</p>
					<p>A bátyja hallgatott.</p>
					<p>- Kinek az ideája volt ez? - kérdezte minden szándék nélkül. De hogy az
                            öccse erre nem felelt, röstellte is a kérdést, mert úgy tűnhetett fel,
                            mintha vallatni akarná a fiút s kiszedni belőle a főbűnösöket.</p>
					<p>- Az egész osztály indulásra készen állott.</p>
					<p>Az igazgató felállott az asztaltól, s ahogy szokott, ebéd után leült a
                            nagy kályha mellett a kanapéra. Annak a bal sarkában szokott egy szivart
                            elszívni, s azalatt tréfálva tartott előadást az életről. A napi
                            dolgokból kiindulva az ország dolgaira tért át, szeretett az öccsével
                            beszélni, mert az bár szűkszavú volt, de nagyon értelmes és a koránál
                            magasabb érdeklődésű, lehetett előtte egész programokat kifejteni.</p>
					<p>- Adj csak egy szivart.</p>
					<p>Misi ugrott. Röstellte azt is, hogy mindennap külön kellett ezt néki
                            mondani, hiányzott belőle az a figyelem, hogy kérés nélkül jusson
                            eszébe, hogy a bátyját vagy valakit kiszolgáljon. Pedig nagyon
                            szolgálatkész volt, s most is majdnem leverte buzgóságában a
                            szivartartót a kis asztalkáról, amely az ajtó melletti sarokban
                            állott.</p>
					<p>A doboz üres volt.</p>
					<p>- Nincs.</p>
					<p>- Ejnye, eredj hát akkor, hozz öt darab portorikót. De olyan legyen, mint
                            a holdvilág, és olyan pettyek legyenek rajta, mint egy-egy
                            aranylencse.</p>
					<p>Misi boldog volt, nagyon boldog, úgy érezte, az egész affér el fog
                            simulni, a bátyja már nem haragszik, s átvette a pénzt, és szaladt esze
                            nélkül, az ajtón ki se fért, előbb az egyik ajtófélbe ütődött bele,
                            aztán a másikba. A bolt szemben volt az utca másik oldalán, s el kellett
                            menni a Fussbaum-bolt előtt. Mikor ott ment, a nyitott ablakon
                            kikiáltott Fussbaum Náci:</p>
					<p>- Nyilassy!...</p>
					<p>Megcsendesítette a lépéseit, s visszanézett az igazgatói lakás felé. Ha a
                            bátyja véletlenül kinéz, meg fogja látni, hogy Fussbaummal beszél.</p>
					<p>Náci nagyorrú, sápadt s igen elegáns zsidófiú, kiszaladt kalap nélkül az
                            utcára, ez sem igen történt meg vele valaha, s fontoskodva karolt
                            bele.</p>
					<p>- Mondja, Nyilassy kérem, mit szól az igazgató úr?</p>
					<p>- Semmit. Nem mondott még semmit.</p>
					<p>- Jókedvű vagy rosszkedvű?</p>
					<p>- Nem tudom.</p>
					<p>- Tudja, arról van szó, hogy a zsidókat ki akarják csapni.</p>
					<p>Misi nagyot nézett.</p>
					<p>- Miért?</p>
					<p>- A mai hecc miatt, a főgondnok Szentes azt mondta a Kondor ügyvédnek,
                            hogy most aztán megcsíptük a zsidókat, ki fogjuk tekerni a nyakukat...
                            Azt mondta, hogy van itt egy szolnoki nagyszájú zsidógyerek, az csinálta
                            az egészet, az okvetlen repülni fog, de ha lehet, az összes zsidó.
                            Kondor ügyvéd úr jóban van vele, mert kikeresztelkedett, és pörös ügyben
                            éppen most összeköttetésben vannak, mert Kondor az ügyvédje a
                            Békés-pörben, s nála volt délelőtt az irodában. Azt mondta, hogy mióta
                            annyi zsidó van az iskolában, azóta itt minden felfordult, mert mindent
                            a zsidófiúk találnak ki. Hát ez abszurdum. Az egész dolgot a keresztény
                            fiúk találták ki, s az sem igaz, hogy Gondosnak része lett volna benne,
                            de ki is hallgatna Gondos Márkra, hiszen még csak egy hónapja van itt az
                            iskolában, hát ilyen abszurd beállítás, az mégis utolsó dolog. De
                            legelőször mindig a zsidókat veszik elő. Magától nagyon kedves volna,
                            Nyilassy kérem, ha az igazgató úrnak csak annyit mondana, hogy nem a
                            zsidók találták ki. De most mondja meg nekem, Nyilassy kérem, hogy egy
                            hazafias ügyben a zsidók hogy viseljék magukat. Ha ellentmondanának,
                            akkor az egész világ megvetését kapnák. Hát lehetséges az, hogy például,
                            ha a zsidók azt mondják a fiúknak, hogy mi nem megyünk ki a honvédsírhoz
                            október hatodikán, nem lett volna az piszokság? És mégis a zsidókon
                            akarják elverni a port.</p>
					<p>Misinek folyton az járt az eszében, hogy egyszer már megmondta ennek a
                            Fussbaumnak, hogy ő nem Nyilassy, hanem Nyilas, és ez mégis folyton
                            Nyilasizza. Közben pedig arra gondolt, hogy ezek a zsidók mindenből
                            zsidókérdést csinálnak, s ő azt jól hallotta, hogy az alatt a kis idő
                            alatt, amíg az osztályban benn volt a fiúkkal, tényleg az a szolnoki
                            fiú, a Gondos, vagy hogy híjják, mert még a nevét sem ismerte, az
                            lármázott legjobban.</p>
					<p>- Csak ezt akartam mondani - nyújtott kezet Fussbaum, s
                            visszaszaladt.</p>
					<p>Misit sértette, hogy oly elegánsan nyújtott kezet ez a Fussbaum, mintha
                            leereszkedne hozzá. Egészen úgy viseli magát, mint egy budapesti jogász,
                            aki fölötte van mindnyájuknak. Még érezte a hátában a zsidófiút, s
                            valami érthetetlen ingerültség volt benne, s el volt határozva, hogy egy
                            szót sem fog szólani a bátyjának a zsidókról.</p>
					<p>Mikor bement a boltba, amely papírkereskedés volt, de volt egy
                            trafikpolca is, szórakozottan állott, míg ki nem jött a kereskedő, aki
                            nagy darab nehézkes ember volt, keresztény volt és szeplős csontos kezei
                            voltak.</p>
					<p>- Mivel szolgálhatok? - s mikor ezt mondta, az udvarias szó oly rosszul
                            állott neki, mintha frakkot vett volna.</p>
					<p>- Portorikót kérek.</p>
					<p>A boltos elébe tette a fadobozt, s ő belenyúlt s elkezdett válogatni. A
                            doboz félig volt, s nem voltak már benne szép sárga szivarok. Se
                            pettyesek. Csak válogatott, válogatott, s nem merte azt mondani, hogy
                            nem talál olyat, ami a bátyjának kedvére legyen, de a kereskedőnek
                            eszébe jutott, hogy csak sárga szivarokat szeret az igazgató úr, s azt
                            mondta: - Bontsak egy új dobozt?</p>
					<p>Már bontotta is s elébe tette. Ez egy gyönyörű doboz volt, csupa remek
                            sárga s pettyes szivarral volt tele, legalább így a tetején, s ő örömmel
                            vett ki belőle öt darabot.</p>
					<p>- Tessék hatot venni, mert nincs fillérem - mondta a kereskedő.</p>
					<p>Erre ő megint zavarba jött, mert a bátyja valóban tévedett, mikor ötöt
                            mondott. Ugyanis két szivar hét krajcárba került s most nem tudta, mit
                            tegyen. Természetes takarékossága miatt tehát négyet vett ki, hogy túl
                            ne költekezzen.</p>
					<p>- Elég lesz? Ritkán vannak ilyen szép szivarjaink.</p>
					<p>- Elég - mondta ő s mikor visszakapott a pénzből, oly gyorsan ment el,
                            mintha kergetnék. Félt is, hogy nagyon sokáig maradt el a Fussbaum
                            miatt, meg a válogatás miatt, s ész nélkül sietett az utcán keresztül
                            haza.</p>
					<p>Mikor belépett a szobába, megismétlődött, hogy újra beleütődött az
                            ajtóba, s ezt nagyon restellte.</p>
					<p>- Négyet hoztál?</p>
					<p>- Igen, mert nem tudott visszaadni.</p>
					<p>- Hogyhogy nem tudott? - mondta mosolyogva a bátyja, s átvette az
                            aprópénzt.</p>
					<p>De ő nem magyarázta tovább, mert igen zavarban volt.</p>
					<p>Az igazgató nem olvasta meg a pénzt, hanem olvasatlanul eresztette bele
                            lassan a kis bőrtárcájába, s Misi meglátta, milyen hosszú és szép ujjai
                            vannak, s milyen szép mozdulattal csorgatja be az ezüst, nikkel és bronz
                            pénzt a kis tárcába, amely szintén igen finom darab volt. Örült, hogy a
                            bátyja ilyen elegáns ember, megvigasztalva érezte magát a Fussbaum
                            fölénye miatt.</p>
					<p>A bátyja igen lassan s nagyon szép mozdulatokkal rágyújtott a
                            szivarra.</p>
					<p>- Nagyon szép szivarok. Valamennyi szép, egész szokatlan.</p>
					<p>Aztán azt mondta:</p>
					<p>- Vidékre ritkán küldenek le szép szivarokat. Rendesen azokat a fekete
                            bagókat küldik, hogy az embernek elmegy a kedve a szivarozástól. Csak
                            Pesten lehet prímát kapni... Meg is fogok mindent próbálni, hogy Pestre
                            jussak. Báró Eötvös Loránd mondta, hogy maradjak mellette
                            asszisztensnek, de két évig nem lett volna semmi fizetésem, s kénytelen
                            voltam elfogadni egy vidéki választást. Pedig okosabb lett volna, ha ott
                            maradok s megtartom a nevelői állásomat a Borhidayaknál. Sőt amellett
                            lehetett volna vizsgára előkészítést kapni, s valószínűleg több pénzt
                            kerestem volna, mint az a nyolcszáz korona, ami a segédtanári fizetés
                            volt, amivel itt kezdtem. De persze, a függetlenség vágya dolgozott
                            bennem, azt hittem, több időm lesz magammal foglalkozni, s hogy már
                            ekkorára elkészülök a disszertációmmal. Az ember mindig elszámítja
                            magát. Az egyetemen túl jól ment a dolgom, olyan összeköttetéseim
                            voltak, hogy kétezer koronát kerestem az utolsó évben, de viszont minden
                            percem le volt foglalva, s attól féltem, hogy ahelyett, hogy a
                            tudományban képezem ki magamat, társaságbeli léhűtő lesz belőlem. Mert
                            ez bizony ragályos. Minden este frakkba öltözni és a társaságban au fait
                            lenni, az kizárja a felsőbb matematikával való foglalkozást. Így pedig
                            elvesztettem ezt az öt évet. Hiányzik a laboratórium, hiányzik a
                            könyvtár, és legjobban hiányzik a szakbeli eszmecsere. Az ember hiába
                            vigyáz, elparlagiasodik. Ma már, ha Pesten maradok, föltétlenül megvan
                            az egyetemi magántanárságom, közelebb vagyok az Akadémiához. Gyulai Pál
                            nagyon szeretett. Szeret most is, de nem vagyok képes eleget dolgozni.
                            Az adminisztráció is lefoglal. Az ember nem is gondolná, hogy egy ilyen
                            iskolának mennyi minden ügye-baja van. Még az is jobb volt, mikor nem
                            kellett igazgatói munkával babrálni, mert nemcsak az, hogy az iroda
                            éppen elég dolgot ad, de folyton vacsorára kell járni, kaszinóba, s most
                            beválasztottak a képviselőtestületbe, szép, szép, de ez is időt s
                            energiát vesz el...</p>
					<p>Misi nem tudta, hogy bátyjának ez a monológja voltaképpen védekezés és új
                            tervekkel való öngyógyítgatás arra az esetre, ha nem választják meg
                            végleges igazgatónak.</p>
					<p>- Azért nem értem mégse, hogy mért nem mentél a fiúkkal.</p>
					<p>Misi nem tudott a bátyja előtt beszélni. Tudott volna ő önmagának
                            felelni, vagy olyanoknak, akik megértik s kissé alatta vannak
                            szellemileg, úgyhogy nincs kitéve annak a kritikának, amit a bátyjától
                            rettegett, de így csak annyit mondott:</p>
					<p>- Géza bátyám, kérem, én nem mehettem. Féltem, hogy azt mondják, hogy az
                            igazgató öccse is benne van...</p>
					<p>- Persze, persze. De ha az ember lelkesedik valamiért, akkor ezeket az
                            anyagi szempontokat nem bírálja el. A fiúk nem kapacitáltak?</p>
					<p>- Nem.</p>
					<p>- Különös, mert nekik viszont az lett volna a jó, ha a bandában még az
                            igazgató öccse is benne lett volna. Így még nekem is könnyebb lett volna
                            a dolgom, mert azt mondhattam volna, hogy tömeghisztéria tört ki rajtuk.
                            Hazafias lelkesedés, ami magával ragadta az egész társaságot, még a
                            saját öcsémet is. Így azonban az embereknek az a felfogása, hogy ez egy
                            megszervezett támadás volt a fiúk részéről az iskolai fegyelem ellen, s
                            a hazafiasság csak ürügy volt. Két szempont kezd uralkodni a társasági
                            bírálatban, egyik, hogy a Fertő csinálta az egészet, hogy már tegnap meg
                            volt beszélve az egész, a másik...</p>
					<p>Elhallgatott, s erősen szívta a szivart, a füstöt kis karikákban
                            bocsátotta ki, olyanokban, mit annyit csodált Misi, fel lehetett volna
                            fűzni ezeket a karikákat az ujjára. Ő nem dohányzott, még titokban sem,
                            megpróbálta, de nem ízlett, s csak azért irigyelte a dohányosokat, hogy
                            ilyen szép karikákat tudnak eregetni.</p>
					<p>Nyílt az ajtó, és Józsiás professzor lépett be, akit a diákok Jókelesznek
                            neveztek. Sovány, magas, szemüveges professzor volt, akinek a nikkel
                            cvikker úgy belevésődött az orrába, hogy az orra nyergét
                            papírvékonyságúra törte már.</p>
					<p>Ezt a tanárt nem szerették a fiúk, mert ez volt a spicli. Nem restellte
                            személyesen folyton utánajárni minden fiú minden dolgának. Ő volt az
                            első, aki minden pletykát tudott az egész iskoláról, a felsőbb
                            osztályokban tanította a latint, s megjelent egy fordított kötete is.
                            Gelliust s más obskurus latin írót fordított le fiatalabb korában. Az
                            Akadémia adta ki, s ez némi tekintélyt adott neki, de második kötete ott
                            hevert a fiókban, azóta nem tudott kiadót találni.</p>
					<p>Szokott sustorgásával jelent meg, s oly sokáig fogta az igazgató kezét,
                            hogy azalatt Misi el is távozott a szobából.</p>
					<p>- Kérlek alázatossággal - mondta -, ma estére nevezetes dolog készül. Meg
                            vagyok híva a főgondnokhoz vacsorára. A főgondnok össze akarja hívni
                            azokat, akik a választásnál befolyással bírnak, de csak civileket,
                            illetve tanárt senkit se hív meg, csak minket kettőnket.</p>
					<p>Az igazgató összevonta a szemöldökét. Úgy látszik, a főgondnok ma ki
                            akarja ugratni a nyulat a bokorból, hogy ő hajlandó-e elvenni Bertát, a
                            sovány legöregebb lányát, akit annyira a nyakába akarnak sózni, hogy már
                            azt a hírt körözik a városban, hogy Berta azért nem ment öt év óta
                            férjhez, mert őrá vár.</p>
					<p>Ennél kellemetlenebb hírrel alig kedveskedhetett volna a jó Józsiás, aki
                            mint egy kullancs lógott rajta az első perctől kezdve. Lerázhatatlan
                            barátság volt ez, mert Józsiás egyáltalán nem volt kellemes ember. A
                            keze nedves volt s hideg, mint egy békáé s ott szokta felejteni annak a
                            kezében, akivel kezet sikerült fognia, s talán még kéjelgett is abban,
                            hogy milyen kellemetlen hatást tesz mindenkire a kézfogásával.</p>
					<p>- Na ülj le már és mondd el ezeket az érdekes dolgokat.</p>
					<p>Józsiás leült, de előbb elvett egy szivart kínálás nélkül az asztal
                            sarkáról. A legszerényebben választott a három szivar közül, de még
                            mindig méltatlan volt a szép szivarra.</p>
					<p>- Ott lesz Polgár bácsi, Szekeres, Wolfner, a főmérnök... természetesen
                            ott lesz a polgármester, Vásáry doktor és Mártonffy. Nők nem lesznek,
                            de valami nagy pikantériát mondok: itthon van Sárika, a Kendeffy-lány,
                            tudod, s ők is ott lesznek. A Szentes felesége Kendeffy-lány, tudod, s
                            csak azért hívták meg az özvegyet, hogy a lányát ne hívhassák meg a
                            patikusokhoz, ahol ma este nagy vacsora van.</p>
					<p>Az igazgató örömmel elmosolyodott. Kendeffy Sárikával egyszer találkozott
                            és nagyon kedvesnek találta. Felújult benne a pesti Váci utcai korzó,
                            mert ez a kedves nagyvilági lány csak úgy lehelte a fővárosi életet.
                            Meglehetős nagy birtokuk volt a határban, de Budapesten élnek a
                            legelőkelőbb társaságban. Most már nem bánta az egész vacsorát, sőt
                            örült neki, mert úgy érezte, mintha meg volna mentve.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>A vacsora kitűnő volt, bár a Szentesék vacsorái nem voltak különösebben
                            híresek. Paprikáscsirke volt s rántott csirke. Nagy szenzáció volt,
                            hogy ugorkasaláta is volt. Aztán túrós és káposztás rétes, ez kicsit
                            ragadványos volt, a papirosa nem sikerült, az egész tapadt, de igen
                            jóízű volt. Utána párolt hús volt kovászos ugorkával, aztán torta. Egyéb
                            nem volt.</p>
					<p>Bor volt elég, nagyon jó egri bor, mert a városnak is vannak ugyan szőlei
                            az utóbbi időben, de nem úri dolog a saját termésű gyenge bort inni.
                            Hanem ez az egri vagy gyöngyösi bor, ez nagyon remek volt. Nem volt túl
                            nehéz bor, lehetett inni, s itták is.</p>
					<p>Az igazgató úgy volt ültetve, hogy a jobb oldalán Berta ült, a bal
                            oldalán Sárika.</p>
					<p>Berta soványabb volt, mint valaha s a keze állandóan remegett. Nem
                            lehetett tudni, valami betegség miatt vagy a belső idegesség izgalma
                            miatt, mert az első percben látnia kellett, hogy az igazgató nagyon
                            tartózkodóan udvarias vele szemben, de úgy beszél vele, mint mindig,
                            mint egy gyermekkel, akit nem vesz komolyan. Tréfálgatott vele,
                            kötődött, kedves volt, de állandóan érezni lehetett, hogy semmibe sem
                            veszi. Szegény Berta, ha soká nem látta Isaákot, beleélte magát abba,
                            hogy komoly a dolog, s valóban készült arra, hogy egyszer csak kiböjtöli
                            s elfoglalja helyét az iskola mellett olyan nagyszerűen megépített
                            igazgatói lakásban s a társadalomban, ahol az Isaák előnyomulása
                            szemmellátható volt.</p>
					<p>Sárika viszont nagyon szép volt ezen az estén. Huszonkétéves volt, s
                            mintha most lenne teljes virágzásban. Nagyon művelt lány volt.
                            Érettségizett, ami ebben az időben még szokatlan s feltűnő volt, s
                            lányok szokása szerint rendkívül jól tanuló volt s mindenre emlékezett.
                            Nagyszerűen beszélt, kedves, kellemes és sok mindenhez értett, még a
                            politikához is. Alkalmas lett volna rá, hogy nagykövet felesége legyen,
                            s az európai szalonokban volt a helye, mert németül, franciául s angolul
                            kitűnően beszélt. Isaák kissé érezte is mellette, hogy háttérben van,
                            mert ő a nyelveket csak könyvből tanulta, s nem ismerte a fordulatokat,
                            a nyelv élő lelkét, amit csak a valóságos gyakorlatban lehet megtalálni.
                            S aztán szegény fiú is volt, aki otthonról nemcsak hogy egy fillér
                            segélyt sem kapott, mióta a debreceni kollégiumba bevitték, de inkább
                            neki kellett segíteni a családját, úgyhogy nem tudta diákkori nagy
                            keresetét sem magára fordítani. De azt érezte, hogy a lánynak nagyon
                            kellemes, mert ruhája kitűnő volt, nyakkendőben általában szinte
                            kultuszt űzött, jólesett, hogy cipője, fehérneműje kifogástalan, s
                            megvolt a gyakorlata, hogy a legjobb társaságban hogyan szokás lányokkal
                            foglalkozni.</p>
					<p>Örömmel hallotta, hogy a tanítványa, Borhiday Gábor nagyon komoly ember
                            lett, sokáig bent volt a minisztériumban, de kevésnek találta a
                            munkalehetőséget s most kormánybiztos, az alföldi csatornázás kérdésének
                            tanulmányozására van kiküldve, rövidesen főispán lesz, esetleg
                            képviselő, s akkor csak egy lépés, hogy államtitkár legyen belőle. Tisza
                            István nagyon szereti s nagy jövője van.</p>
					<p>Ha a választás nem sikerül, akkor mégis Pestre fog menni, s nem kétséges,
                            hogy most könnyebben fog menni az elhelyezkedés, mint hat évvel
                            ezelőtt.</p>
					<p>Valósággal nyeregben érezte magát, mert megcsapta a budapesti társaság
                            levegője, s jól látta, hogy az országban minden a társaság kezében van,
                            s mindenki azt az állást és pozíciót nyeri el, amit társaságbeli
                            értékeivel el tud nyerni, meg tud fogni. Magában sóhajtott egyet, nagyon
                            helytelen volt az a lépése, hogy engedte magát leszorítani a helyes
                            útról, ami megnyílt előtte, s eljött ebbe a poros alföldi városba
                            tanárnak. Ki kellett volna várnia.</p>
					<p>Egész idő alatt Pestről beszéltek Sárikával, s valósággal teleitta magát
                            az otthagyott élettel.</p>
					<p>Körülnézett a társaságon.</p>
					<p>Szemben ült vele a polgármester, szokatlanul nagy, vastag ember, fekete
                            kun arca volt, nagy orra s eleven, mosolygó szeme. Úgy ült ott, mint egy
                            törzsfőnök. Hosszúszárú csibukot kapott, s azzal bedugta a száját, s
                            többet nem szólott, csak hallgatta a beszélgetéseket.</p>
					<p>Az urak nagyobbrészt cívis formájúak voltak. Polgár bácsi, a közgyám,
                            pláne csizmában, s oly vastag volt, hogy úgy látszott, mintha kidagadt
                            volna a csizmáiból, de nagyon kedves volt, jókat nevetett, s jókat
                            mondott. Érdemes volt figyelni, ha megszólalt.</p>
					<p>Az est hőse, mint mindig, bor mellett, Szekeres volt, egy ezüstbe borult
                            földbirtokos, aki úgy ült itt is, mintha a bricskája bakján ülne; soha
                            el nem mosolyodott, ellenben olyan kedves adomákat mondott, amelyekben
                            rendesen volt egy kis öngúny, hogy akik ráfigyeltek, nyúltak a
                            kacagástól. Most éppen azt mesélte, hogy tréfálta meg a két sógornőjét.
                            Meghívta őket egymáshoz vizitre, s a két fösvény úriasszony egyszerre
                            indult el hazulról, s a piac sarkán találkoztak egymással. Nagyon kedves
                            volt, ahogy a szavaikat mesélte, hogy örültek meg egymásnak, azt hivén,
                            hogy a másik elébe jött, hogy invitálja. Szóról szóra tudta, mit mondtak
                            egymásnak s hogy elképedtek, mikor mindenik a másiknál akart
                            ebédelni...</p>
					<p>Vásáry doktor nevetett leghangosabban, mert ő nagyon jól ismerte a két
                            úriasszonyt. Mind a kettő tele volt rigolyákkal, s egyik sem fizetett
                            soha.</p>
					<p>Az esperes, Balajthy András szép, előkelő, ősz fejű úr, hatalmas és
                            tekintélyes ember, szintén itt volt és pipázva hallgatott.</p>
					<p>Mártonffy doktor ügyvéd volt, előzőleg Borsod megyében élt, s elmondott
                            egy kedves esetet, hogy egy parasztnak az ügyét igen nehezen tudta
                            elintézni, s többhónapi szorgalmas munka után, mikor a fizetésre került
                            a sor, azt mondta a paraszt, hogy olyan ajándékot fog kapni tőle az
                            ügyvéd úr, hogy haláláig megemlegeti. Hát ő várt, hízott disznót,
                            tehenet s más effélét, s egyszer csak beállít hozzá az atyafi, hogy hoz
                            neki egy betanított Mátyásmadarat.</p>
					<p>Feltűnt, hogy Józsiás professzor nem volt itt. Úgy látszik, csak
                            képzelte, hogy meghívták. Vagy talán elvárta. Nagyon ingerült lehet
                            most. Biztosan a Fertő körül cserkészik a diákokra.</p>
					<p>Asztalbontás után a szalonba mentek át, s külön csoportok alakultak. A
                            gazdák a legeltető társulat dolgairól beszéltek, hogy lehet jövőre
                            megszerezni a csegei pusztát, az igazgató Sárikával egy sarokasztalka
                            mellett tovább folytatták a pesti csevegést.</p>
					<p>- Kedves igazgató úr - ült le hozzájuk Kendeffyné -, igazán nagyon
                            örülök, hogy szülővárosomban ilyen igazgatót találok.</p>
					<p>- Óh, nagyságos asszony, elpirulok, mint egy kislány.</p>
					<p>- De komolyan, maga melyik Isaák-családból való? Erdélyi?</p>
					<p>- Nem egészen, illetve Partium. Szatmár megyeiek vagyunk, de Erdélyből
                            jöttek ki az őseink a fejedelmek alatt. Tordai nemes és alispán volt az
                            egyik régi Isaák, aki Apaffy Mihály idejében bujdosóba kellett
                            menjen...</p>
					<p>- Lássa, egész erdélyiesen beszél.</p>
					<p>- Talán egy kicsit szándékosan. Szóval, ez az Isaák Mihály menekülni volt
                            kénytelen. Nem egyedül, hanem egész Torda megyével együtt. Megmaradtak a
                            naplói, sajnos félbeszakadva, nagyon kedves és mulatságos. Teleki Mihály
                            kijelentette a császári biztosok előtt, hogy Torda az Szatmár megyéhez
                            tartozik. Emiatt nekik meg kellett telepedni Nagydoboson. Ott élt aztán
                            valami tizenkét esztendeig mint ideiglenesen elkovártélyozott ember.
                            Magával hozta a feleségét, négy gyermekét, hat cselédjét, tizenkét
                            lovát, számtalan birkáját. Felesége meghalt, fia megházasodott,
                            cselédjei elpusztultak, lovait ellopták. Sose tudta visszaperelni, s úgy
                            látszik, nem is került vissza többet Tordára, itt maradtunk s az apáim
                            papok lettek, paplányokat vettek, szóval már én szatmári bennszülött
                            voltam.</p>
					<p>- No de azért mégiscsak erdélyi, a Kendeffyek is erdélyiek. A nagyapám
                            jött ide, s vett három- vagy négyezerholdas birtokot, sajnos az mind
                            elment, most már csak kolduskodunk, ugye.</p>
					<p>Az igazgató tudta, hogy hatszáz holdjuk még van, s a legjobb földek ezen
                            a szikes területen, hát csak mosolygott.</p>
					<p>- Mindig örvendek, ha egy erdélyivel összetalálkozom - mondta az
                            úriasszony, aki rendkívül előkelő jelenség volt, olyan havas-piros volt
                            még most is az arca, érezni lehetett rajta, hogy valaha bűbájos lányka
                            lehetett, s ma is még valami végtelen édesség volt az egész lényében. -
                            Mert tudja, Isaák, én is Kendeffy vagyok ám, nemcsak az uram. Elég
                            távoli unokatestvéri viszony, ötödik vagy negyedik fokon, úgyhogy nem
                            kellett pápai engedély.</p>
					<p>- Nagyságos asszony katolikus?</p>
					<p>- Én igen, de az uram ága reformált, úgyhogy Sárika reformáta.</p>
					<p>Szekeres meghallotta, hogy vallásról van szó, odalépett.</p>
					<p>- Akkor úgy vannak kérem, mint én. Én katolikus vagyok, a feleségem
                            kálvinista. Én aztán, hogy a családi békesség nagyobb legyen, kitértem.
                            Nincs abban semmi. Mondtam, hogy a pápisták nem vesztettek, a kálomisták
                            nem nyertek.</p>
					<p>Nagyot nevettek, s Szekeres továbbment, mert itt nem volt pohár az
                            asztalon.</p>
					<p>- Hát arról beszéljen már, mi lesz a diákokkal - mondta Kendeffyné, s
                            kíváncsian előbbre hajlott.</p>
					<p>- Mit tart helyesnek, nagyságos asszony?</p>
					<p>- Nézze, ez nagyon kedves. Ezek a diákok. Hogy ezek megünnepelték az
                            október hatodikát, nem? Énnekem ez annyira tetszik, hogy ki se
                            mondhatom. Ez ma már csak egy ilyen ízig-vérig kálvinista tiszta magyar
                            intézetben lehetséges. Hogy úgy spontán egyszer csak felkerekedik egy
                            intézet diáksága, egy kis összeesküvést csapnak össze, s mint a madarak,
                            kirepülnek a kalickából, s elmennek megkoszorúzni a hősök szobrát, hát
                            ez nagyon kedves. Nem? Magának nem ez a felfogása, Isaák? Hallom, a
                            maga öccse is köztük volt.</p>
					<p>Az igazgató nevetett, de nem szólott.</p>
					<p>- Még mit hallott, nagyságos asszony?</p>
					<p>- Mondják, hogy a zsidók forradalma. Hogy a zsidó diákok biztatták fel a
                            többit, de ezt én nem hiszem. Az csak úgy lehetséges, ahogy én
                            elgondolom. Mint a madarak. Csiri, csara, egyszer csak az egész osztály
                            felkerekedik, s kirepül az ablakon vagy a hátsó ajtón, az mindegy s
                            elmennek énekelni a Himnuszt meg azt, hogy Kossuth Lajos... Hát nem
                            édes? Nem ennivalók? Ezt mindenütt el fogom mondani. Remélem, a szegény
                            gyerekeknek nem lesz semmi bajuk, hiszen ezért jutalmat érdemelnének.
                            Nem?</p>
					<p>- Meghívjuk a nagyságos asszonyt a hétfői konferenciára
                            védőügyvédnek.</p>
					<p>- Maga nagy diplomata, Isaák, hogy kivallat engem, s még egy szót sem
                            mondott a saját véleményéből. Jöjjön csak, kedves sógor - s a
                            főgondnokot odahívta -, jöjjön csak, jöjjön, hát mondja, magának mi a
                            véleménye, mivel kell megjutalmazni ezeket az édes gyerekeket, ezért a
                            mai hőstettükért?</p>
					<p>A főgondnok, aki fájdalommal konstatálta, hogy Berta egész este szomorú,
                            s most sincs jelen, azt mondta:</p>
					<p>- Azzal, hogy meg fogjuk őket szabadítani a zsidóktól.</p>
					<p>- Á, lári-fári, maguk mindjárt az antiszemitizmust viszik bele mindenbe.
                            Mert tegyük fel, hogy egy zsidó deák volt az első, aki elkiáltotta
                            magát, bár nem tudom elképzelni, hát nem érdemelné meg az a deák a
                            vitézségi érmet ezért az ötletért?</p>
					<p>- De szabadelvűen kezeled a vitézségi érmeket.</p>
					<p>- Na nézzék, hát olyan ritka a mi világunkban a vitézség, hogy ezért csak
                            megérdemelnek egyet?</p>
					<p>- Nem olyan egyszerű a dolog - mondta a főgondnok. - Már nagyon a
                            nyakunkra nőnek ezek a zsidók. Most is a Patkós-birtok megint zsidó
                            kézre került. Megeszik még a fülünket is. És mi lesz az iskolai
                            fegyelemmel. Én bizony amellett vagyok, hogy ki kell vizsgálni a dolgot
                            s ha tényleg zsidók voltak az indítványozók, példásan meg kell őket
                            büntetni. Nem mondom, nem kívánom, hogy csak egy keresztyén fiúnak is
                            baja legyen egy ilyen hazafias tüntetés miatt, de azokat meg kell
                            szabályozni, s el kell venni a kedvüket mindenféle agitáló kedvtől.</p>
					<p>- Hagyja maga, éppen most mondta az igazgató, hogy az ő öccse is benne
                            van a dologban.</p>
					<p>- Pardon, nagyságos asszony, most méltóztatott megállapítani, hogy én
                            semmit se mondtam.</p>
					<p>- Maga diplomata, Isaák, magát felvisszük Pestre. Nincs magának itt semmi
                            keresnivalója.</p>
					<p>- Dehogy viszik, nagyságos asszony - kiáltott fel a polgármester. - Nem
                            adjuk ám oda. Nekünk is szükségünk van egy-két kultúremberre. Sokra
                            nincs, de egy-kettő elfér. Most is milyen remek ideája volt az igazgató
                            úrnak, mikor mint községi képviselőtestületi tag, amint belépett,
                            azonnal keresztülvitte, hogy ezt a mocsárt a vasút mellett
                            megszüntessék. Tessék, már a leggyönyörűbb fák állanak ott, s örök idő
                            óta csak a nád meg a sás meg a sár bűzölgött. Mondhatom, oly remek
                            beszédet mondott, hogy egyetlen hang se volt ellene. Le a kalappal. Aki
                            első fellépésére ilyen egészséges ideával jön, s azt keresztül is tudja
                            vinni, az nagyon sokban segítségére lehet a városnak. Az igazgatónkat
                            nem engedjük innen elvinni.</p>
					<p>Az igazgató csöndesen mosolygott. Kissé meg volt hatva, hogy mégis
                            méltánylással vannak vele szemben. Úgy ült ott, mint valaki, aki körül
                            harcok folynak, akitől várnak, akire büszkék az emberek.</p>
					<p>Sárika rápillantott, s kissé rajta is felejtette a szemét.</p>
					<p>- Sárikám, és te mit mondasz ehhez?</p>
					<p>- Én azt hiszem, a diákokat egy kicsit meg kell büntetni, de nem nagyon,
                            úgyhogy ne fájjon nekik.</p>
					<p>Az igazgató rápillantott, mosolygott, s arra gondolt, hogy okos lány.
                            Okos felesége lesz valaha valakinek. Nézte a lányt, aki semmiben sem
                            hasonlított az anyjához. Barna volt és olyan acélos, nem szeleverdi,
                            mint az anyja.</p>
					<p>Hiányzott talán ez a naiv báj belőle, de milyen jó felesége lehet valaha
                            valakinek.</p>
					<p>Valaha valakinek - folyton ez motoszkált a fejében.</p>
					<p>- Na, Isaák, ez aztán Kolumbus tojása, ezt elfogadhatja - mondta vidáman
                            s megnyugodva Kendeffyné.</p>
					<p>Az igazgató érezte, hogy az állása sziklaszilárd, s szinte bánta is. Nem
                            volna rossz most kerülni Pestre. Ha aztán az ember megvénül,
                            elnehezedik. Már most is azt érzi, hogy a sár lehúzza magához. De
                            viszont mint kérelmező jelenni meg Pesten, s állást kérni... Jobb lesz
                            az úgy: megérkezni... Beérkezni...</p>
					<p>- Tavasszal esedékes a törvényhatósági tagok újraválasztása - mondta a
                            polgármester -, nem tudom, mit szól hozzá az igazgató úr, de nekem
                            elhatározott szándékom, hogy őt fogjuk beküldeni. Ő majd megvédi a mi
                            érdekeinket. Hiába küldünk ezekből a mi embereinkből, ez nem tud
                            beszélni, s egyik sem tudta soha érvekkel alátámasztani a
                            kívánságainkat. Nem szörnyű, hogy mi fizetjük az óriási útadót a
                            megyének, s a mi utainkkal ennyit sem gondolnak.</p>
					<p>Pattintott egyet kövér ujjaival.</p>
					<p>Az igazgató mosolygott. Felsőbb matézis és útépítés a pusztán... Valami
                            különöset érzett, mintha égne a bal arca. Arra nézett, Sárika szeme volt
                            rajta, s ahogy összenéztek, a lány pillantása melegen s mosolyogva
                            állotta az ő nézését, úgyhogy neki kellett elfordítania a szemét...</p>
					<p>- Ha Pestre jön, kedves Isaák - mondta Kendeffyné -, el ne kerülje a
                            házunkat.</p>
					<p>Az igazgató könnyen meghajtotta a fejét.</p>
					<p>- Nagyságos asszonyom, rendelkezésére állok, és ha maguk teniszezni
                            akarnak, az iskolakertben kitűnő pályát csináltunk most, s annak a
                            megnyitását éppen a héten akarom megtartani. Remélem, megtisztelnek. Nem
                            is utolsó dicsőség, amit Sárika megnyerhet, a montreuilly-i díjak után
                            nálunk teniszkirálynő lenni, mi tudniillik veszedelmes partnerek
                            vagyunk: most kezdjük tanulni ezt a nemes sportot.</p>
					<p>Sárika felnevetett:</p>
					<p>- Óh, nagyon szívesen leszek tréner idehaza - mondta, mert az egész város
                            tudta róla, hogy híres teniszbajnoknő.</p>
					<p>- Ez hazafias kijelentés - szólt oda a polgármester. - Lássátok, ez már
                            megint siker. A mi igazgatónk újabb sikere.</p>
					<p>A főgondnok kedvetlenül nézett az igazgatóra.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>A Fertőben a diákok még mindig ébren voltak.</p>
					<p>A tágas alacsony szobát egy petróleumlámpa világította meg. A sarkok
                            sötétek voltak és piszkosak, egy olyan helyiség volt ez, ami nem is
                            lehetett más, csak piszkos. Rozoga faágyak nyúltak el a fal mellett,
                            tele poloskával, s a szalmazsákok rendetlenek voltak, a takarók
                            silányak, barnák, feketék, a diákok maguk gondoskodtak a mosásról, s
                            így szeptemberi berukkolás óta még senki sem váltott lepedőt. A cipőt
                            maguk tisztították maguknak, s a múlt hetekben eső volt, az akkori sáros
                            cipők még most is ott állottak a fogas alatt, azonmód sárosan, nagy
                            lehullott sárdarabok szárazan mellettük, mert a takarítást is csak úgy
                            végezte egy vén, fogatlan, morgó bejáróné, hogy semmit se csinált, igaz,
                            fizetést is ahhoz illően kapott.</p>
					<p>Valami végtelen sivárság s szomorúság volt ebben a kamarában. Szegénység
                            és elhagyatottság, elhanyagoltság. Innen kellett kinőni annak a
                            generációnak, amelyik a jövő század első harmadában az országot kiemelje
                            a nehéz sorsból. Ügyvédek, orvosok, tanárok, jegyzők, szolgabírók
                            lettek azokból a fiatalemberekből, akik a múlt század végén ebben a
                            szomorú barlangban nőttek. Most visszagondolva rá, nem is lehetett más
                            ebből a világból, csak ami lett. Gazdasági válság, világháború,
                            forradalom, a középosztály tehetetlensége, a közállapotok megromlása. Ez
                            a diáklakás szimbóluma volt annak az elhanyagoltságnak, amiben a
                            századot végezte a magyar intelligencia, s ahonnan kinőtt az új század.
                            És szomorú az volt, hogy ez a lakás nem volt egyetlen és különleges.
                            Minden vidéki gimnázium hasonló lakásviszonyok közt nevelte az
                            ifjúságot. Rozsnyótól Brassóig, Sárospataktól Kalocsáig mindenütt ez
                            volt az általános. Az ifjúság a saját kedélyében találta meg az élet
                            hajnalkorának a derűjét és örömeit, mert a környezete annyira züllött és
                            keserves volt, hogy abban semmi szép és semmi felemelő nem volt. Még a
                            debreceni kollégiumban is így volt. Ma még állanak a régi diákcétusok a
                            régi épületben, pár éve elvittem oda a feleségemet, hogy megmutassam
                            neki diákkori életem tanyáját, ahova a szívem ma is olthatatlan
                            szerelemmel visszahúz. Megdöbbentem, hogy ugyanazokat a vaságyakat
                            találtam s ugyanazokat a telefaragott, alacsony asztalokat. Én úgy
                            emlékeztem vissza harmincöt év távolából, hogy termek voltak, s
                            megütődtem a szegénységnek szörnyű szomorúságán. Ma tanítóképezdei
                            növendékek laknak benne, mert azóta pompás internátus épült a
                            gimnazisták és az akadémiai hallgatók számára, külön kétágyas szobákkal,
                            villanyvilágítással és vízvezetékkel. A feleségem megdöbbenve s
                            szorongva nézte a szomorú farkasbarlangokat s a végtelenül szomorú tofla
                            ruhájú, elhanyagolt külsejű, szegény fiúkat, akik olyanok voltak, mint
                            valami éjjeli menedékhely lakói. Akkor nyár volt, s olcsón bennhagyták
                            őket nyárra is, s a fiúk, hogy magukat eltartsák s a kollégiumi díjakat
                            be tudják fizetni, fahordásra vállalkoztak napszámba a fakereskedőnél, s
                            a vagonokból meglepően alacsony napszámbérért rakták éppen ki a fát, s
                            akik otthon voltak, az ágyon fetrengtek fáradtan, mint a zsákhordó
                            munkások a Dunapart kövein, s ugyanolyan szomorú szegényszag volt
                            körülöttük, mint a barakkok vedlett lakóinál.</p>
					<p>Fölöslegesnek látszik, hogy az ember ma panaszkodjék a múlt bajai miatt,
                            de ha megvizsgáljuk ifjúkorunk képét, rá kell jönnünk, hogy ez volt az
                            alapja az utolsó huszonöt év nemzeti bajainak, s talán intő lesz annak a
                            generációnak, amely ma van hivatva az ifjúság életéről gondoskodni.</p>
					<p>Egy nemzetnek legfőbb kötelessége mindig csak az lehet, hogy gyermekeiről
                            gondoskodjék, s azt igyekezzék belenevelni a jövő helyes és szép
                            élésébe. Egy ilyen fertőben felnőtt generációnak nincsenek igényei
                            felnőtt korában sem, mert nem szokott hozzá az igényekhez. Lehet, hogy
                            szüleik azért nem aggódtak sorsuk felől, mert ők még szomorúbb ifjúkort
                            értek. Ezeknek a fiúknak túlnyomórészben szegény szüleik voltak, akik
                            még ebben az időben is hasonló nyomorban éltek a nádfedeles kis
                            házakban, pénzkereseti lehetőségek nélkül, s megnyugtatta őket az a
                            tudat, hogy fiaikból elvégre mégiscsak urak lesznek.</p>
					<p>Úrrá lenni, ez volt ennek a kornak a vezéreszméje. Minden szülő csak arra
                            törekedett, hogy a maga nehéz életsorából kiemelje a gyermekét, s élére
                            állítsa valami hivatal révén a tömegnek. S ha ezekből a parasztfiakból
                            vagy kisiparos-gyermekekből később szolgabírák lettek vagy közigazgatási
                            tisztviselők - basák lettek, akik semmit nem gondoltak a nép, a tömeg
                            kívánságaival és szükségleteivel, csak arra gondoltak, hogy magukat
                            kárpótolják az ifjúkor hiányaiért, ha ügyvéd lett, nyúzó fiskális lett,
                            ha férj lett, házizsarnok lett.</p>
					<p>Ezekben a diákkamarákban nemigen voltak témák. Mit beszéltek éjfélig
                            tartó vidám együttlétük alatt? Pletykát egymásról és a tanárokról,
                            amire mélyen lefojtott érzékiségük vitte őket. Magasabb eszmei vagy elvi
                            szempont nem érdekelte őket, a nap témái kielégítették. Ebben az időben
                            az orosz diák az emberiség problémáival foglalkozott, a német diák a
                            közgazdaság elveivel birkózott, a szomorú magyar Alföldön azonban állati
                            tengődésben éltek. A tananyag abszolúte nem érdekelte őket, legfeljebb
                            arról vezettek listát s végeztek számításokat, hogy kire mikor kerül a
                            felelés sora, s sokat beszéltek a Józsiásokról, akik spicliskedtek s
                            megakadályozták őket abban, hogy szinte rablóbandákká alakuljanak.</p>
					<p>A környezet magasabb szempontból sem gyakorolhatott rájuk kedvező
                            befolyást. Ennek az Alföldnek földmívesnépe ebben az időben
                            érthetetlenül eldurvult volt. A város piacán volt egy artézi kút, a
                            lányok odajártak vízért, s míg a meleg kénes illatú vízzel
                            telecsorgatták a pléhkannáikat, míg sor került rájuk, kaszinóztak,
                            diskuráltak, s a legfiatalabb lányok is fesztelenül beszéltek a
                            legdurvább szavakkal, s a diákkamarák bármikor kaptak lányvendéget, akik
                            a fiatal diákvér túlpezsdülését lecsapolták. Maga a kun paraszt
                            rendkívül nehéz lépésű és tunya gondolkodású volt. Magasabb politikai,
                            gazdasági vagy pláne kulturális gondolat nem jutott el hozzájuk. Itt még
                            a képviselőválasztás sem okozott mozgalmat. Két nagy város volt egy
                            kerület, egyiknek lakossága tízezer léleken felül volt, a másiké is
                            hét- vagy nyolcezer. Tizenöt-húszezer léleknek volt itt joga egy
                            képviselőt választani, mert a kormány számolt ennek a népnek az
                            ellenállásával, ellenzéki szellemével, s ilyen stratégiai sakkhúzással
                            vette ki a méregfogát annak, hogy a nép az ország dolgába
                            beleszólhasson. Most visszagondolva, egészen csodálatosnak látszik ez a
                            politika, s alig lehet megérteni, hogy micsoda emberek voltak azok a
                            kormányférfiak, akik erőszakkal így rendezték az országot. Híre volt,
                            hogy Erdélyben román kerületek vannak, ahol százhatvan választó elég
                            volt egy képviselő megválasztására. Azokkal a biztos kerületekkel
                            fizette a kormány a hű képviselőket, akiket okvetlen be kellett hozni, a
                            hirtelen kinevezett államtitkárokat, és még azt az egy-két írót is, akit
                            benn akart látni a parlamentben.</p>
					<p>Végtelenül szomorú, élő halálra ítélt állapot volt ez.</p>
					<p>Ennek a kornak a gyermekei voltak a fiúk, akik most az október hatodiki
                            hazafias sztrájk ügyeit tárgyalták.</p>
					<p>- Ki fogják hát csapni a zsidókat?</p>
					<p>- Fenét fogják, húszan vagyunk az osztályban, ha a hét zsidót kicsapják,
                            akkor tizenhárman maradunk, és ez szerencsétlen szám.</p>
					<p>- Fussbaumot nem fogják kicsapni, mert az anyjánál vásárolja a
                            fehérneműjét minden tanár.</p>
					<p>- Steinert se fogják, mert az apja ügyvéd.</p>
					<p>- Schwarzot se fogják, mert a Steinerrel a legjobb barátságban van.</p>
					<p>- Steiner Náthánt, azt kicsapják.</p>
					<p>- Miért?</p>
					<p>- Hát olyan kicsi zsidó.</p>
					<p>- Nem engedik a nagy zsidók. Azoknak, barátom, olyan összeköttetésük van,
                            hogy csoda.</p>
					<p>- Persze hogy nem engedik, ott van Kondor ügyvéd, a főgondnok a markában
                            van.</p>
					<p>- Tudjátok, kit fognak kicsapni?</p>
					<p>- Kit?</p>
					<p>- Jókeleszt. Nagyot kacagtak.</p>
					<p>- A jó vóna.</p>
					<p>- Ej, de megzsákoljuk, ha meglesz az érettségi.</p>
					<p>- A tavalyiak is ígérték, azok se zsákolták meg.</p>
					<p>- Nem, mert megszökött. Az érettségi napján elutazott családi fedezet
                            alatt.</p>
					<p>- Nahát én nem engedem el neki. Én már második óta fenem rá a fogamat.
                            Míg algimnáziumban voltam, minden évben felpofozott egypárszor.</p>
					<p>Nyílt a kis kapu, s csapódott, behallatszott. Kicsit elhallgattak, nem
                            kellemetlen vendég jön-e.</p>
					<p>- Farkast emlegettek, jön Jókelesz.</p>
					<p>Mindnyájan nevettek, de idegesek voltak.</p>
					<p>Nem Józsiás tanár jött, hanem Altmann és Gondos Márk.</p>
					<p>- Szervusz, szervusz - üdvözölték őket.</p>
					<p>- Láttuk, hogy még világos van, hát bejöttünk.</p>
					<p>- Na, mi van, mi lesz?</p>
					<p>- Ti mit tudtok?</p>
					<p>A két zsidófiú oly otthon volt náluk, egyáltalán semmi nyoma nem volt a
                            diákok közt semmi ellentétnek, az, hogy ezek zsidók voltak, egy
                            vonalnyira sem változtatta meg a diákviszonyt. Éppen olyan szegények
                            voltak, mint ők, s ugyanaz az észjárásuk volt. Éppen úgy nem szerettek
                            tanulni, ezek is csak éppen urak akartak lenni valaha, hogy
                            kiszabaduljanak az otthoni nyomorból.</p>
					<p>Az egyiknek az apja szatócs volt, a másiké szappanos, mind a ketten
                            átvették a többi fiú felfogását az életről, de tudták, hogy nekik
                            kevesebb lehetőségük lesz majd az életben, mint a keresztyén fiúknak,
                            nem lehet belőlük szolgabíró.</p>
					<p>Egyik leült a Sebi ágyára, a másik a Mesterére.</p>
					<p>- Ma dől el.</p>
					<p>- Hogyan?</p>
					<p>Altmann, a szappanos fia, fontoskodva mondta:</p>
					<p>- Péteryvel találkoztam, azt mondta, hogy ma vacsora van a
                            nagybácsijánál, Szentesnél, ott lesz az igazgató úr is.</p>
					<p>- Az a kérdés, ott lesz-e a kos?</p>
					<p>- Fenét lesz. Vagy egyik, vagy másik. Gondos Márk hallgatott.</p>
					<p>- Barátaim - mondta -, ha engem kicsapnak, akkor felakaszthatom magamat.
                            Mindenki azt meséli, hogy én vagyok az értelmi szerző. Isten bizony,
                            sose jutott eszembe se, mi közöm van nekem az október hatodikához, annyi
                            közöm van, mint őfelségének, Ferenc Józsefnek.</p>
					<p>Ezen nevettek, csak azért, mert a királyt mondta.</p>
					<p>- Miért csapnának ki, te egy szót se szóltál. Ellenben Ferenc József
                            beleszólt.</p>
					<p>- Na látod.</p>
					<p>- Csapják ki Pétery Pistát, ő tartotta a beszédet.</p>
					<p>- Hűj, de kutya rosszul beszélt. Azt hittem, jobb szónok. Olyan
                            frázisokat mondott, hogy a “Kárpátoktól az Adriáig” - mondta Gondos.</p>
					<p>- Mi a nyavalyát mondjon, ilyenkor azt kell mondani. Gondos Márk
                            cigarettadobozt vett elő, s az tele volt dohánnyal. Sodort egyet, azután
                            sorra adta a fiúknak.</p>
					<p>- Már valami modernebbet kellene mondani.</p>
					<p>- Hadd a fenébe azt a modernséget, mert ha ezt a szót még egyszer
                            kimondod, ellened vallok.</p>
					<p>Gondos Márk elhallgatott. Valami keserűség, savanyúság volt a szájában.
                            Úgy érezte, megkapta a pofont, s hallgatnia kell. Nem könnyű az,
                            lenyelni ezeket a brutalitásokat. Miért?</p>
					<p>- Én éppen olyan magyar vagyok, mint akárki - mondta, s röhögött egyet
                            hozzá.</p>
					<p>- Aj, hagyjátok a fenébe, inkább beszéljünk a lányokról.</p>
					<p>Nevettek, s elkezdtek a lányokról beszélni, de olyan mosdatlanul, hogy
                            szinte alig érthető, hogy hogy fejlődött ki a magyar középiskolák
                            diáksága közt a véghetetlen durva, lealacsonyító nyelv és felfogás. A nő
                            az ő szemükben csak az állati kéj kielégítésének anyaga volt, s ezek a
                            fiatal fiúk, akiknek oly sima volt még az arca, a bajusz és a szakáll
                            még alig ütközött rajta, oly mosdatlan nyelvűek és lelkűek voltak, nyoma
                            sem volt annak, hogy a nőben valami magasabbat s tisztességeset
                            lássanak, annak meg még kevésbé, hogy embernek tekintsék. Nem is igen
                            volt alkalmuk nőkkel találkozni. Úrilányokkal soha szót nem válthattak,
                            semmi társadalmi lehetőség nem volt, hogy valahol összejöhessenek
                            lányokkal vagy úriasszonyokkal, s így magukba fojtva úgy éltek, mint az
                            élet rabjai, a börtönben fantáziájuk kicsapongására voltak utalva, s az
                            volt a divat, hogy ezt a szájjal s szóval való kéjelgést féktelenül
                            űzzék.</p>
					<p>A házigazda jött be, Balabás uram, mezítláb s ingben, gatyában jött az
                            ágyból.</p>
					<p>- No, még nem feküsznek le az úrfiak? - kérdezte.</p>
					<p>- Jöjjön, Balabás bácsi, gyújtson rá.</p>
					<p>Az öreg az asztalhoz lépett, s a fiúk szemtelenül azt kérdezték:</p>
					<p>- Mondjon egy jót, Balabás bácsi.</p>
					<p>A vén végrehajtó borostás arcán vigyorgás volt, rossz fogai közt
                            megnyálazta a megsodort cigarettát, s azt mondta:</p>
					<p>- Hát tudják-e maguk, azt mondják meg, melyik nő a jobb, a sovány vagy a
                            kövér?</p>
					<p>Erre megindult a röhögés és a vitatkozás.</p>
					<p>Egy félóráig eltartott, mikor az öreg megmondta a véleményét:</p>
					<p>- Én evvel egy liter bort nyertem egyszer, mer megmondtam, hogy a sovány
                            jobb, mer a kövér hamarabb kifárad.</p>
					<p>Ez volt az előkészület a másnapi leckére. A könyv az senkinek sem jutott
                            eszébe.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6</p>
					<p>Nyilas Mihály az asztal mellett ült és írt. Sietve írt, mert sietnie
                            kellett. Október harmincegyedikén járt le a Mészáros-féle pályázat a
                            Nemzetiben, s a darabja még sok munkát kívánt. Ma úgy fel volt izgatva
                            az események miatt, hogy úgy érezte, szépet fog írni.</p>
					<p>A IV. felvonás nagy jelenetét írta, mikor Sertorius, a nagy
                            rabszolgavezér az édesanyjával találkozik.</p>
					<p>Nagyon vigyázott rá, hogy ne hasonlítson a Coriolanus találkozásához
                            Volumniával, mert a helyzet kissé hasonlít. Coriolanus a hazáját
                            ostromolja, s Volumnia a hazáját védi meg, fia ellen. Sertorius, a
                            rabszolga, Rómát akarja megközelíteni, s most, mikor búcsút vesz spanyol
                            hazájától, hogy a roppant távolságban levő zsarnoki várost, a városok
                            városát meghódítsa, anyja, aki elkísérte őt a határig, búcsút vesz tőle:
                            nagy titkot árul el. Az anya nem rabszolganő, csak az apja volt
                            rabszolga. Az anya a patríciusok vérét hordja magában, s csak a sors
                            különös kényszere, nem is a szerelem, hanem a családi helyzet dobta egy
                            rabszolgának az ölébe. Ezt vallva, nem akarja őt visszatéríteni erről az
                            útról, mert dicsőségszomj van benne, csak fel akarja világosítani, hogy
                            Rómának ne lerombolója legyen, hanem urává akarjon lenni, mert joga van
                            rá. Az anyai ősök patríciusok voltak, s csak azért vándoroltak ki a
                            kolóniába, mert sérelem érte őket otthon. Az anya ezért a fiában, a
                            válás pillanatában fel akarja ébreszteni a nemes érzéseket, a
                            büszkeséget és fiúi kötelességet az ősi honnal szemben.</p>
					<p>Mikor odaér az anya, hogy legyőzi szemérmét, s fiának megvallja a
                            tragikus érzéseket, Misi olyan szavakat talál, amelyektől zokogás tör ki
                            a lelkéből.</p>
					<p>Leborult az asztalra, úgy sírt, mert a saját életét érezte, s azt írta
                            meg ebben a tragédiában. Az ő anyja az, aki itt beszél. Az ő anyja is
                            főúri ősökre tekint vissza, s az ő szenvedései fakadnak fel a mély
                            nyomorban a parasztház mélyén.</p>
					<p>Könnyen tudta a rabszolgavezér alakját megrajzolni, csak saját életét és
                            gondolatait kellett leírnia, ő már három év óta a magyarságot mindig úgy
                            tekintette, hogy vérségi kötelékkel van összekötve annak minden
                            rétegével, s azért fájt neki a nép elnyomása az urak által, mert az volt
                            az érzése, hogy egyik testvére nyomja el a másikat. Ő volt tehát az a
                            Sertorius, aki magára veszi azt a feladatot, hogy élére áll a
                            néptömegnek, hogy fegyverrel kivívja a jogaikat. Kenyeret és jogot akart
                            szerezni testvéreinek a testvérektől. Mély megrendülés szaggatta a
                            szívét, mert érezte azt a tragikus feszültséget, amelybe ő maga is
                            belekerülne, ha valóban vállalkozna valaha erre a munkára.</p>
					<p>Mikor kisírta magát, megállott, s újra olvasta a drámai jelenetet:</p>
					<p>Anyám, te szent, dicső anya, te most</p>
					<p> megtörted azt, mi bennem legvadabb.</p>
					<p> Egy isten voltam én, fekete isten,</p>
					<p> komor, miként komor az ezredek</p>
					<p> órjási szobra, mely a tengerek</p>
					<p> fölött komor pompájában úgy uralg.</p>
					<p> És most egyik felem leomlott, mintha az</p>
					<p> homokból épült sár vala csupán,</p>
					<p> ám mit teend a másik fél szobor...</p>
					<p> Anyám te most megölted hű fiad...</p>
					<p>Az anya:</p>
					<p>Fiam, te drága kedves kis fiam,</p>
					<p> ne tűnődj és ne értsd balul szavam.</p>
					<p> Nem véltem én megrontani szíved,</p>
					<p> csupán tudásodra adom, hogy értsd,</p>
					<p> nem csak komor bazalt vagy, a tetem</p>
					<p> szilárd kövében van arany is ám.</p>
					<p> Ez nem ronthatja meg szíved vasát,</p>
					<p> ez még acélosabbá kell hogy tégye azt.</p>
					<p>A szíve dagadt az örömtől, hogy ilyen jól megtalálta a megoldást, s
                            csodálta Maya nagyszerű elméjét, hogy ilyen kitűnően ki tudja fejezni
                            azt a finom gondolatot, amely őt eltölti. Csak a jambusokat kell még
                            csiszolni. A formával baj van, bár úgy érzi, a mondanivaló pontos és
                            tökéletes.</p>
					<p>Lehetetlen, hogy a darab meg ne kapja a kétezer koronás díjat.</p>
					<p>Dagadt a szíve, s az anyja arcára gondol, milyen ámulva és boldogan fogja
                            a dicsőség hírét hallani. Anyja, a paplány, mindennél jobban tiszteli a
                            költőket, s az apja, ha este hazajön ökreivel a mezőről s anyja azt
                            fogja mondani neki, hogy a fiad kétezer koronát nyert az ország első
                            színpadán a beadott pályaművével, akkor az öregnek a szeméből könnyek
                            fognak szivárogni az örömtől, bár sohase látta sírni életében, de
                            káromkodni annál többször.</p>
					<p>Ott volt a szíve most az anyjánál, a szegény kis torz anya ölébe hajtotta
                            a fejét, és valami kimondhatatlan szeretetet érzett az édesanyja s az
                            egész emberiség iránt.</p>
					<p>Ebben a percben gyanús neszt hallott. Mintha a külső ajtót nyitnák.
                            Hazajött a bátyja.</p>
					<p>Hamarosan s rémülten rakta össze papírjait s eldugta a fiókban, s
                            előhúzta az asztalról a kikészített iskolai könyveket, és úgy rakta maga
                            elé, mintha erősen bele volna temetkezve az iskolai penzumba.</p>
					<p>Kis idő múlva a bátyja csakugyan benyitott.</p>
					<p>Nagyon szép volt, ahogy benézett. Hosszas, kerekded arca csillogott,
                            erős, barna szemei fényesek voltak s kedves mosoly volt az arcán.</p>
					<p>- Te még fenn vagy?</p>
					<p>- Igen - mondta mosolyt erőltetve, de alig volt hangja.</p>
					<p>A bátyja megállott felette, s belehajolt a latin szövegbe, amely előtte
                            ki volt terítve.</p>
					<p>- Tacitus?</p>
					<p>Nem felelt.</p>
					<p>- Tacitus az egyetlen író, aki olyan finom és pontos, mint a
                            matematika.</p>
					<p>Szerette volna a szemeit megtörölni, mert érezte, hogy az előbbi
                            könnycseppek maradéka rajta van, de nem merte, félt, hogy észreveszi a
                            bátyja.</p>
					<p>- Tacitus a legnagyobb író. Nem is nagy író, hanem nagy elme. Mert a
                            legnehezebb az élet tényeit oly logikusan s világosan látni, mint egy
                            matematikai képletet. S Tacitus ezt teszi... Persze, te már nem vagy
                            képes Tacitust olvasni, nyelvtani elemzéssel pedig nem lehet eljutni az
                            írói gondolat élvezéséhez. Rosszul tanítják ma a latint. Még az én
                            időmben, pedig az se volt olyan régen, s már mi igen messze estünk attól
                            a régi latinizáló kortól, mikor latinul beszéltek a kollégiumokban, de
                            azért én s mi páran az osztályban el tudtunk jutni oda, hogy
                            egyfolytában olvastuk a klasszikusokat. Tacitust is azért persze nem
                            gimnazista koromban értettem meg, hanem volt egy idő, amikor nagyon
                            rávetettem magamat a latinra, az egyetemen, valahogy egy kicsit heccből,
                            akkor fedeztem fel magamnak. A tanulásnak az az egy értelme van, ha az
                            ember annyi hasznát veszi, hogy rájön nagy dolgoknak a megértésére...
                            Azért én nem vagyok a latin tanítás híve, mert ma már az életben nincs
                            szükség a latinra, mint nagyapáinknál... már az apáink sem vették sok
                            hasznát... De azt nagyon sajnálnám, ha a latin klasszikusokat meg nem
                            ismertem volna, sokkal szegényebbnek érezném magamat... Különösen éppen
                            Tacitust sajnálnám, ha nem találkoztam volna vele... Igen, azt akartam
                            róla mondani, hogy Tacitus oly világosan tud megfogalmazni egy
                            karaktert, egy életsorsot, egy embernek az egész életjelentőségét, hogy
                            az mind egy-egy tökéletes, egyszerű alapigazság hatásával van közölve. S
                            ez a legnehezebb, mert az emberek élete rendkívül sokrétű. Ebből a
                            szempontból Tacitus hibás is, hiányos is, mert ő leegyszerűsíti az
                            egyéniségek rajzát. Nem foglalkozik egyébbel belőle, csak amire szüksége
                            van, például hogy mi szerepe van Britannicusnak az államélet fejlődése
                            szempontjából. Ha egy író ennyire csak egyes szempontokat vesz
                            tekintetbe, persze könnyebb a helyzete, mert elmellőzheti a
                            fölöslegeseket. Letisztítja a csatlakozó mozzanatokat, s egy aranyszálat
                            von ki csak abból az életből, amelyet bonckés alá vesz. Mert a jellemek
                            és az életek különböző fajsúlyú anyagokból vannak megteremtve. Van
                            bennük kő, homok, sár, s van a nemesebb lelkekben arany. Tacitus
                            mindenkiben megtalálja azt a kis aranyat, ami benne van. Még a sötét és
                            zordon figurák is arannyal verettek nála. Vagy tömör, sziklaszerű
                            jelenségnek építi fel... Mindenesetre a legjobb elmeképző stílus az
                            övé... Na, de hát most már menjünk aludni, éjfél elmúlt.</p>
					<p>A szivarja is éppen véget ért, körülnézett, hogy hova törje, aztán
                            meggondolta, nem akart az öccse szobájában bagót hagyni.</p>
					<p>- Mi az, te sírtál? - nézett meghatva az öccse arcára.</p>
					<p>- Nem, Géza bátyám...</p>
					<p>Az igazgató hosszan nézte az öccsét.</p>
					<p>- No, nem kell odaengedni magadat ilyen gyáva érzéseknek. Neked nem lehet
                            semmi bajod, s a többinek sem. Nem fogjuk olyan tragikusan felfogni a
                            dolgot. Már megvan a garanciám, hogy senki sem kívánja a fiúk szigorú
                            megbüntetését... De erről ne szólj senkinek.</p>
					<p>Megsimította a Misi fejét, amitől annak megint s még hevesebben elkezdett
                            ömleni a könnye, mert az volt az érzése, hogy így kellene a
                            testvéreknek, a rokonoknak, a magyaroknak s az egész emberiségnek
                            szeretni egymást.</p>
					<p>- No, te csacsi - mosolygott rajta a bátyja. - Hát miért sírsz?</p>
					<p>- Nem azért...</p>
					<p>- Hát miért?...</p>
					<p>- Én nem tudom...</p>
					<p>- Na, feküdj le szépen, s ne maradj fenn ilyen sokáig, reggel korán kell
                            kelni.</p>
					<p>- Igen.</p>
					<p>- Hát jó éjszakát, fiacskám.</p>
					<p>- Jó éjszakát, Géza bátyám.</p>
					<p>Az igazgató elment, s behúzta maga után az ajtót, ő pedig nagyon gyorsan
                            levetkezett, lefeküdt, s egy perc múlva már aludt is,</p>
					<milestone n="6" unit="endSubChapter"/>
					<milestone n="7" unit="startSubChapter"/>
					<p rend="head">7</p>
					<p>A nyolcadosztály terme a földszinten volt, a jobb oldali folyosón, ott,
                            ahol a folyosó megtörik s a hátsó udvarra nyílik.</p>
					<p>Történelmi regényt írok, ez a dolog a régi históriai múltban folyik le; a
                            múlt században; annak is az utolsó évében. Abban az időben volt a
                            humanista iskola legsúlyosabb válsága. A tanterv s a tananyag az élettől
                            teljesen idegen volt. Latin klasszikusokon nevelték a diákságot,
                            hexameterekkel abrakoltatták őket, de a fiúk nem akarták ropogtatni ezt
                            a zabot. De nem akarták a többi tárgyat sem, mert még az élet-anyagot
                            áruló címek, mint a történelem, a természetrajz, a természettan is,
                            olyan elvont volt, hogy még nehezebb volt, mint a
                            klasszika-filológia.</p>
					<p>A tanár is oly idegen volt a tananyaggal szemben, mint a diák. A tanár
                            bejött a zsibongó osztályba, s erejének legnagyobb részét a fegyelmezés
                            foglalta le, ami elég nagy munka volt, mert hiszen a tanítási anyagot
                            valósággal kalapáccsal s kegyetlen szigorral lehetett csak a fiúk fejébe
                            verni. A tanár leült a katedrán elhelyezett székre, s onnan nem állott
                            fel többet, míg csak a megváltó csengettyűszó fel nem hangzott.</p>
					<p>Közben félórát magyarázott, s félórát feleltetett. A magyarázat alatt az
                            egész osztály aludt, a felelés alatt pedig drukkolt, hogy rá ne kerüljön
                            a sor. Akit kiszólítottak, annak ki kellett menni a fekete tábla elibe,
                            s ott vallást tenni arról, hogy körülbelül mi maradt meg a fejében a
                            tudományból, amit előző órán a tanár lehetőleg szó szerint elmondott,
                            ahogy a tankönyvben van, s aztán otthon privát szorgalomból be kellett
                            vágni a szöveget. Tisztán a memóriára volt építve ez a tanítás. Aki
                            szalmázott s a maga szavaival mondta el a napi leckét, az az egész
                            osztály közmulatságára szerepelt, mert hisz mindenki előtt ott volt
                            kinyitva a könyv, s azzal szórakoztak a fiúk, hogy ellenőrizték, hogy
                            zavarja össze szekundában-testvérük a mondatokat. De aki kivágta a
                            rezet s elfújta az egész anyagot szó szerint, az mindenesetre
                            köztiszteletet szerzett magának.</p>
					<p>Mért adták ezekbe a gimnáziumokba a szülők a gyermekeiket? Bizonyára nem
                            azért, hogy tudóst neveljenek belőlük, hanem részben azért, hogy a
                            szülők társadalmi rangjának megfelelő képesítést szerezzenek a fiaik,
                            részben azért, mert a szülők ki akarták emelni a gyerekeiket abból az
                            alacsony sorsból, amelyben ők tengődtek. Gazdák, iparosok,
                            kiskereskedők, kishivatalnokok, szegény lateinerek azt remélték, hogy
                            a fiaik, ha megszerzik az érettségit, ezzel diplomát kapnak arra, hogy
                            urak legyenek. Hogy úri pályákra mehessenek. Aki érettségizett, abból
                            már nem lesz hároméves baka, hanem egyéves önkéntes úr, s egy év múlva
                            tiszthelyettes, aztán tartalékos hadnagy, főhadnagy, kapitány. Ha a
                            gyakorlatra bevonul, s felveszi az aranyzsinóros egyenruhát, éppen olyan
                            elegáns úriember lesz, mint a császári és királyi tisztek. Aztán ha a
                            matúra megvan, istenem, minden lehet belőle. Jogász, ügyvéd, a városok
                            vezetői, a megye urai. A minisztériumok előkelői, a bíróságok fejei.
                            Lehetnek mérnökök, orvosok, tanárok s még az isten tudná mi minden. Egy
                            bizonyos, urak lesznek. Nem kell nekik a nehéz testi munkában őrlődni s
                            még ha nem jutnak is valami nagy gazdagsághoz, legalább meg lesznek
                            kímélve a nyomortól és a szégyenteljes munkától.</p>
					<p>A fiúk is tudták ezt úgy homályosan, s igazat adtak a szüleiknek ebben a
                            magas reményben és vágyban. Oly magas volt a jutalom, hogy azért el kell
                            viselni ezeket a gyötrelmes nehéz iskolai órákat, amelyekben semmi
                            örömük nem volt. Tanulták a logaritmust és a vegytani képleteket.
                            Tanulták heti nyolc órán át a latint, s még a nyolcadik osztályban sem
                            volt köztük egy sem, aki latinul egy egyszerű mondatot ki tudott volna
                            élőszóval mondani. Tanulták a görögöt az ötödik osztálytól kezdve heti
                            négy órán, s fogalmuk sem volt, hogy mi az az aorisztosz. Arról meg
                            pláne nem, hogy a görög kultúra mennyi szépet produkált. Tanulták a
                            németet is, a harmadik osztálytól kezdve, de hat év alatt annyit sem
                            voltak képesek bevágni, hogy ha a sors külföldre vitte volna őket, egy
                            pohár vizet képesek lettek volna kérni. De hogy is tanulták volna meg,
                            mikor a német tanár maga sem tudott németül, s a szakvizsgán már
                            negyedik ízben bukott el. Nem lehetett kitenni az iskolából, mert egy
                            főember lányát idejében elvette, Fieber tanár vérverejtékesen vergődött
                            Schiller Tell Vilmosával és Goethe Iphigeniájával. S nyaggatta a
                            nyelvtani szabályokat az előtte ismeretes nyelvtani kulcsok
                            segítségével. Minden nyelv egy kaptafára volt húzva a tanítás menetében.
                            Úgy ment a latin, mint a görög vagy a német. De a németet a német
                            gyermeknek is úgy tanították, hogy ha az osztályba német anyanyelvű
                            gyermek került, rendes dolog volt, hogy éppen a németből elégségest
                            kapott. Éspedig olyan német tanártól, aki a pincérnél utazás közben, ha
                            ugyan utazott valaha, csak a legnagyobb nehézséggel tudott megrendelni
                            egy ebédet.</p>
					<p>Így alakult ki az a közszellem a diákok közt, amely egyszerűen börtönnek
                            s kínzókamrának tekintette az iskolai életet, s mikor a nyolcadikba
                            került, akkorára már úgy vélte, elég jogot szerzett hozzá, hogy
                            felszabadítsa magát a tanulás rettentő kényszere alól, s előlegezze
                            magának egy jövendő boldogabb kornak a szabadságait.</p>
					<p>Hiszen már csak egy vizsgán kell túllennie, s itt a szabad élet. Az a
                            vizsga a rettegett matúra volt, amelyet zárt teremben, minden
                            segédeszköz nélkül kellett elvégezni. A diákfantázia s a
                            diákleleményesség tehát egy egész éven át csak azzal foglalkozott, mint
                            a betörőké a megfúrhatatlan páncélszekrény előtt, hogy miképpen lehet
                            kijátszani a terem zárt falait, a borítékban érkező kérdéseket s a saját
                            fejével úgyis kitalálhatatlan feleleteket. Ennek azonban megvoltak a
                            maguk technikai módszerei, s így minden diák biztosan érezte magát a
                            matúra eredményében, akkor pedig mire való egy évig még mindig csak
                            tanulni, magolni, könyvet falni. A vizsgán majd átsegít a svindli, addig
                            pedig élvezzük a fiatal vér, a fiatal élet könnyelmű szabadságát.</p>
					<p>A nyüzsgés és zsibongás ma valamivel fojtottabb volt, mint máskor.</p>
					<p>A német fiú, Langschein, a katedra előtt állott, igen elegáns volt,
                            zsebkendő volt a bal zsebében, lila selyemkendő, s igen kacéran
                            csipkésedett ki belőle. Úgy állott ott, mintha táncrendező volna. A
                            szemei vörös karikásak voltak, s szőke bajuszát kis kefével kefélgette
                            fölfelé.</p>
					<p>- Nagyon fess vagy.</p>
					<p>- Na ja.</p>
					<p>- Lumpoltál az este?</p>
					<p>- Na ja.</p>
					<p>Kiduzzasztotta a tokáját, s ringatta magát a féllakkcipője sarkain, s
                            álmosan visszagondolt a remek estére. Egyáltalán nem is látszott
                            gimnazistának, olyan volt, mintha az egyetemről jött volna haza. Fiatal
                            fiú volt, de oly hirtelen nőtt a bajsza, ha akarta volna, nagyobb
                            pofaszakállt viselhetett volna, mint a latin tanár, aki lobogó, széles
                            oldalszakállal járt. Egy pozsonyi gyáros fia volt, s valami romantika
                            volt körülötte, mert voltak, akik tudni vélték, hogy szerelemgyerek.
                            Mindenesetre mindig volt pénze, s a német tanárnál lakott, és a
                            Kollmann-társasághoz tartozott. Kollmann ügyvéd fia tavaly végzett, de a
                            szelleme még itt volt, ő volt az az úrifiú, aki felforgatta az egész
                            várost. Vadászpuskával járt, s ezzel nagyon imponált a
                            parasztlányoknak, akiknek selyemblúzokkal hódította meg a szerelmét.
                            Bor, biliárd, vadászkirándulások. Egyetlen fiú volt, s az apja
                            szemefénye. Ma már jogász Kolozsváron, de itt maradt a szelleme, s ez
                            azt jelentette, hogy az életben csak az a jó, ha egy fiatal diáknak
                            gazdag papája van s az nem vonja meg tőle a magas havi zsebpénzt, s
                            abból fenékig ki lehet üríteni az élet minden örömpoharát.</p>
					<p>- Mér vagy olyan rosszkedvű?</p>
					<p>- Erre a marha Fieberra vagyok dühös. Hát kérlek, van nálunk egy kis
                            cseléd, s utánavetette magát. Az éccaka majdnem megcsípett.</p>
					<p>Nyilas Mihály az első padban ült, s a leckébe belemerülve, mert semmit
                            nem készült, s félt, hogy felelni fog. Nagy kétségbeeséssel olvasta a
                            mai szöveget, s látta, hogy egész csomó szó van benne, amit nem ismert
                            pontosan, de most megütötte a fülét a Langschein szava, s vér futotta el
                            a fejét. A szemét lehunyta, s megszédült. Ő még soha életében ki nem
                            mondott semmi ilyet, le volt benne fojtva minden vágy és minden
                            feszültség, s fantáziájában élte ki az erotikus álmokat. Hogy két fiú
                            ilyen egyszerűen és közvetlenül beszélt ilyen disznóságról, az úgy
                            hatott rá, mintha a felhalmozott és ledugaszolt puskaport
                            felrobbantják.</p>
					<p>Kis idő múlva ránézett a két fiúra. A német fiú csak most tűnt fel neki
                            teljesen. Mintha egy férfi lett volna köztük, akinek egészen más az
                            élete, mint az övék. A másik, az egy komor, sasorrú fiú volt, idegen
                            nevű, Sarkunak hívták. Ez is igen elegáns fiú volt, de nem oly gazdag,
                            mint Langschein. Ennek is vörösek voltak a szemhéjai, igen rossz tanuló
                            volt, de sztoikus nyugalommal viselte a rossz bizonyítványt, s csak
                            valami kényszer miatt járt iskolába s egyetlen ambíciója az volt, hogy
                            keresztülmenjen az osztályokon. Nem is tudott róla közelebbit. Ez az
                            erős, vaskos fiú bizonyára soha egy könyvet el nem olvasott, de egyebet
                            sem csinált, se nem tornászott, se a közdolgokban részt nem vett,
                            idegenül járt-kelt közöttük, s mindig szórakozott volt.</p>
					<p>A két fiú továbbment az ablakhoz, s ott előkelően s halkan beszélgetett,
                            megpróbált volna tovább tanulni, de nem volt képes odafigyelni. Sírni
                            szeretett volna e miatt a romlottság miatt, ami ezekből áradt, fejét
                            tenyerébe hajtotta, s a feje görcsösen megfájult.</p>
					<p>Alig vette észre, hogy a tanár bejött. Mivel mindenki tudta, hogy Fieber
                            rossz képesítésű tanár, s ma is még csak segédtanári minőségben van, az
                            osztály nemigen állott fel. A tanár meglehetős zajban írta be a
                            szükséges adatokat az osztálykönyvbe, aztán megkérdezte a hiányzókat.
                            Csak egy fiú hiányzott, de tízen kiáltották be a nevét.</p>
					<p>- Mester - mondta a tanár.</p>
					<p>Mester felállott. Fölemelte a könyvet, s mindjárt olvasni kezdte a német
                            szöveget, rendkívül hibásan, zsidó létére, vad magyaros kiejtéssel és
                            akadozva.</p>
					<p>Megkezdődött a szokott kínzás. A fiú, aki olvasni sem tudta Schillert, a
                            szavakat még kevésbé ismerte, nyelvtanról fogalma sem volt.</p>
					<p>A tanár kedvetlenül baklázott vele.</p>
					<p>Misi ránézett a tanárra. Sovány, túlmagas ember volt, szőke és szögletes
                            német, aki azonban itt nőtt magyar földön, azért nem tudott németül.
                            Olyan ijedten nézett rá, ez a tanár cseléd után jár. Igen undorító volt
                            elképzelni. Fiatal felesége van, s kicsi babái, az egyik csecsemő, a
                            másik is alig nagyobb, és egy diákkal versenyez a konyhalány körül...
                            Hát ez így megy? Talán nem is igaz. Még az volna a legjobb, ha nem is
                            volna igaz. De azt sem lehet hinni, hogy nem igaz. Szokták. A tanár is
                            ember. Nagyon utálatos akkor az ember.</p>
					<p>Nem mert sokáig ránézni, mert félt, hogy még felszólítja, s annyira
                            ellenszenves volt neki, hogy nem is akarta nézni, és mégse tudott
                            menekülni tőle, folyton visszatért rá a szeme s úgy vizsgálta, mint
                            valami szatírt. És milyen hallatlan buta. Semmit se tud.</p>
					<p>Ezt ismeri, ezt a szöveget, mert minden esztendőben azt verklizi, ennyit
                            csak tudhat, de mért nem tud levizsgázni. A nagybátyjánál hallotta, hogy
                            az év elején beszéltek róla, hogy megint megy vizsgázni, s azt beszélték
                            a tanárok maguk közt, hogy nem fog tudni levizsgázni, s csakugyan
                            felsülve jött vissza Pestről. Nem is tartották meg a vacsorát, amit a
                            kedvéért akartak rendezni, azt mondták, hogy meghűlt Pesten...</p>
					<p>Nagyot sóhajtott, s kinézett az ablakon. Nagyon kellemetlen ez az egész
                            világ. Nagyon idegennek érzi magát. Senkije sincs, akivel érdemes volna
                            jóbarátságban lenni.</p>
					<p>A tanár most leültette a felelőt, s nem szólt semmit neki. Új nevet
                            keresett a noteszában, s felszólította Jákóbot.</p>
					<p>Erre ő egy kis örömmel nézett fel. Igen, ez az egy fiú van, akit szeret.
                            Jákób egy tanító fia volt itt helyben, igen furcsa, csúnya zömök fiú, a
                            feje is olyan zömök és lapos tetejű volt, mintha kalapáccsal rávertek
                            volna. Szőkés kevés haja volt s kidomborodó, nagy homloka. Rendkívül
                            széles vállai, s oly rosszul áll rajta minden ruha, mintha vasvillával
                            hányták volna rá. De ebben a koponyában sok furcsaság van. Komor és
                            kedvetlen ember, aki nem tud nevetni, s ha nevet, oly rossz, apró fogai
                            vannak, hogy még csúnyább lesz. A bőre is olyan zsírfényű, mintha
                            mindig izzadna, s a legjobb tornász az osztályban. Tavaly volt egy
                            érdekes esete. Az akkori nyolcadikosok az iskolaudvar hátuljában a
                            tornaszereken gyakoroltak privát passzióból, s egyikük sem tudta
                            megcsinálni az óriás kelepet. Jákób ott volt. Mikor egy kis szünet volt,
                            odament a nyújtóhoz, szokott merev magatartásával felkapott rá,
                            szabályszerűen megcsinálta a nagy lendületet, s kétszer-háromszor egész
                            testtel, ugyanazzal a merevséggel körülkelepelt s akkor leugrott és
                            elment. A nyolcadikosok meg voltak sértve.</p>
					<p>De neki tetszett ez a virtus. Rúdmászásban, kötélmászásban, távolugrásban
                            Jákób volt az első az évzáró vizsgán, futásban második lett, s ő
                            harmadik, s erre nagyon büszke volt, bár tudta, hogy közelébe se juthat
                            Jákóbnak, de neki szerencséje volt. Jákób viszont megbotlott, majdnem
                            kibicsaklott a lába. A verseny után Jákób irgalmatlan volt vele szemben,
                            megengedett magának néhány viccet az ő rovására. Ezt nem szerette, ő
                            boldog volt, hogy Jákób nyert, s Jákób irigyelte őt.</p>
					<p>De ő, akiben tehetséget érzett, azt úgy szerette, mint a testvérét, s nem
                            rótta fel neki bűnül ezt sem.</p>
					<p>Ez a Jákób fizikus volt és matematikus. Neki ez a két tárgy volt a
                            legnehezebb, s gyakran vitatkozott Jákóbbal, hogy a filozófia a
                            legmagasabb tudomány az emberi elme minden munkája közt, Jákób
                            kinevette, s csúfolódott vele. Ateista volt, de persze azt nem lehetett
                            hangosan hirdetnie, csak úgy négyszemközt beszélt a vallásról és az
                            istenről, kicsinylően, s odaadta neki a nyár végén a Büchner Erő és
                            Anyag című könyvét, s azt ő egész nyáron falta. Elfogadta a Büchner
                            elméletét, s mégis kételkedett benne. Nem tudta megtámadni, de az
                            egészben nem hitt. Agyrémnek tartotta, s mégis oly hatást gyakorolt rá,
                            hogy egész átalakította az életről, a világról való felfogását, csak
                            azon csodálkozott, hogy a könyv régi volt, a hetvenes években jelent
                            meg, s mégis, senkitől sem hallott róla. Nem lehet igazi nagy tudós,
                            akit a tudósok nem fogadnak el, aki nincs benne a köztudatban.
                            Valószínűleg rájöttek az emberek arra, amire ő nem tudott rájönni.
                            Bizonyára nem eléggé tudomány ez a könyv, gondolta magában, s
                            elhatározta, hogy alaposabban meg fogja tanulni a fizikát. A nagybátyját
                            nem merte megkérdezni, mert a bátyja is fizikus volt, csak mint titkos
                            tudományt kezelte a könyvet, s mikor most az őszön összekerült Jákóbbal,
                            végeérhetetlen vitákba bocsátkozott vele az istenség fogalmáról s a
                            természet rendeltetéséről. Jákób azt mondta, hogy ez metafizika, s így
                            fölösleges. Csak annyira képes az emberi értelem, hogy az okokkal s
                            mértékkel megismerhető világot ismerje meg. Ami azon túl van, az nem
                            tartozik bele az emberi ész figyelemkörébe.</p>
					<p>Nagy és nevezetes korszak volt ez az ő életében, s ő nem volt képes
                            leszűkíteni a figyelmét a valóban megismerhetőre. Őt sokkal jobban
                            gyönyörködtette az, ami túl van az életen. A fantázia több örömet adott
                            neki, mint a reális igazság. De ez a száraz realista kinevette.
                            Egyáltalán mindenen nevetett, s oly gúnyosan, felduzzasztott tokával s
                            hátraszegett fejjel, hogy neki a legnagyobb erőfeszítést kellett
                            végeznie, hogy fenn tudja tartani saját magának a lelki hangulatait.</p>
					<p>De azért nagyra becsülte Jákóbot, s ez a határozottság, amit mindenben
                            tanúsított, amit tudott, imponált neki, s szégyellte, hogy érv ellen
                            érvet nem tud hozni vele szemben. A jövő tudósát érezte benne. A Magyar
                            Tudományos Akadémia tagjának tekintette máris, és egyetemi katedrát
                            érzett alatta.</p>
					<p>Most is úgy felelt, annyira szabályszerűen, oly precízen, hogy a tanár
                            egészen más hangon beszélt vele, mint akárkivel is az osztályban,
                            valósággal úgy látszott, mintha a tanár volna zavarban, s a tanár
                            felelne, sőt vizsgázna s ha tévedett, ami ennél a kapkodó embernél
                            szakadatlan volt, elpirult, elvörösödött s sietve igazította helyre,
                            amit mondott. Például Schiller életrajzi adatait minduntalan helytelenül
                            említette, s Jákób flegmával igazította helyre a tévedését, amit a tanár
                            habozás nélkül elfogadott. Le is ültette hamar, mert kezdett
                            kényelmetlen lenni neki a Jákób mindentudása.</p>
					<p>A többi feleltetés aztán olyan volt, mint az első. Dadogás, kínlódás,
                            szövegmacerálás. Végre csengettek.</p>
					<p>Misi úgy érezte, hogy valami illetlen dolog történt. Egy felnőtt, egy
                            tanár nagyon kicsinyesnek és tudatlannak bizonyult már megint. Ez csak
                            egy olyan semmi ember, aki a cseléden harcol, fúj.</p>
					<p>Az óra közben csendes zsibongás volt. A fiúk csak most kezdtek felébredni
                            s levegőhöz jutni. Még az első órát mindnyájan álmosan töltötték, s
                            kábultak voltak, a német óra olyan utókúrának látszott a reggeli
                            fáradtság kiheverésére, most aztán kezdett friss lenni mindenki, és
                            itt-ott verekedés is volt, hogy a karjukból s derekukból kirázzák a
                            tunyaságot.</p>
					<p>- Most folyik a konferencia - jött be kívülről Fussbaum Náci, aki a
                            pedellusnál volt s zsemlyét vett. Ezt rágcsálta, mintha sütemény volna,
                            s minden pillanatban leverte magáról a morzsákat. - Kíváncsi vagyok,
                            hogy mi lesz az ítélet.</p>
					<p>Úgy állották körül többen, mintha valami fontos közléseket vártak volna
                            tőle, tekintve, hogy frissen értesült arccal jött be kívülről, de ő
                            semmit se tudott, s valószínűleg a konferenciát is csak
                            kikombinálta.</p>
					<p>Misi roppant izgatott lett. Hajlama volt arra, hogy mindjárt mindenen
                            felizgatódjék. Azonnal kigyúlt a vére, s nem bírt nyugodtan szembenézni
                            az eseményekkel. Neki minden nagy dolog volt, s szinte elhalványodott,
                            mert az ítélet előtte egyenlő volt a halálos ítélettel. Egész életében
                            mindig rettegnie kellett két dologtól, egyik az, hogy elveszti a
                            tandíjmentességet, a másik az, hogy nem bírta magát a tanulásra
                            koncentrálni. Most már a harmadik iskolában végezte a gimnáziumot, s a
                            legutóbbi iskolaváltoztatása szinte tragikus körülmények közt folyt le.
                            Előbb Debrecenben volt kisdiák, s a harmadik osztály után a szülei
                            hazavitték Sárospatakra. Az ős kollégiumban azonban nem tudott
                            helytállni, nem tudott presztízst teremteni, mert az öccsei gyenge
                            tanulók voltak, s őt is csak abba a kategóriába sorozták. Sose tanult
                            életében annyit, mint ott, de tanulása csak rabmunka volt, semmi
                            lelkesedés nem volt benne, mert már megnyílt a szeme s a figyelme
                            nagyobb dolgok iránt, és művészettörténelmet tanult, s történelmi
                            munkákat olvasott. Macaulayt olvasta, s az iskolai könyvek szűkek és:
                            kicsinyek voltak neki. Memóriája nem volt, könyvnélkülit nem tudott
                            bevágni, pedig abban az időben az iskolában csak biflázással lehetett
                            sikert elérni. Így megtörtént vele, hogy ugyanabból a latin szövegből
                            ötször egymás után belőtt, s többet nem hívta fel a professzor. A
                            görögből szintén a leggyengébbek közé került, s a németből is csak ott
                            lógott az osztály végén. Hatodikban karácsonykor három szekundát kapott,
                            ami annyira elkeserítette, hogy többet nem akart iskolába menni.
                            Nagybátyja véletlenül náluk töltötte a karácsonyt, s látta az ő nagy
                            letörtségét. Egy napot rászánt, s levizsgáztatta. Utána azt mondta, hogy
                            nagyon csodálkozik a tanári osztályzatokon, s meg volt vele elégedve.
                            Minthogy ő határozottan kijelentette, hogy semmi körülmények közt többet
                            be nem megy a kollégiumba, elhatározta, hogy magához veszi. “Menj el az
                            igazgatódhoz - mondta neki -, kérd ki a múlt évi bizonyítványodat, s
                            kérd meg, hogy írja rá, hogy ezt a negyedévet itt töltötted, egyebet ne
                            írjon rá.” Ez meg is történt, s az öreg igazgatót, aki oly rövidlátó
                            volt, hogy csaknem az orrával szántotta a papírt, mikor ezt a kétsoros
                            jegyzetet ráfirkantotta, azzal a boldogsággal hagyta ott, hogy
                            megmenekült a kínzókamrától. Aztán a szünidő végén bátyjával eljött ebbe
                            az alföldi városba, ahol úgy érezte, mintha valami roppant
                            nívósüllyedésben volna része a két híres és nagy kollégium után.</p>
					<p>Első órán nagy szerencse érte. A történelemtanár volt akkor az
                            osztályfőnök, s mikor az osztálykönyvbe beírta az adatait, azt kérdezte,
                            hogy történelemből milyen osztályzata volt. Ez volt az egyetlen egyese,
                            s ő a váratlan kérdésre, szinte túlzott önérzettel felelt, hogy:
                            jeles.</p>
					<p>Ez mély benyomást tett az osztályra, s őt azonnal mint jelest fogadták
                            el.</p>
					<p>Ez meg is maradt, ez a vélemény róla, s tudomásul vették, hogy az
                            igazgató öccse jeles diák. Most aztán nem volt nehéz ezt a közvéleményt
                            fenntartani. Az osztály rendkívül gyenge volt a tudományokban, s az ő
                            alapjai igen jók voltak. Hiszen ha a szorgalma is az lett volna, de ő
                            nagy lelkiismeretfurdalással érezte, hogy méltatlanul viseli magát. Most
                            már harmadik éve van itt, de egyre csökken a szorgalma s a
                            becsületessége. Most is készületlenül jött órára - s jóformán bele sem
                            nézett semmibe. Szokása szerint már csak óra előtt futotta át a napi
                            leckét, s rábízta magát arra a szerencsére, hogy valahogy majd csak
                            kivágja magát, úgy sincs soron felelettel semmi tárgyban.</p>
					<p>Lapulva és idegesen figyelt a fiúk beszédére. Szerette volna megtudni, mi
                            történt a Paradicsomban, ahol a tüntetés lefolyt, s míg a leckét
                            tanulta, fél füllel a fiúk beszédét leste.</p>
					<p>Nem tudott meg semmi fontosat, csak kavargó beszédeket hallott, s már
                            vége is volt a szünetnek, csengettek, s lassan mindenki a helyére
                            ült.</p>
					<p>A történelemtanár egy különös, zavaros ember volt. Régebben ő volt az
                            igazgató, de kibuktatták az ő bátyja kedvéért. Azóta ez az ember a
                            megsértett zsenit játszotta. Kalap nélkül járt, s úgy ment át az utcán,
                            olvasva, hogy a szekér majdnem elgázolta. Azt mondták róla, hogy
                            habókos, ő viszont panaszkodott, hogy nem bírja ki a kisvárost.
                            Eredetileg katolikus kispap volt, sőt felszentelt pap, s szerelem miatt
                            kiugrott, de az első felesége hamar meghalt, s akkor úgy kapott itt
                            állást, hogy elvette az esperes lányát. Nagyon idegenszerű volt, mert
                            mindig érezni lehetett rajta a katolikus nevelést. Mikor Amerika
                            felfedezéséről magyarázott, a legnagyobb kíméletet tanúsította a
                            katolikus szempont irányában. A reformációt a legnagyobb dicsőítéssel
                            tanította, de csak akkor elevenedett fel, mikor Kálvinról oly rosszakat
                            mondott, hogy a fiúk elvitték a hírét. Azután zárkózott lett az
                            osztállyal szemben.</p>
					<p>Most Magyarország oknyomozó történelmét adta elő, s a vallás felvételéről
                            úgy beszélt, hogy jegyezték a szavait. Minden percben azt fejtegette,
                            hogy a római pápa Magyarország legfőbb patrónusa volt, s az ezer év
                            alatt minden válságban a pápai segítő kéz mentette ki az országot.</p>
					<p>Szerelem miatt - gondolta magában Misi -, mi az a szerelem? Nem
                            borzasztó, hogy egy tanár azért vesz el egy lányt, hogy annak a
                            segítségével állást szerezzen. Nem szerette ezt az embert, idegen volt
                            neki a simasága, az olajozott előadásmódja, ahogy ott ült a katedrán,
                            igen elegánsan, s olyan művészi hanyagsággal, mintha zenetanár volna,
                            vagy bohém, s úgy magyarázott, hogy sohasem nézett az osztályra;
                            egyáltalán híres volt arról, hogy sohase nézett senkinek a szemébe.
                            Elnézett az emberek feje fölött, az égre nézett, vagy a semmibe s úgy
                            ejtette a szót, mint az alamizsnát. Hosszú fehér ujjai voltak, s
                            lankadtan tartotta a kezét, és soha senkit sem ismert az osztályban.
                            Mindig megkérdezte mindenkinek a nevét, s úgy tett, mintha még nem
                            találkozott volna vele. A tárgyról is úgy beszélt, mint aki mindent tud,
                            de nem akar beszélni, s keresi a szavakat, hogy miként mondja el simán
                            és finoman a sértéseit. Borzasztóan lenézhette ezt a vad kálvinista
                            csürhét.</p>
					<p>Misi szerette volna, ha őszintén beszél, ha megmondaná hát, mi az
                            igazság, de nem kérdezhette meg tőle, lehetetlen volt, hogy egy diák
                            kérdést tegyen fel egy tanárnak, s ahhoz, hogy megértse, neki is tudnia
                            kellene már mindent a dolgokról, ahhoz pedig nagyon sok tudás kell. Ez a
                            tárgy pedig rendkívül érdekelte, a történelem, bár Jákób erre is azt
                            mondta, hogy a történelem a hazugságok tárháza. Hogy a történelmet úgy
                            írják, ahogy az uralkodóház érdeke kívánja. Ezt ő nem értette, mert hogy
                            jut el a bécsi udvar fülébe, hogy ebben a távoli kisvárosban mit mond a
                            tanár a tanítványnak...</p>
					<p>Félóráig beszélt, alig mondott mást, mint ami a könyvben előttük volt.
                            Akkor jött a felelés. Három fiút feleltetett le, közben álmodozva nézett
                            ki az ablakon, s nem hallotta, hogy a diák mit mondott. Lehetett nála a
                            könyvbe belenézni, lehetett súgni, nem törődött vele. De néha
                            makacskodott, s akkor hirtelen méreg futotta el, s csapkodta az asztalt
                            az osztálykönyvvel.</p>
					<p>- Kérem, kérem, maguk nagyon lelkiismeretlenek. Visszaélnek az ember
                            jóságával. Ne gondolják, hogy nem látom, mit csinálnak. Kelemetlen,
                            kelemetlen.</p>
					<p>Ezt a szót igen szerette, és egy l-lel mondta.</p>
					<p>Végre csengettek.</p>
					<p>A második szünetben már teljesen kialakult az osztály rendes formája. A
                            vad és szilaj fiúk a padok tetején ugráltak. Nem lehet tudni, mért
                            szeret minden diák a padra felugrani. Olyan ez, mint a kakas, aki mindig
                            a magaslatot keresi, hogy kedvére kikukorikolja magát. Viaskodtak,
                            dühöngtek, egymást ököllel vágták s birkóztak. Az elegáns fiúk
                            cigarettáztak nyitott ablaknál, s kifelé fújták a füstöt. Langschein
                            volt a központ. Misi szeretett volna odamenni közéjük, de ő nem
                            tartozott a bandába, csak egy volt köztük, aki hozzá szított, az osztály
                            heccmajsztere, Kiss Pál, egy híres orvos fia, egy gyönyörű, kövér fiú,
                            aki olyan szép volt, mint egy szűzlány, s olyan csintalan, mint egy buja
                            csődörcsikó. Ezt nagyon szerette, mert szórakoztatta a vicces és pezsgő
                            bátorsága. Kiss Pálnak volt egy nővére, Vilma, aki úgy hasonlított az
                            öccséhez, hogy az szinte csodálatos volt, de annyira szemérmes és halk
                            volt, amennyire szilaj és csattanó kedvű a fiú. Valahol azt sejtette
                            meg, hogy összekombinálták ezt a lányt az ő bátyjával, s ezért Palit már
                            sógorának nézte, s így kötelességszerűen is elfogadott mindent tőle. Ők
                            odahaza családi összetartásban nevelődtek, pedig a testvéreivel
                            hallatlan távolság volt jellemben, ízlésben, vágyban, mindenben, de az a
                            tény, hogy testvérei, elfogadtatta vele kritika nélkül az öccseinek
                            minden furcsaságát, amit nem ismert fel magában. Ezzel a fiúval is úgy
                            volt, csak a gyanú, hogy esetleg rokona lesz ez a gazdag fiú,
                            lemérsékelte vele szemben a kritikáját. Kiss Pali a legrosszabb két
                            tanuló közé tartozott az osztályban, bár nem volt vitás, hogy az igazán
                            legrosszabb a polgármester fia volt. Markos. Ez egy egészen tiszta
                            parasztfiúféle volt, aki lovakat nyargalt, s abszolúte nem törődött a
                            tanulással. Csak azért végzett gimnáziumot, mert a polgármester fia
                            mégsem lehetett hároméves baka. A tanítását is abbahagyta, egy
                            negyedórára nem bírta rákényszeríteni, hogy odafigyeljen, úgyhogy a
                            vizsga után - érthetetlen módon áteresztették, egyetlen szekundát sem
                            kapott - megkérte a bátyját, hogy jövőre ne kelljen tanítani, pedig ez
                            igen nagy áldozat volt, mert tizenhat koronát kapott egy hónapra, s az
                            abban az időben abnormis összeg volt, s abból teljes ruházkodását
                            fedezhette. A bátyja bólintott, vita nem volt, s most az év elején szó
                            sem esett a tanításról.</p>
					<p>Különben nagyon nehéz volt a verseny, ki a legrosszabb tanuló. Tavaly
                            volt még egy tanítványa, Blum Vilmos, egy rendkívül gazdag zsidó
                            bérlőnek a fia, egy furcsa degenerált alak, sovány, vékony, nagy szemű
                            fiú, aki soha egyébbel nem törődött, csak a nyalánkságokkal és a
                            lányokkal. Tele volt erotikus képekkel, minden zsebében meztelen nők
                            képe volt rakásra rakva, de azokat nem mutatta soha senkinek, hanem órán
                            is előszedte, s nézegette. Oly figyelmetlen volt azonban, hogy
                            minduntalan elhullatott belőlük egy-két darabot, s gyakran volt azon a
                            ponton, hogy kicsapják emiatt, de valahogy mindig elsimították a dolgot.
                            Ez aztán annyira nem tudott semmit, hogy a tananyag elemeit sem tudta,
                            csodálatos volt, hogy el tudott vergődni a nyolcadik osztályig, igaz,
                            mindig javítóvizsgákkal, de azt beszélték, hogy az apja roppant bőkezű
                            volt a tanárokkal szemben. Tavaly náluk is lakott, egy szobában vele, és
                            száz koronát fizetett egy hónapra, de erre az évre már nem fogadta be a
                            bátyja, mert belátta, hogy nem tesz jót a nevének, pedig az apa, egy
                            tömzsi, vaskos, szélkifútta arcú öregember akár háromszáz koronát is
                            fizetett volna, csakhogy a fia az igazgatónál lakhasson.</p>
					<p>De a többi fiú is mind gyenge volt, még az osztály jelese, Pétery Pista
                            is. Azt mondták, hogy a nyolc év alatt egyszer sem nézett bele a
                            tankönyvbe, s mégis színjeles volt minden osztályban. Remek memóriája
                            volt, tiszta szemei, s oly értelmesen nézett, és oly bátor és okos volt,
                            hogy sose lehetett nem tudáson kapni.</p>
					<p>De ő nem tudott vele mit kezdeni. Ezek mind olyan dolgokhoz értettek,
                            amihez ő nem értett. Az élet dolgaihoz. Akár gazdagok voltak, akár
                            szegények, mindnek tele volt a feje a puszta imádatával, a földdel,
                            lovakkal, kutyákkal, puskával, nyúllal és fogollyal. És mindenekfölött
                            lányokkal, akikről soha nem lehetett tőlük egy türelmes jó szót hallani,
                            csak erkölcstelen dolgokat. Mindenkinek minden pletykáját tudták, és
                            röhögve beszéltek róluk. Női tisztesség, az ismeretlen fogalom volt
                            előttük. A nő csak kéjtárgy és alacsonyabb lény volt számukra, s oly
                            malac nyelven beszéltek, mint az öreg emberek.</p>
					<p>Ez a tíz perc is hamar elmúlt, s bejött a harmadik tanár, Babarczy.</p>
					<p>Az osztályfőnök.</p>
					<p>Furcsa volt, hogy minden évben változott az osztályfőnök. Az ötödik és
                            hatodikban a történelemtanár volt az osztály főnöke. Ez lemondott,
                            mert nem bírta ezt a különösen vad társaságot. Akkor a latintanárnak
                            adták az osztályt, de az is lemondott róluk, s kért egy első osztályt,
                            hogy azt nevelhesse. Most senki sem akarta őket vállalni, így az
                            ártatlan és szelíd irodalomtörténettanárra maradtak, aki elég
                            tekintélyes és elég közömbös volt, hogy ezt az utolsó évet a keze alatt
                            tölthessék.</p>
					<p>Mielőtt bejött, nagy izgalom volt, mert azt várták, hogy ki fogja
                            hirdetni a konferencia eredményét. Annál valószínűbbnek látszott, mert
                            csaknem félórát késett. Bár sohase volt pontos, mert ő volt a tanári
                            könyvtár őre, s ott szokott dolgozni a könyvtárban, s minduntalan
                            elfeledkezett arról, hogy órája van.</p>
					<p>A teremben már rekedt volt a levegő. Már fűtötték a nagy kályhát, s oly
                            erősen, hogy tízpercben nyitva kellett tartani az ablakokat, mégsem
                            oszlott a gyantás, festékszagú iskolaszag.</p>
					<p>Végre bejött a tanár, halottsápadtan, mint mindig, de most úgy tűnt föl,
                            hogy ennek jelentősége, van. A tanár, Babarczy István, a híres Babarczy
                            papi családból való; nagy történészek és írók voltak a családban, s a
                            tanárnak az öccse is idejárt az osztályba. Ketten voltak ők tanáröcsök,
                            de Babarczy Pimpi olyan áldott fiú volt, aki a légynek sem vétett, s
                            mindenbe belesodródott, mert ellentmondani nem tudott. Úgy hívták maguk
                            közt, hogy Pimpike, s olyan is volt, mint egy madár, a nagy orrával s
                            rettentő bibircsós pattanásos arcával kushadt.</p>
					<p>A bátyjának is az volt a legfőbb jellemvonása, hogy szokatlanul nagy orra
                            volt. Szinte olyan hősies orr, messze kiemelkedett az arcából, s vékony
                            kis bajusza komikusan volt kétfelé sodorva. Kövérkés sápadt ember volt,
                            igazi könyvmoly, aki a szobából csak annyi időre lépett ki, míg az
                            iskolába jött. Nagyon derék ember, egész lénye csupa jóság. Soha nem
                            tudott elégtelent adni. Ő felelt a diákok helyett.</p>
					<p>Az egész osztály izgatottan várta a pillanatot, mikor fogja kimondani
                            mint osztályfőnök az ítéletet. Cédulák indultak el a padok közt, kézről
                            kézre adták, s egymást keresztezték a papírok. Nem bírta senki magában
                            tartani a véleményét, a ceruza segítségével népszavazást tartottak, arra
                            tippeltek, hogy kicsapnak-e valakit vagy nem. De az idő csak telt. A
                            tanár a középkori barátokról beszélt, a kódexekről, rendkívül egyhangúan
                            és monotonul. Ő az a tanár volt, aki túlment a könyv keretein, mert maga
                            is kutatott, s megvoltak a véleményei. Sajnos, ő is átvette azt az
                            irodalomtörténeti felfogást, hogy a kódexeket a mai ember s a mai
                            gyermek nem tudja megérteni. Nem tudták olvasni a kódexeket. A
                            nyelvészek félrevezették az embereket azzal, hogy mindenáron egy régi
                            nyelvet akartak megállapítani. Úgy tettek, mint a latinnal. Csak a
                            nyelvtani szokatlanságokkal foglalkoztak, ahelyett, hogy a nyelv által
                            fenntartott élet kincses emlékeit keresték volna ki. Hiszen a halotti
                            beszédet is el lehet úgy olvasni, hogy a mai ember is tökéletesen
                            élvezze:</p>
					<p>“Látjátok feleim szemetekkel, mik vagyunk! Íme, por és hamu vagyunk!
                            Mennyi malasztban teremtette eleve Isten a mi ősünket, Ádámot, és adta
                            vala neki a paradicsomot házává.”</p>
					<p>Nem borzong-e meg a hátunk a csodától és érthetetlentől, hogy hétszáz
                            évvel ezelőtt ily végtelenül tömören és komoran zendül fel a halott
                            felett a beszéd? S magyarul! ebben a különös világban. Magyarul, élő,
                            ma is élő, ma is égő és ható szavakban. Beszédben, folyamatos és
                            rendkívüli érett igékben. Ha már akkor oly ép és tökéletes a magyar
                            nyelv, hova kell visszamenni, hogy megtaláljuk az eredetét?</p>
					<p>Misi volt az egyetlen, aki a tanárral velement és együtt örült, s nem
                            volt neki sem furcsa, sem szokatlan. Ő az igazságot kereste a nyelvben,
                            neki az volt a fontos, amit mond, s nem a helyesírás szokatlansága. Ő
                            már elolvasta Szent Katalin életét azokban a különös versekben, ahogy
                            több száz oldalon énekli a krónikás, és azt a világot akarta belőle
                            megismerni, amelyről annyit mond a vers. Most Temesvári Pelbártról
                            beszélt a tanár, elmondta sorsát, életét s azt, amit a tudomány mai
                            állása szerint tudunk róla. S feltűnt előtte Mátyás király korának
                            csodálatos világa. Akkor is éltek az emberek. Tömegben éltek és
                            problémáik voltak. Akkor is a szerelem, a hit és a vagyon izgatta őket,
                            s elhatározta, hogyha Sertoriusát befejezi, Mátyásról fog tragédiát
                            írni. Szörnyű emberek, Szilágyi Mihályok nyüzsögtek a lelkében, Vitéz
                            János, Cesinge... Galeotti... S valamennyiök felett Mátyás, aki
                            gyermekül vette a trónt, s országot tudott csinálni ebből a vad és tunya
                            világból. Kultúrát nyomott belé. Valósággal vasvesszővel tanította meg a
                            tudományokra ezt a népet... Még nem értett az élet titkaihoz, még nem
                            tudta, hogyan s miként volt lehetséges, hogy egy Beatrix olyan hatással
                            tudott lenni egy ilyen nagy emberre, hogy a magyar udvart olaszra
                            alakította át, de itt akarta megkeresni a titkot. A háromszáz éves
                            titkot, hogy a magyarság ennek a különös varázsnak volt az áldozata,
                            ezért ragaszkodott a Habsburgokhoz, Ausztriához: annak az idegen
                            világnak fénye éppen úgy megvesztegette jóra s nagyra s dicsőségre,
                            csillogásra vágyó lelkét, mint Mátyást a Beatrix olasz kultúrája.</p>
					<p>Nem is tudott, az első padban, arról, amit a fiúk műveltek, az egyre
                            forrongóbb s lázasabb várakozásról, őt nem érdekelte az ítélet, csak
                            éppen a szégyenkezésen keresztül, hogy ő tegnap kivonta magát a
                            forradalomból.</p>
					<p>Nagyon váratlan volt neki, hogy csengettek. A tanár nem feleltetett
                            senkit.</p>
					<p>Mikor befejezte mondatát s felállott, egy fiú felugrott s azt mondta:</p>
					<p>- Tanár úr kérem...</p>
					<p>- Tessék.</p>
					<p>- Tanár úr kérem, megvolt a konferencia?</p>
					<p>A tanár elpirult. Misi megfigyelte, hogy a tanár mindig el szokott
                            vörösödni, ha indulatba jött. Ha például valaki egyáltalán semmit se
                            tudott, nem szidta össze, hanem elpirult a füléig, s azt mondta, hogy:
                            “Pedig látja, ezt meg kellett volna tanulnia.” Ez volt az egész szidása,
                            de ez neki olyan izgalmat okozott, hogy ő nem bírta el. Most is piros
                            lett. Halotthalvány arca rózsaszínbe borult, nem tudta, mit fog felelni
                            a diáknak. Egy kicsit várt, s akkor ránézett az osztályra. Mindenki
                            feszülten figyelt és várt.</p>
					<p>- Majd meg fogják tudni.</p>
					<p>Ezzel vette a könyveit, s kiment.</p>
					<p>Az osztály hallatlan zúgással támadt fel, mikor kiment.</p>
					<p>- Már baj van... Már valami nagy baj van... Nem merte megmondani!... -
                            kiabáltak, s most senki sem ugrott fel a pad tetejére, hanem nyüzsögve,
                            vitatkozva szállottak szembe egymással. Mindenki okosabb akart lenni a
                            másiknál, s mindenki jövendölt.</p>
					<p>Rettenetes izgalom és feszültség volt, s szinte kétségbeestek a gyengébb
                            idegzetűek, mert nagyon komoly veszélytől kezdtek félni.</p>
					<p>A szünet alatt, mint a végveszélyben levő hajó utasai. Míg reggel észre
                            sem lehetett venni senkin valami különösebb izgalmat, most már olyan
                            volt valamennyi, mint a meghajszolt állatok.</p>
					<p>Különösen a zsidó fiúk izgultak. Most egyszerre kitűnt, hogy ezek
                            mennyire érzik az idegenségüket. Minden veszély csak őket fenyegette.
                            Íme, a legkisebb bajban csak őrájuk hárul a felelősség, pedig hiszen
                            mindenki tudja, hogy ők egyáltalán nem voltak felelősebbek, mint a
                            többiek, csak izgatottabbak voltak s mozgékonyabbak. Most egyszerre
                            mindenki emlékezett arra, hogy a szolnoki fiú volt a leglármásabb. Semmi
                            oka nem volt rá, de a vérében volt, hogy mozogjon s beszéljen,
                            szervezzen és izgasson. A hecc forralta a vérét. Ez a Gondos egy furcsa
                            hosszú fiú volt, sápadt, és olyan orra volt, mint Michelangelónak, olyan
                            betört nyergű orr, s kicsit orrhangon is beszélt. Hosszú sovány kezeivel
                            folyton gesztikulált, s most is ő volt az, aki a legtöbb érvet
                            felsorakoztatta pro és kontra maga mellett s maga ellen. Ebből ügyvéd
                            lesz, nagyon logikus volt, de cseppet sem örült annak, hogy ő legyen a
                            mártírja az október 6-nak.</p>
					<p>Csengettek, bejött Koós tanár.</p>
					<p>Úgy jött be, mint egy bulldog. Nagy szemeit forgatta, s vészjósló volt
                            minden mozdulata.</p>
					<p>Halálos csend volt. Aztán síri hangon felszólította az első felelőt.
                            Torony András volt ez, a cétusból. Igen gyenge tanuló, azonkívül, hogy
                            rettenetes magas volt, a legnagyobb az osztályban, színtelen alak, aki
                            semmibe sem avatkozott; eleinte igen jó tanuló volt, de a hozott
                            energiája elfogyott úgy a negyedik, ötödik osztály táján, azóta már
                            csak vonszolta magát, nem bírt lépést tartani az osztállyal, s a szülei
                            a legnagyobb megerőltetéssel taníttatták tovább, hogy meneküljenek tőle.
                            Ha végez, gondolták, majd az állam eltartja.</p>
					<p>Torony András olvasta a görög szöveget s megakadt.</p>
					<p>- No, kérem - kiáltott rá a tanár, s a hangja olyan volt, mint egy
                            hóhéré. - Mi lesz...</p>
					<p>Torony hozzáfogott tovább olvasni a szöveget. A nyelve akadozott, s még
                            annyit sem tudott, mint máskor. Szórakozott volt, s minden pillanatban
                            rosszul olvasta a szavakat.</p>
					<p>Hozzáfogtak elemezni. A tanár gyilkos kedvében volt, s a legnehezebb
                            nyelvtani képleteket fedezte fel a szövegben. - No barátom, hát csak a
                            negyvennyolc, a negyvennyolc? - fakadt ki, s lejött a katedráról, s
                            elkezdett a padok közt járkálni.</p>
					<p>Mindenkinek borsózott a háta.</p>
					<p>- Fussbaum - kiáltott fel a tanár, s Fussbaum Náci felállott, a könyvet
                            elegánsan felemelte, s mintha monokli lett volna az orrán,
                            belepislantott a szövegbe. Kiderült, hogy oda sem figyelt, s azt sem
                            tudta, hol tartanak.</p>
					<p>- Á, hát ez nagyszerű - mondta Koós -, sejtelme sincs a dolgokról. Hol
                            jár az esze? Na. Meghülyült?</p>
					<p>Fussbaum nem volt hozzászokva, hogy vele ezen a hangon beszéljenek, de
                            valóban hibásnak érezte magát, tehát nem mert feleselni.</p>
					<p>- Ez a nyolcadik osztály - mondta Koós -, nagyszerű. Nyolcadik osztály.
                            Maturándusok. Remek. Gratulálok. Nagyon finom emberek. Talán
                            kirándulnánk, nem? Az nagyon egészséges. Csak ritkán van alkalom. Egy jó
                            kis majálisra. Októberben. He? Üljön le kérem.</p>
					<p>Körülforgatta a szemét az osztályon, s szúrósan nézett bele mindenkinek
                            az arcába. Nézte, hogy ki van legjobban megijedve. Váratta őket, hogy
                            hadd citerázzanak.</p>
					<p>- Finom társaság - folytatta -, jeles egy osztály. Négy év alatt még
                            olvasni sem tanultak meg. Nem ismerik meg a gammát a zétától... De
                            persze, a szőkét megismerik a barnától... Csak nevessenek. Nagyon
                            mulatságos. Mondja csak kérem, a könyvnélkülivel rendben vagyunk?</p>
					<p>Torony András egyszerre leeresztette a könyvet. Nem tudott ugyan a
                            könyvnélküliből sem, egy szót sem, de örült, hogy legalább ettől a
                            feladattól menekül.</p>
					<p>- No kérem, no kérem. Ez sem megy? Steiner!...</p>
					<p>Steiner egy egészen kisnövésű gyerek volt, olyan, mintha nem is a
                            nyolcadikban volna, hanem a negyedikben. Kedves kis zsidó fiú volt,
                            rózsás arcú, de halvány. Valami degeneráltság volt benne, apró orra s
                            előreugró nagy álla volt. A szája olyan volt, mintha fogatlan lett volna
                            már. Mosolyogva állott rendelkezésre, mert kitűnő tanuló volt, s a mai
                            leckével is úgy elkészült, mintha sejtette volna, hogy felelni fog.</p>
					<p>- Halljuk azt a könyvnélkülit.</p>
					<p>Steiner egy hiba nélkül ledarálta.</p>
					<p>- Meddig terjed a görög birodalom kérem?</p>
					<p>- Nyugat-Indiától Hispániáig.</p>
					<p>- Meddig?... Hogy érti ezt kérem?</p>
					<p>- Nagy Sándor Nyugat-Indiáig jutott el.</p>
					<p>- Nagy Sándor?... Hát az a görög birodalom, kérem?</p>
					<p>- Hát nem?</p>
					<p>Koós erre a szemtelen válaszra hallatlanul feldühödött.</p>
					<p>- Hát nem. Nem, kérem. Vegye tudomásul, hogy nem. Akkor azt lehet
                            mondani, hogy Franciaország határai az Uráltól Egyiptom déli sarkáig és
                            a Jeges-tengertől Gibraltárig terjednek. Tekintve, hogy Napóleon ezt az
                            egész területet letiporta.</p>
					<p>Valaki hangosan nevetett.</p>
					<p>- Ugye, nevetséges. Ki volt az, aki nevetett?</p>
					<p>Senki sem felelt. Mindenki egyformán sunyított.</p>
					<p>Koós elengedte az inkvizíciót. Úgyis csak az volt a célja, hogy Steinert
                            sarokba szorítsa.</p>
					<p>- Hát mi volt ennek a birodalomnak a közepe?</p>
					<p>- A Boszporusz.</p>
					<p>- Miii?... Hát hol ez a Boszporusz?</p>
					<p>- Konstantinápoly mellett.</p>
					<p>- Úgy. Hát hol az a Konstantinápoly?</p>
					<p>- A Boszporusz mellett.</p>
					<p>Általános kacagás tört ki.</p>
					<p>- Maga egy jeles földrajztudós, Steiner úr. Mi a fekete, ami nem fehér.
                            Mi a fehér, ami nem fekete. Mi?</p>
					<p>Steiner hallgatott.</p>
					<p>- Tudja maga, hol van Athén? És Spárta? És Syrakusa? És Konstantinápoly?
                            Ezek ott vannak valahol egymás mellett, igen?</p>
					<p>- Igen.</p>
					<p>- Igen?!... És Párizs meg London meg Berlin, az is egy bokorban van.
                            Igen?</p>
					<p>- Nem.</p>
					<p>- Hát hogy gondolja?</p>
					<p>- Mindenik a maga helyén.</p>
					<p>Az egész osztály nevetni kezdett, nagyon mulatságos lett a dolog.</p>
					<p>- Steiner úuuur... Van magának egyáltalán valami fogalma a
                            földrajzról?... Vámos Miksa, menjen csak és hozza el a nagy térképet,
                            Európa térképét. Ezek után igen kíváncsi vagyok, hogy milyen az a
                            térképtudomány, amelyikkel egy nyolcadosztályos rendelkezik.</p>
					<p>Vámos, a tüdővészes, felállott s bukdácsolva sietett ki az osztályból, s
                            azalatt Koós tovább faggatta Steinert a térkép felől, de az egyre
                            zavarosabb feleleteket adott.</p>
					<p>Mikor a térképet felakasztották a fekete táblára, Steinernek ki kellett
                            menni elébe.</p>
					<p>- Na, most mutassa meg, hol van Konstantinápoly?</p>
					<p>Steiner megállott a térkép előtt s elkezdte nézni. Hozzáfogott nézni
                            Spanyolországot. Nem találta.</p>
					<p>- Nem arra, kérem, feljebb, feljebb - gúnyolta Koós.</p>
					<p>Steiner elkezdte nézni Franciaországot, s megtalálta Párizst. Az osztály
                            már annyira kacagott, hogy senki sem bírta tartani a nevetést.</p>
					<p>- És hol van Nyugat-India?</p>
					<p>Steiner ijedten nézte a térképet, s a szeme összevissza kalandozott a
                            különböző színeken.</p>
					<p>- Ázsiában - mondta -, Nagy Sándor keresztülment Perzsián, és a kínai
                            kőfalat megkerülve találta meg az Indiába vezető utat.</p>
					<p>- Hát hol van az a kínai kőfal? Mutassa!</p>
					<p>Steiner hallgatott, s tévedezett a térképen.</p>
					<p>- Ez hallatlan... Pétery...</p>
					<p>- India nem lehet rajta ezen a térképen - mondta iskolásan -, ez Európa
                            térképe. India pedig Ázsia délkeleti sarkában van.</p>
					<p>Koós ráreccsentett Steinerre.</p>
					<p>- Steiner úuur... Maga is odajárt negyvennyolcat ünnepelni? Igen? Miért
                            nem vándorolt ki inkább Indiába?... Hogy történik az, hogy maga ennyire
                            nem ismeri Európa térképét?</p>
					<p>- Tanár úr kérem, én csak két éve vagyok itt.</p>
					<p>- És?</p>
					<p>- Az első négy osztályt Kalocsán végeztem, s mivel igen kicsi voltam, nem
                            kívánták tőlem a tisztelendő páterek, hogy a térképet mutassam. Mivel a
                            feladott anyagot mindig pontosan megtanultam, azzal meg voltak
                            elégedve.</p>
					<p>- Úgy. Szóval India Kalocsán maradt. Hát kérem. Most október nyolcadika
                            van. Ha nekem karácsonyig meg nem tanulja az egész földabroszt, én
                            esküszöm magának, hogy nem eresztem át a görög nyelvből. Igen? Steiner
                            úr!...</p>
					<p>Steiner bekullogott a helyére, s fanyar mosollyal leült.</p>
					<p>Koós azonban tovább elmélkedett</p>
					<p>- Mit tudnak maguk?... Egyáltalán minek járnak maguk iskolába? Minek
                            maguknak a görög nyelv? Meg a földrajz, ha ilyen csekély tudással el
                            tudnak jutni a matúráig? Menjenek kapálni. Menjenek a pult mellé. Aki a
                            rőföt kezébe veszi, annak nem kell a görög aorisztoszokról tudni. Mit
                            akarnak maguk? Hivataltölteléknek készülnek? Hogy lesz magukból ügyvéd
                            meg fészkes micsoda? Na, jól néz ki az az ország, amelyiknek maguk
                            lesznek a vezetői. Tíz év múlva, húsz év múlva. Pöffeszkedni fognak az
                            állásokban. Tudatlanul. Hát kérem, gyerünk tovább... Nem az én
                            feladatom, hogy magukat földrajzra oktassam. Az általános műveltség nem
                            az én beosztásom. Hogy arra neveljem az ifjú urakat. Biztosan a lányok
                            körül több tapasztalatuk van, mint a térkép körül.</p>
					<p>Ezalatt Torony András ott állott a helyén, mint egy torony, s tartotta a
                            könyvet.</p>
					<p>- Üljön le.</p>
					<p>Erre a Torony örömmel leült.</p>
					<p>Most a szolnoki fiút szólította fel, a hírhedt Gondos Márkot.</p>
					<p>Ez gyorsan s hadarva kezdte olvasni a szöveget.</p>
					<p>Koós gyilkos gúnnyal nézte s hallgatta.</p>
					<p>- Szolnokon így olvassák a görögöt? Ez a szolnoki dialektus? A szolnoki
                            görög dialektus? Van magának fogalma a görög hangsúlyról? Mi a
                            hangsúlyos szótag a görögben?</p>
					<p>A fiú hallgatott.</p>
					<p>- Egyáltalán nagyon nem helyeslem, hogy mindenféle idegen iskolákból
                            felvesznek a nyolcadikba tanulókat. Mért nem maradt Szolnokon? Ott még
                            nagyobb ünnepet lehetett volna rendezni október hatodikára. Jobban ki
                            lehetett volna élni a hazafias lelkesedést. Ott még nagyobb csata volt.
                            Damjanich!... Damjanich szelleme lepte meg, kérem? A görög hangsúly
                            szelleme az nem ragadt rá, de a Damjaniché igen? Olvassa csak, kérem,
                            még egyszer azt a szöveget.</p>
					<p>A fiú most már lassan, szinte szótagolva olvasott.</p>
					<p>- Maga is benne van a Fertő-kamarában?</p>
					<p>- Nem.</p>
					<p>- Hogy lehet az?</p>
					<p>A fiú hallgatott.</p>
					<p>- Mert ez valósággal fertő. Fertőző betegség, ahogy maga a görögöt
                            olvassa. Nincs piros cédula ragasztva a maga ajtajára odahaza?</p>
					<p>Az osztály nevetett.</p>
					<p>- S mért nem ment maga pótlónak? Mi kényszerítette rá, hogy görögöt
                            tanuljon? Hiszen ma már lehet szabadon választani, hogy akinek ilyen
                            botfüle van, az ne legyen kénytelen görögöt tanulni, mehet
                            kotlósnak... S milyen szép az a tudomány, amit
                            ott tanítanak. És milyen jó. Ki lehet vándorolni az anyaosztályból. A
                            gyarmatokra. Fel a második emeletre. Ott van a pótlósok terme, nem
                            igaz? Ott aztán lehet napot lopni, szundítani. Nagyon finom. Talán még
                            most is meg lehetne folyamodni. Milyen derék volna, ha a pótlósok
                            szaporodnának egy taggal. Még meg is éljeneznék. Ott igen méltányolják,
                            ha valaki ennyire analfabéta.</p>
					<p>Az osztály hozzá volt szokva, hogy a tanár minden alkalmat megragad arra,
                            hogy viccekkel s alpári csúfolódásokkal szórakoztassa magát és az
                            osztályt.</p>
					<p>S ez így ment mindvégig, a csengetésig. Közben Koós az összes kollégája
                            ellen elhelyezett egy-egy fullánkot, tajtékzott, és prüszkölt. Különben
                            magából a szövegből majdnem semmit sem végzett el.</p>
					<p>Végre csengettek. Csengetéskor bejött a pedellus, és egy ívet adott át
                            Koósnak.</p>
					<p>Ő nagy gőggel vette át az ívet. A tokáját kidüllesztette, elolvasta,
                            aztán intett, hogy legyenek csendben, mert felolvassa.</p>
					<p>Az igazgató küldte a levelet, s abban az volt, hogy a tanári kar a
                            legszigorúbban vette a tegnapi nagy fegyelemsértést, és a dolog
                            megvizsgálására bizottságot küldött ki a tanári testület. Minden diáknak
                            jelentkeznie kell kihallgatásra, ezért délután négy órakor meg kell
                            jelenni a bizottság előtt a tanári szobában.</p>
					<p>Koós ridegen s monoton hangon olvasta fel a rendeletet, azzal egy hosszú
                            szünetet tartva, vette a kalapját, és eltávozott az osztályból.</p>
					<p>Ha egy megjegyzést tett volna, megoldódott volna a hangulat, de így
                            némaság lett, s a fiúk belső izgalommal pakolták össze a könyveiket, s
                            szótlanul s kedvetlenül távoztak el.</p>
					<milestone n="7" unit="endSubChapter"/>
					<milestone n="8" unit="startSubChapter"/>
					<p rend="head">8</p>
					<p>Délután az első óra vallásóra volt.</p>
					<p>A vallástanár, Csapodi, kis kövér ember volt. Sima, széles arca frissen
                            borotválva, kevés bajusza volt, szőkés kis bajusz, amit szeretett volna
                            pederni, de hivatásához nem illett a pedrés, ezért mihelyt megsodorta,
                            mindjárt el is borzolta.</p>
					<p>Egyháztörténelmet tanított ebben az évben, de voltaképpen ez is vallás-
                            és erkölcstanítás volt Kitűnően tudott azon a papi nyelven beszélni,
                            amely a prédikációk nyelve. Megtámadhatatlan általánosságokat mondott
                            kimondhatatlan unalmasan. Igen gyorsan beszélt és nagyon sokat, de
                            sohasem történt meg, hogy valami olyat mondott volna, amit meg lehet
                            jegyezni. Az ő szemében, vagy legalábbis a szavaiban mindenki szent
                            volt, aki valaha az egyház történetében részt vett. Mindenki abszolút
                            tökéletes ember volt, hibátlan, nagylelkű és nagyszellemű, színig telve
                            jóakarattal és bölcsességgel. Mindenki boldogan tűrte a szenvedéseket, s
                            mint az emberi lélek kiválasztottja, boldogan és áhítatosan élt. Egyik
                            szent embert a másiktól csak a neve különböztette meg s az évszámok,
                            amelyeket pontosan meg kellett tanulni. Különben sem a kort, sem a
                            társadalmi vagy kulturális különbségeket nem lehetett megismerni. A
                            háromszáz év előtti papok ugyanazok voltak, mint a mostaniak, nem volt
                            különbség a minőségben. Szentek galériája élt benne, aki bejutott a
                            reformáció történelmébe, az mind kifogástalan és tökéletes lény lett.
                            Különben ragaszkodott a könyv betűihez, amelyekhez semmit hozzá nem tett
                            és semmit el nem vett belőle. Magyarázata sima és folyamatos
                            leckefelmondás volt, amit csak erkölcstani fejtegetésekkel bővített ki.
                            De ezek a fejtegetések viszont benne voltak a tavalyi, harmadévi s
                            nyolcadévi tankönyvekben. Mind a nyolc osztályban ő tanította a vallást,
                            s mindegy volt, hogy melyik tankönyv szövegével egészítette ki az
                            előadását.</p>
					<p>Tőle nem lehetett hallani soha olyan megjegyzést, ami sajátja lett volna.
                            Beszéde olajozott síneken futott zajtalanul és zökkenő nélkül, csak az
                            az egy csodálatos volt benne, hogy oly simán és folyamatosan tudott
                            beszélni, mint egy gép, amelyet ha felhúznak, az többet nem téved el s
                            addig jár, míg végére nem jut az időnek, amennyire felhúzták.</p>
					<p>Jómódú ember volt, mert gazdagon házasodott. Itt helyben, úgy is kapta
                            meg az állást, a legbefolyásosabb egyháztag veje volt, s a felesége,
                            mint mindenki tudta, megcsalta, mégpedig igen sűrűn változtatva az
                            udvarlókat. Most egy tanító volt a kedvence, aki csak tavaly jött a
                            városba, s szőke haja volt, középen elválasztva. A fiúk csak azon
                            csodálkoztak, hogy egy elemi iskolai tanító is be tud jutni az asszony
                            kegyeibe. A tanár nem szokott a felesége dolgaiból tragédiát csinálni,
                            mindig a legjobb viszonyban volt azokkal, akik a feleségének éppen
                            udvaroltak, úgy látszik, ezzel akarta elejét venni a botránynak. Nyíltan
                            járt velük az utcán s társaságban, s nem tudták lerázni a nyakukról, s
                            csak akkor szakított velük, ha egy újabb jelölt került, mikor is
                            ugyanolyan kitartással sürgölődött az új gavallér mellett.</p>
					<p>A piculás bank volt a főszerelme, ahol napibiztos volt, és egy
                            másodpercet nem késett. Bár az iskolában sem szokott késni. Abban a
                            pillanatban, mikor csengettek, már vette a kalapját és ment az
                            osztályba, hogy szabályszerű előadásait megtartsa.</p>
					<p>Semmi tisztelet nem vette körül, senki sem tanulta meg a leckét, amit
                            feladott; a nyolc év úgy tűnt el, mint a semmi. Nyomtalanul és békésen,
                            mert elégtelent még sohasem adott senkinek.</p>
					<p>A mai órája is olyan volt, mint a többi. Hozzáfogott az előadáshoz és
                            csöndes unalommal folyt az óra.</p>
					<p>Az óra második felében feleltetett, de az is úgy folyt le, hogy
                            felszólított valakit, s mikor az már a második mondatnál belesült a
                            leckébe, átvette a szót, s ő beszélt helyette, ugyanazon a monoton, sima
                            módon, kövér kis kezeit összetette és izgalom és bánat nélkül tartott
                            előadást, elmondva újra s újra ugyanazokat a megjegyezhetetlen
                            mondatokat, míg csak a csengetés be nem következett.</p>
					<p>Így történt meg, hogy ez az iskola a tökéletes vallástalanság szellemében
                            őrizte meg a fiúkat. Nem is vallástalanság, csak vallásnélküliség volt
                            az. Isten, erkölcs, jócselekedetek. Ezek voltak az ő szakadatlan témái,
                            s írni kellett volna a mondatait, mert azok mintaképei voltak a
                            szürkeségnek.</p>
					<p>Nyolc év alatt senki sem tudott rájönni, mit ért ő Isten alatt, s mik
                            azok a jócselekedetek, amelyeket az erkölcs parancsol és vezérel.</p>
					<p>Senki sem gondolt az ő óráin arra, hogy van világ, s hogy a világban az
                            emberek élete különbözőképpen folyik. Igen, ott volt a Bűn, amely
                            elárasztja csábításaival a halandókat, akik beleesnek az örvénybe, de
                            Isten kegyelme kimenti őket.</p>
					<p>Ám ezt nem hangsúlyozta. Nem érezte, hogy neki volna a legnagyobb
                            feladata ezeknek a fiatal lelkeknek a megreformálásában. Nem érezte,
                            hogy neki kellene megadni azt a lelki alapot, amely később megmentse az
                            embereket, akik valóban szembe kerülnek azokkal a csábításokkal.
                            Senkit sem ismert közelebbről a növendékei közül. Senkinek nem tudott
                            semmi dolgáról. Ez nagyon nehéz munka lett volna, mert akkor
                            foglalkoznia kellett volna velük, s személyesen is befolyásolni. Sokkal
                            könnyebb és kényelmesebb volt pontosan megjelenni az órán, s a maga
                            módszere szerint végigbeszélni.</p>
					<p>A fiúk úgy tekintették ezeket az órákat, mint valami kényszerrabságot,
                            amit el kell szenvedni.</p>
					<p>Mikor jött a megváltó csengetés, felszabadultak, kinyújtózkodtak, és
                            hozzáfogtak birkózni és verekedni.</p>
					<p>Utolsó óra volt a földrajz.</p>
					<p>Összefoglaló természettudományi földrajzot tanított ebben az évben
                            Kasznár, a természetrajztanár. Ez egy rendkívül kövér ember volt, csupa
                            szakáll, és oly pálinkaszagú, hogy nem lehetett a közelében lenni.
                            Református pap volt, aki már több ízben cserélte a parókiát tanszékkel.
                            Átkos szenvedélye volt az ital. Hozzá kellett menni a természetrajzi
                            szertárba, ahol a padok úgy voltak építve emelkedően, mint a színházban.
                            Nagy térképek lógtak a falakon s bonctani képek. Egy sarokban
                            üvegszekrényben egy csontváz állott, s a tanár szekrényében pálinkás
                            üveg, s nem egyszer megtörtént, hogy előadás közben kivette a butykost s
                            ivott belőle.</p>
					<p>Ez a tanár jól tudta az anyagát, nagyon értelmes volt, s okos dolgokat
                            mondott. Szerettek is az órájára járni, mert felvilágosodottan beszélt,
                            s racionális felfogása volt a dolgokról. Nem félt attól, hogy cinikusan
                            beszéljen az emberről, mint állatról, s most az általános földismeret
                            keretében érdekes dolgokat mondott a földgömb különböző részein lakó
                            emberek életéről.</p>
					<p>Magyarázni nem szeretett. Feleltetés közben fűzte hozzá a témákhoz a
                            megjegyzéseit. A leckét felolvastatta egyik fiúval, s kibővítette
                            sokszor olyan drasztikus magyarázatokkal, hogy a szemérmesebb fiúk
                            pirultak, a többiek pedig röhögtek.</p>
					<p>Furcsa szokása volt, hogy törtszámokkal osztályozott. 1/2, 2/3, 3/4 volt
                            a kedves száma. Konferencián aztán összeadta a számjegyeket, amiket
                            osztályozott, s elosztva az összes felelések számával, kijött neki, hogy
                            milyen kalkulusa van az illetőnek. Ebből aztán nem engedett, s neki
                            közömbös volt, ha valaki más tárgyakból színjeles volt is, ha az ő
                            osztályozása alapján 2,6 jött ki, akkor ő hármast adott neki.</p>
					<p>Alapjában véve az ő órái is nyomtalanul tűntek el a fiúk emlékezetében.
                            Nem tanultak semmit. Úgy emlékeztek vissza ezekre az órákra, mint
                            valami cirkuszra.</p>
					<p>Kasznár aztán igazán egyetlen növendékét sem ismerte. Állandó kábulatában
                            teljesen magába zárkózva élt. Emberkerülő volt. A tanári szobába csak
                            akkor ment be, ha külön berendelték. Itt élt ebben a két nagy
                            helyiségben. Folyton itt volt, akkor is, ha nem volt semmi dolga.
                            Családi élete igen boldogtalan volt átkos szenvedélye miatt. Sok
                            gyermeke volt és mind nyomorék; egyik süket volt, a másik törpe vagy
                            sánta, hátgerincsorvadásos. A felesége igen vékony, sápadt kis asszonyka
                            volt, akit senki sem látott házon kívül soha. Cseléd nélkül végezte az
                            egész háztartást, éspedig a legszűkebb körülmények közt, mert az ura
                            alig adott haza valamit a fizetéséből, a többit elitta.</p>
					<p>De órán igen szigorú igyekezett lenni, követelte a tanulást, s igen nagy
                            véleménye volt a tudományáról. Annak a realista generációnak volt a
                            tagja, amelyik az empirikus tudományt tekintette csak tudománynak, s
                            ezzel a nagy hitével valamit mégis beleiktatott a növendékeibe: az élet
                            megbecsülésének és tiszteletének érzését.</p>
					<p>Ezért nem tudott pap lenni. Unta s lenézte ezt a hivatást, amelynek semmi
                            racionális alapja nem volt. Egyszer a fiúk előtt részeg fővel azt
                            mondta, hogy: “olyan úrnak nem tud szolgálni, aki nincs... Ez van -
                            mondta, s rámutatott a csontvázra. - De ki tudja megmutatni az Isten
                            csontvázát, vérkeringését, agyműködését?... vagy csak szükségszerűségét
                            is?...”</p>
					<p>A fiúk röhögtek az ilyen mondásokon, de benne maradt a lelkükben, s
                            később, a háború alatt a Kasznár tanítványai az ő szavára hivatkoztak
                            nemegyszer, hogy: igaza volt a vén részegesnek.</p>
					<p>Ma csöndesen telt el az óra, mindenki hallgatott, mert óra után menni
                            kellett le a tanáriba a kihallgatásra.</p>
					<p>Negyven év múlva az író azt gondolja, hogy ezek közül a tanárok közül egy
                            sem volt, aki méltó lett volna az állására.</p>
					<p>Sőt úgy gondolja, hogy az egész kor a legsajnálatosabb tévedésben volt a
                            tanár szerepe felől. A kor egyáltalában semmibe sem vette a tanárt, mint
                            tényezőt. Fölösleges és szükséges rossznak tekintette, viszont a tanári
                            fizetést valami csalogató mézes hordónak, s mindazok, akiknek valami
                            beleszólásuk volt a tanárválasztásban, azon az alapon szavaztak, hogy
                            kinek mi haszna lesz abból, hogy egy új tanár kerül a városba.</p>
					<p>Olyan magasabb szociális vagy szellemi gondolat, hogy a tanár a jövő
                            nemzedék irányítója, senkinek sem jutott eszébe.</p>
					<p>Ha az ember negyven év múlva meggondolja, úgy néz erre a régen elmúlt
                            korra, mint az őrültek házára. Ennyire felelősség nélkül, terv nélkül,
                            céltalanul élni. Milyen jó volna, ha már akkor céltudatos és
                            tervgazdálkodás folyt volna legalább a középiskolában. Ezekből a
                            növendékekből semmi sem lett. Ivócimbora, kártyapajtás, kuglizó
                            kolléga, s főleg pletykázó, pénzharácsoló kiskaliberű szemétnép.
                            Magyarország átaludt megint egy nemzedéket.</p>
					<milestone n="8" unit="endSubChapter"/>
					<milestone n="9" unit="startSubChapter"/>
					<p rend="head">9</p>
					<p>Csak Nyilasnak nem kellett vallania, ő hazament, szégyenkezve, hogy
                            kimaradt a büntetőhadjáratból. Nem örült neki, hogy menekül, mert benne
                            élt az emberi szolidaritás érzése. De nem volt joga a büntetésre, mert
                            nem követte el a bűnt. Úgy érezte, mintha ezzel kiesett volna az osztály
                            közösségéből, s ez nagyobb szégyen volt számára, mint a legkeményebb
                            büntetés.</p>
					<p>A fiúk ott zsúfolódtak a tanári szoba előhelyiségében.</p>
					<p>Dideregtek s nevettek. Egymást lökdöstek és gonosz megjegyzéseket
                            tettek.</p>
					<p>A rendszer most munkába vette őket.</p>
					<p>Erre nevelték a fiatal generációt, fegyelemre és meghunyászkodásra. Úgy
                            látszik, ennek a kornak arra volt szüksége. Hogy elkerüljék a nagy
                            rázkódtatásokat, a társadalom azzal védekezett, hogy már a legfiatalabb
                            korban veréssel és fegyelemmel összetörjék az egyéni szabadságot.</p>
					<p>Ha a fiatalság arra neveltetett, hogy az állam nyakán éljen majd a
                            jövőben, meg kellett tanulni a kullancs lapulását, vagyis a
                            fegyelmet.</p>
					<milestone n="9" unit="endSubChapter"/>
				</div>
				<div type="chapter">
					<head>MÁSODIK FEJEZET</head>
					<p>amelyben lefolyik a nagy inkvizíció,
                            amelynek célja a szörnyű bűnösök kiderítése s egyben az ifjúság
                            ellenszegülő karakterének megtörése, mert hiszen ebben az időben az
                            egész középiskolai oktatásnak legfőbb célja a hű és engedelmes
                            állampolgárok nevelése.</p>
					<milestone n="1" unit="startSubChapter"/>
					<p rend="head">1</p>
					<p>Tehát 1899. okt. nyolcadikán délután négy órakor a gimnázium - az akkori
                            modern iskolaépítészetnek ez a kaszárnyatípusa, ahol egy sarok nem
                            volt, ami kedves és kellemes lehetett volna, s aminek a sivárságát csak
                            a gyermeki fantázia és gyermeki kedély bírta megszokni - kieresztette
                            magából a diákrajokat, mint a kaptár a méheket.</p>
					<p>Hét osztály diáknépe szétoszlott, s mindenki csak arról beszélt, hogy a
                            nyolcadikosok be maradtak zárva.</p>
					<p>Ott maradt az egész nyolcadik osztály, s felmentek a nagy lépcsőn az
                            emeletre, ahol a lépcső kettéoszlik, s jobbról abba az előszobába
                            torlódtak, amely közös előterme az igazgatói és a tanári szobának.</p>
					<p>A szoba elég keskeny ahhoz, hogy ennyi fiú gyűljön össze benne. De be
                            kellett menni mindenkinek, s a pedellus, a derék Kátai odaállott az
                            ajtóba parancs szerint, mint egy börtönőr, belől a szobában, s a diákok
                            látták, hogy be vannak fogva.</p>
					<p>Hisz ez volt a cél, hogy megéreztessék velük a fogság érzését. Ha a
                            tanári kar s az igazgató nem is csinálta tervszerűen, de az a magasabb
                            rendeltetése volt ennek az intézkedésnek, hogy az iskola növendékei ki
                            ne menjenek az életbe úgy, hogy meg ne ismerkedjenek ezzel az érzéssel.
                            A közösségnek, az életnek, nagy szüksége volt arra, hogy a fiatal s
                            szabad és csapongó lelkek ne oszolhassanak el az iskola falai közül
                            úgy, hogy előiskolát ne kapjanak az élet e legsúlyosabb törvényéből:
                            hogy minden ember az állam foglya.</p>
					<p>Ebben az időben már ott tartott az emberiség, hogy az állam, amelyet
                            annyi ezer év alatt felépített a maga szükségére s hasznára, felibe nőtt
                            s mint valami félelmetes Moloch, elnyelte a saját gyermekeit. Legalábbis
                            rabságban tartotta, úgyhogy azoknak csak bizonyos szabad mozgást
                            engedélyezett, megjelölt utakon, de azokról az utakról letérni nem
                            lehetett, s aki mégis letért, annak azonnal s szigorúan a körmére
                            koppintottak. Mint a nyáj, amelynek szabad volt legelni, amerre a
                            pásztor akarta terelni őket, de nem volt szabad kitérni, tilosba menni,
                            telekkönyvileg elzárt területekre kalandozni. Nem a fű és a rét volt az
                            irányadó, hanem a határok. S hiába volt a bárányok számára a láthatatlan
                            vonalon túl szebb és selymesebb a pázsit, arra menni tilos volt, s arra
                            való volt a pásztor és annak az alkalmazottja, a rendőreb, hogy a szelíd
                            állatokat elterelje a tilostól. Ezt kellett beleiktatni az ifjúság
                            lelkébe is. Hogy ha majd felnőttek lesznek nemsokára, tudják, s ott
                            égjen a lelkükben a törvény, hogy mi szabad és mi nem. De legalább
                            hamarabb kezdődne a dolog s hamarabb lehetne keresztülesni rajta. A
                            bezsúfolt fiúk nyája egyre izgatottabb lett. Nevetés és kuncogás tört ki
                            minden pillanatban. Oly furcsa volt az, hogy ebben a keskeny szobában
                            ott kell állniok, összekötött könyveiket cipelve s kíváncsian s
                            izgalommal várva a fejleményeket.</p>
					<p>- Most felakasztanak bennünket.</p>
					<p>- Ácsolják ott benn a bitókat.</p>
					<p>- Hallod a kopogást?</p>
					<p>- Dehogy, a puskákat töltik.</p>
					<p>- Főbe fognak lőni?</p>
					<p>- Egy lat puskapor?</p>
					<p>Apró szavak sercegtek, mert a fiatal lélek humorba fojtja az izgalmát,
                            nem ismerve a veszélyt, ami fenyegeti.</p>
					<p>A percek teltek, tíz perccé lett az idő, s csak ott kellett állani az
                            egyik lábról a másikra helyezkedve.</p>
					<p>Ez a várakozás, ez a megvárakoztatás a leghatalmasabb fegyver minden
                            hatalom kezében. Később, mikor a nagyurak előszobájában kellett ezeknek
                            a fiúknak várakozni, gyakran eszükbe jutott, hogy hogyan állottak ott az
                            előszobában a Kátai őrizete alatt. A várakozás. Mikor csak egy percre
                            van szükség, hogy a folyamodó megmondja a hosszú idő alatt felgyűlt
                            mondanivalóját, s az utolsó negyedórák valami kiállhatatlan izgalomba
                            sűrűsítik a feszültséget, míg végre szinte robban a kétségbeesés, s
                            mikorra valósággal a Hatalom színe elé kerül, elernyed, elgyávul, s már
                            azt sem bánja, ha semmi sem történik, csak túlessen a dolgon.</p>
					<p>De mit csinálnak odabenn a tanárok. Mire várnak, mért állatják itt őket,
                            mikor mennyivel jobb volna kint lenni a szabadban, legalább engednék,
                            hogy az iskola udvarán lehetnének, futkározhatnának, birkózhatnának,
                            egymást kergethetnék, s a tornaszereken erejüket próbálhatnák. De nem,
                            itt kell állani, ebben a szűk helyiségben, s szívni egymás gőzét és
                            izzadtságának szagát s ijedtségének lelki páráját. Az arcok kipirulnak,
                            a szemek betegesen fénylenek, az ajkak remegni kezdenek. Már vannak
                            gyerekek, kik nem bírják az izgalmat, s nem értik, senki sem érti, hogy
                            mit akar hát velük a tanári testület, hogy ennyi ideig senki se szól
                            hozzájuk, csak itt kell állaniok s fáradni a lábaknak és a
                            szíveknek.</p>
					<p>Nem tudják, hogy ez most az igazi érettségi. Nem az, mikor le kell
                            felelni abból, amit tudnak, hanem ez a tortúra, amin keresztüleresztik
                            őket. Nem ők csinálják s nem a tanárok csinálják, ennek a kornak az
                            élete csinálja. A polgár nem számít. A polgár csak anyag, amellyel a
                            hivatalok kényük-kedvük szerint bánnak el. S az ifjúság ebben az
                            előkészítő poshasztóban kell hogy keresztülmenjen. Kell az, hogy
                            megtanulja, hogy neki semmi akarata, semmi joga, semmi szabadsága
                            nincs. Hogy lehetne másképp abba a nagy igába beletörni s
                            belekényszeríteni őket, ami rájuk vár az életben. Hogy lehetne egyetlen
                            parancsszóval tíz, tizenöt év múlva valamennyiüket berendelni egy
                            szörnyűséges forgatagba, ahol megszűnik minden egyéniség, minden akarat,
                            minden emberi érdek, csak egyetlen parancsoló szó küldi őket bele a
                            vérbe és a vasba. Itt kell kezdeni a preparálást, ebben a korban. Vagy
                            még sokkal hamarabb, mert hiszen ma már mind készen vannak. Nyolc
                            esztendő harca tanította meg őket arra, hogy erről a kellemetlen
                            délutánról senki sem maradt el, senki sem szökött, senki sem lógott meg.
                            Már az első évben, mikor a beiratkozásra hozta őket a szülőjük, kézen
                            fogva, s mikor legelőször állottak fel a tanár szólítására, már akkor
                            megkapták az első fegyelmezést, az első leckét a vak
                            engedelmességből.</p>
					<p>A legnagyobb csoda, hogy mégis valamit elsajátítottak a tudományokból.
                            Mert hogy lehet tanulni parancsszóra, fegyelemre és merev vonalak közt?
                            Tanulni csak szabadon lehet, a lélek minden erőit megnyitva s minden
                            korlátot levetve. De ezeknek az iskoláknak a szelleme az volt, hogy ki
                            kell kapcsolni a szabad gondolatot, a vizsgálást és a megértést. Nem
                            megérteni, csak felfogni volt szabad, s csak a memória segítségével
                            beidegzeni azt, amit elébük adtak, s rájuk parancsoltak. Egy külön
                            képességet nevelt ki bennük az iskolai drill, azt, hogy önmaguktól
                            elválva kellett magukba préselni a mások gondolatait. Nyolc év
                            szenvedése virágzott itt ki most, hogy nem lázadtak fel, sőt eszébe sem
                            jutott senkinek, hogy még fel is lehetne lázadni.</p>
					<p>Csak ott állottak tehát a jövendő adófizetői, a jövendő hivatalkeresői, a
                            jövendő katonái. S igyekeztek egy kis vidámsággal, egy kis humorral
                            elviselhetővé tenni a sorsot.</p>
					<p>Kátait vették hirtelen célba.</p>
					<p>- Kátai bácsi, mi van?</p>
					<p>- Kátai bácsi, van-e vajas zsemléje?</p>
					<p>- Kátai bácsi, éhesek vagyunk, itt van két krajcár, hozzon egy
                            kiflit.</p>
					<p>- Jó száraz kiflit, Kátai bácsi, tudja, amilyet odalent árul a
                            portásfülkében.</p>
					<p>- Tavalyi kiflit.</p>
					<p>- Penészes kiflit.</p>
					<p>- Nekem dupla adag penészt, de zöldet kérek.</p>
					<p>S minden szó után kicsattanó kacagás.</p>
					<p>És Kátai, a hatalom szolgája, kénytelen eltűrni a vicceket és az ugratást
                            és a csipkelődést, mert mégis nincs az oldalán fegyver; csak egy szegény
                            sovány tüdővészes ember, aki a hatalmas iskolaépületnek a nedves
                            pincelakásában lakik; a felesége is oly sovány és halavány, mint akibe
                            csak hálni jár a lélek, s a gyerekei is olyanok, mint a kórházi beteg
                            gyermekek, mert az épület úgy van megépítve, hogy a szolga a föld alatt
                            lakik, jó sötét, levegőtlen szobában, amelynek az ablakai fent a
                            magasban vannak, mint a börtönablakok, s ha ott kell aludni egy hosszú
                            télen át, lefogy az arcokról a pirosság. De Kátai ezt nem tudja, mert
                            azelőtt suszter volt, s a suszterműhelyek sem jobbak, ott is csak a
                            betegség miazmái élnek és virítanak, s most mégis kijárhat a mélyből, s
                            itt tartózkodik nappal a cúgos és hideg folyosókon s az előszobákban s
                            a lépcsőházban, ahol majdnem elviszi az isten szele. Dehogy az istené,
                            az agyafúrt ördögé, aki kitalálta az üvegajtók nélküli légvonatot, ahol
                            neki folyton futnia kell, felsőkabát és kalap nélkül.</p>
					<p>Kátai végre elunja a nagy diákok heccelődését, s keservesen szól
                            rájuk:</p>
					<p>- Inkább hallgatnánk.</p>
					<p>Erre a szóra kitör a végeérhetetlen kacagás.</p>
					<p>- Költői többes.</p>
					<p>- Hatalmi többes.</p>
					<p>- Kátai, az igazgató úr helyettese.</p>
					<p>S Kátai sápadtan s ellenségesen néz bele a csoportba, amelyik még mindig
                            nem ismeri az életet, s merészel gúnyt űzni a hatalom szolgájával.</p>
					<p>Már olyan indulatban van a szolga, hogy az arcán vörös foltok gyúlnak ki,
                            s kék szeme szikrázik, a keze ökölbe szorul, mert azért önérzet van
                            benne, őt sem destruálta még eléggé az élet, a régi szabad, önálló
                            iparosönérzet ébred fel benne, az adófizető polgár önérzete, aki jogot
                            akar formálni ahhoz, hogy élő ember legyen, szabad polgár, s megalázva
                            érzi magát, hogy a diákság nem tiszteli benne a tekintélyt.</p>
					<p>Hirtelen nyílik az ajtó, s a vallástanár jelenik meg felettük.</p>
					<p>Azonnal mély csend, halálos csend.</p>
					<p>- Kérem... - és a csend egyre mélyebb lesz. Vannak, akik háttal voltak
                            ennek az ajtónak, azok most odafordulnak és várnak, s már a büntetéstől
                            félnek, ha meghallották a tanárok, hogy a pedellust sértegették... -
                            Kérem - mondja a tanár ünnepélyesen és a hangjával gurgulázva -, kérem,
                            legyenek itt csendben... Nagyon szép dolog, hogy mikor... azért vannak
                            jelen... hogy a hibáik alól kimentsék magukat, akkor ilyen fertelmes
                            lármát csapnak... Nagyon szép... Kérem, névsor szerint tessék egyenként
                            belépni, és viseljék magukat illedelmesen... Ábris Ferenc...</p>
					<p>Az előszoba legutolsó sarkából hirtelen halálos ijedtséggel s teljesen
                            fejvesztetten furakodik elő egy vékony fiú. A könyveit görcsösen
                            szorítja a hóna alatt. Nem gondolta, hogy névsor szerint fog menni a
                            vallatás, mivel pedig ő a legártatlanabb az egészben, tehát a dolgon
                            kívülállónak képzelte magát. Azt hitte, hogy a nagyobb kolomposokat
                            fogják először kihallgatni, s most nagyon meg van rettenve, hogy éppen
                            őneki kell megkezdeni, mikor ő soha semmit se tudott s nem bírt
                            kezdeményezni. Nem volt elkészülve erre a feleletre, s most
                            eszeveszetten megy előre, s minden fiú lök rajta egyet, míg végre az
                            ajtóhoz ér és bemegy, s becsukódik utána a nagy barna, sárgán
                            flóderozott ajtó.</p>
					<p>Sápadtan és tétovázva áll meg bent.</p>
					<p>A nagy tanári szobában csak hárman vannak. A történelemtanár az elnök,
                            ott ül középen, mellette ül Koós, a görögtanár, és a másik oldalon odaül
                            a vallástanár.</p>
					<p>- Na álljon ide elibünk. Hát mért nem jön ide? - szól rá a görögtanár, s
                            nagy szemeit vészjóslóan forgatja. Mint egy bulldog, ahogy szokott.
                            Vastag ajkai felett a kevés deres bajusz rákunkorodik, s fejét előre
                            nyújtja, hogy rövid nyaka hosszabb legyen. Nagyon harapós.</p>
					<p>- Mondja el, kérem, hogy történt a dolog - szól a történelemtanár
                            szenvtelen hangon, s felnéz a plafonra, mint aki álmodik, s nincs is
                            jelen ebben a prózai jelenetben, amely szemmelláthatóan nem
                            érdekli.</p>
					<p>Ábris megáll sután s ijedten a hosszú zöld asztal előtt középen, s
                            megremeg. Nagyon sovány és nagyon kócos. Egy igen szegény földmívesnek a
                            fia, az elemi iskolában szerencsétlenségére a tanító ambicionálta, hogy
                            az osztályból valaki a gimnáziumba kerüljön, s a szüleit rábeszélte,
                            hogy taníttassák a fiút. Így került a gimnáziumba, s most már nyolcadik
                            esztendeje eszi otthon a rántott levest reggel, hogy utána iskolába
                            menjen. Délben, mikor hazamegy, rendszerint nincsen ebéd, csak kenyeret
                            vág, s valamit harap hozzá. Egy savanyú ugorkát vagy paprikát vagy egy
                            kis szalonnát, mert náluk csak kétszer esznek egy nap, s ő mind a két
                            étkezésből kimarad, mert nem lehet összeegyeztetni az iskolai renddel.
                            Az iskolához az kell, hogy mint a polgári osztálynál szokás, reggel kávé
                            legyen az asztalon, délben három tál étel s vacsorára megint két étel.
                            Ezt az ő kedvéért azok a szülők nem tudják megcsinálni, akik nyáron
                            hajnalban mennek ki a mezőre, s este későn jönnek haza. Neki még így is
                            előjogai vannak, összevissza eszik tehát, s amellett oly vékony, mint
                            egy agár, s oly fáradt, sosincs kedve se tornázni, se tanulni... Csak
                            lopja a napot, amit a testvérei, akik be vannak fogva a tanyán, nagyon
                            irigyelnek s rossz néven vesznek, mert ő a becézett, a diák, aki sohase
                            fog kapálni és szántani, hanem úr lesz.</p>
					<p>Ábris Ferke ott áll a három tanár előtt, s nincs semmi mondanivalója.</p>
					<p>- Na kérem, mért nem beszél? Hogy támadt ez a zendülés? Ki volt, aki
                            legelőször kimondta, hogy szombaton nem kell ittmaradni órán, hanem ki
                            kell menni a Paradicsomkertbe, s megkoszorúzni a hősök szobrát?</p>
					<p>Ábris Ferke hallgat, s nem tudja. Valóban nem tudja, mert nem is gondolt
                            rá. Nem képzelte, hogy neki kell számot adni erről az egész heccről, de
                            meg nem is szeret ilyenbe avatkozni. Hozzá van szokva odahaza, hogy a
                            környezet, a parasztok, azok mind hallgatással intézik el a dolgokat.
                            Tanúvallomás? Mire az? Csak bajt hoz a nyakára annak, aki megteszi.</p>
					<p>- Tanár úr kérem, én csak mentem a többivel.</p>
					<p>- Hogyhogy ment a többivel? Hogy ment? Mért ment? Nem olyan buta talán,
                            hogy ha valamit nem ért meg, akkor is megteszi, ha semmit sem ért
                            belőle? - kiáltott rá Koós.</p>
					<p>Ábris Feri hallgatott, s maga elé nézett.</p>
					<p>- Nahát beszéljen kérem - mondta a vallástanár kegyes hangon -,
                            mindnyájuknak az válik javára, ha minél előbb tiszta képet kapunk arról,
                            hogy mi történt.</p>
					<p>Ábris csak nézett maga elé.</p>
					<p>- Én, kérem, a padban ültem, s tanultam a napi leckét. Átismételtem, s
                            egyszer csak nagy volt a lárma, aztán mindenki azt mondta, hogy megyünk.
                            Akkor én is mentem, mert mindenki ment.</p>
					<p>A görögtanár legyintett, ezzel azt jelezve, hogy ez a legsötétebb,
                            legbutább ember a világon, ezzel nem érdemes szóba se állani.</p>
					<p>De a történelemtanár elszánt programjához híven még egy kérdést tett
                            fel.</p>
					<p>- Most mondja el, kérem, hogy mentek ki, s odakint mi történt?</p>
					<p>Ábris hallgatott. Vékony kis ruhája elvásott volt, a nadrágja a térden
                            kikúposodott. Nagyon gyenge vásári áru volt. Az iskolában a sok üléstől
                            kitáskásodik. A zsebei tele vannak, s azok is lecsüngenek, az ujja
                            rövid, oly árván és ágrólszakadtan állott ott a három kövér, jó húsú, jó
                            ruhájú tanár előtt, mint egy szegény mételyes bárány. Mi lesz ebből, ha
                            leteszi az érettségit? Az apja már beszélt a mezőrendőrség kapitányával
                            s kérte, hogy a fiát, ha végez, vegye fel a hivatalba, s az meg is
                            ígérte, mert választás következik, s akkor az öreg Ábris jó lesz
                            kolomposnak. Szerencséje van a fiúnak, hogy így összeesik a kettő, a
                            választás a jövő télen, így meg is fogja kapni az írnokságot, s akkor ő
                            lesz a mezőrendőrségen az, akihez a sok kis lopás s efféle tartozik.
                            Bizony, úr lesz, akkor majd egy kicsit rendbe jön, mert fizetést kap s
                            hivatala lesz... Az apa már ezt előre látta, s mivel az apa volt az
                            ambiciózus és nagyszájú, hát azért kell neki tanulni, hogy az apa
                            keríthesse majd a fia segítségével a kezébe a vezető szerepet a
                            pusztán...</p>
					<p>- Nem történt semmi, tanár úr kérem. Én tanultam, mert rögtön csengetés
                            volt, és a számtantanár úr igen pontos, csengetéskor már belép, és első
                            óra számtan volt...</p>
					<p>- Szóval csengetés előtt történt.</p>
					<p>- Nem tudom, csak féltem, hogy rögtön csengetnek. És ezért nem figyeltem
                            semmire, csak mikor mondták, hogy menni kell már.</p>
					<p>- Ki mondta?</p>
					<p>- Mindenki.</p>
					<p>- Nyilas nem ment. Tudja?</p>
					<p>- Azt tudom, hogy ő ott maradt az osztályban még.</p>
					<p>- Maga mért nem maradt ott?</p>
					<p>- Kérem szépen, mindenki ment.</p>
					<p>- Nyilas nem ment</p>
					<p>- Ő az igazgató úr öccse.</p>
					<p>- És?</p>
					<p>- Aztán igen szép rendben kimentünk, kettős sorokban, s az utcán hazafias
                            dalokat énekeltünk. Odakint körbe állottunk a hősök síremléke előtt, és
                            ottan volt ének és szónoklat.</p>
					<p>- Ki szónokolt?</p>
					<p>De most Ábrisnak az jutott eszébe, hogy nem lesz jó Pétery Pistát
                            elárulni, mert a Pétery-birtok ott van mellettük, s nekik csak egy
                            “hétforintos földjük” van, ellenben Péteryék igen nagy birtokosok, hát
                            az apjának nagyon kellemetlen lenne, ha a Pétery anyja, aki kardos
                            asszony, valamiképpen bosszút állana az ő apján.</p>
					<p>Megcsavarta hát a nyakát, s azt mondta:</p>
					<p>- Én nem emlékszem, tanár úr kérem.</p>
					<p>- Nem emlékszik? Hát hogy lehet az? Elvesztette az
                            emlékezőtehetségét?</p>
					<p>De Ábris csak hallgatott.</p>
					<p>- Hát kérem, ne töltsük az időt - mondta az elnök -, mert sohasem érünk a
                            végére.</p>
					<p>- Menjen el kérem, szégyellje magát. Egy nyolcadosztályosnak már
                            emlékezni kell. Azt megértem, hogy görög órán nem emlékszik semmire.
                            Különben lesz rá gondom, hogy ott is visszaemlékezzék... Hogy minek
                            taníttatják az ilyen emberek a gyerekeiket. Hát nem lett volna jobb, ha
                            otthon marad, és hajtja a lovat, meg őrzi a birkát...</p>
					<p>- Na menjen kérem, menjen. Tessék beszólítani a következőt... Ne arra
                            menjen kérem, hanem a középajtón ki, s azonnal távozzon az épületből.
                            Nem szabad a többiekkel érintkezni. Menjen haza.</p>
					<p>- Igenis, köszönöm szépen - mondta Ábris Feri, és boldogan ment ki. Úgy
                            érezte, hogy ezt megúszta.</p>
					<p>Már akkor a vallástanár kiszólt az előszobába:</p>
					<p>- Altmann Samu.</p>
					<p>Bejött Altmann.</p>
					<p>Azonnal látta, mi a tennivalója. Odaállott arra a helyre, ahonnan Ábrist
                            eltávozni látta. Éppen olyan rangasz volt, mint az, de zsidó volt, és az
                            arcáról hiányzott az a paraszt kétségbeesés. Nagy orrát húzogatta, és
                            szemeit összehunyorította. Fejét félrefordította, s úgy nézett vissza a
                            tanárokra, s ő is el volt szánva, hogy olyan óvatos lesz, amilyen csak
                            tud lenni. Nem volt jó tanuló soha, de az apja, a szappanos, apró
                            hiteleket adott a parasztoknak, nagyon jól tudta, hogy nem kell ahhoz
                            lumennek lenni, hogy a fiából jó ügyvéd legyen, hát nem sokat búsult
                            rajta, hogy a fia sose hozott haza valami briliáns bizonyítványt. Nem
                            baj, zsidófiú úgysem kap tandíj elengedést, sőt sokkal magasabb díjat
                            fizet, de csak elvégezze az iskolákat, a végén úgyis attól függ, hogy
                            milyen ügyes lesz az életben.</p>
					<p>- Kérem, mondja el, hogy történt ez a zendülés?</p>
					<p>Altmann nagyot nyelt. Most hogy mondja ő ezt el, hogy semmi baj ne legyen
                            belőle se neki, se másnak.</p>
					<p>- Kérem szépen, tanár úr, az úgy történt, hogy én késve érkeztem az
                            iskolába, mert odahaza dolgom volt. Kivételesen úgy elkéstem, hogy már
                            azt hittem, bent van a tanár úr is régen, s nagyon féltem, hogy nem
                            fogom tudni igazolni a késést. És mikor bejöttem az osztályba, akkor már
                            minden rendben volt, és az osztálytársaim...</p>
					<p>- Megálljon csak - kiáltott rá Koós -, mit beszél maga hasból. Hiszen
                            csengetés előtt ment el az osztály. Még nem is csengettek el az órára,
                            mikor maguk már megszöktek.</p>
					<p>- Igen, tanár úr kérem, sietett az órám, és azt hittem, el fogok késni,
                            csak azután vettem észre, hogy egy negyedórát sietett az órám - s elő is
                            húzta az óráját -, nem jól jár, kérem - s megvetően nézett az órára,
                            amely olcsó pakfonóra volt, s azonnal hozzáfogott felhúzni.</p>
					<p>- Szándékosan beszél összevissza - mondta megvetően Koós.</p>
					<p>A vallástanár nem akart beleszólani, mert nem tartozott az ő növendékei
                            közé, és nem akar beleavatkozni egy más felekezetű fiú vallatásába. De
                            nagyon helyeselt szemével, arcával a görögtanárnak.</p>
					<p>- Szóval maga csak akkor jött, mikor az osztály már útra készen
                            állott.</p>
					<p>- Igenis - mondta Altmann olyan basszushangon, hogy szinte megzörrent a
                            toll a tartóban.</p>
					<p>- És maga, kérem, nem kérdezte, hogy mi történt, hogy mért mennek el,
                            hogy mi ez az egész?</p>
					<p>- Nem.</p>
					<p>- Miért nem kérdezte? Mért nem mondta, hogy ez abszurdum?</p>
					<p>Altmann hallgatott.</p>
					<p>- No, megkukult? - kiáltott rá a görögtanár.</p>
					<p>- Örült neki?</p>
					<p>- Nem örültem.</p>
					<p>- Mért nem örült?</p>
					<p>Altmann hallgatott.</p>
					<p>- Hisz az örvendetes dolog, ha mehetnek a diákok a hazafias
                            lelkesedésüket kiengedni. Az nagyon örvendetes.</p>
					<p>Altmann meglógatta a fejét.</p>
					<p>- Nem szeretem én az ilyeneket, tanár úr.</p>
					<p>- Mért nem szereti?</p>
					<p>- Mi hasznom van abból, hogy elmentünk?</p>
					<p>- Ezt szeretném tudni.</p>
					<p>- Én is.</p>
					<p>- Tessék tisztességesebben viselkedni!</p>
					<p>Altmann hallgatott, s újra meglóbálta a fejét.</p>
					<p>- Ki beszélt a síremléknél?</p>
					<p>- Ki beszélt?</p>
					<p>- Ki, ki?</p>
					<p>- Én azt hiszem, Nyilas Mihály, az igazgató úr öccse.</p>
					<p>- Nyilas? - kiáltott fel egyszerre a három tanár.</p>
					<p>- Nyilas volt az egyetlen, aki nem volt ott magukkal!...</p>
					<p>- Nem figyeltem meg.</p>
					<p>- Mért nem akarják megmondani, hogy ki beszélt? Összeesküvés?</p>
					<p>- Nem a.</p>
					<p>- Hát akkor mért nem tudja? Csak nem olyan hülye, hogy tegnapelőtt egyik
                            társa szónoklatot tartott a füle hallatára, s maga már nem tudja, ki
                            volt az?</p>
					<p>- Nagyon rövid ideig beszélt, és én egészen hátul állottam, és nem is
                            volt érdekemben, hogy arra figyeljek.</p>
					<p>- Hallatlan. Az embernek megáll az esze. Maguk vérszerződést kötöttek,
                            hogy nem fogják bevallani, hogy ki beszélt? Hiszen úgyis tudjuk. Pétery
                            beszélt.</p>
					<p>Altmann hallgatott.</p>
					<p>- Na, emlékszik már?</p>
					<p>- Nincs kizárva.</p>
					<p>- Kérem, ezt tessék súlyosbító körülménynek venni - mondta az elnök a
                            vallástanárnak, aki jegyzeteket csinált a vallatásról.</p>
					<p>Altmann meghajtotta magát és megfordult, hogy elmegy.</p>
					<p>- Várjon csak - kiáltott rá Koós, akit felbőszített, hogy ez csak úgy
                            kibúvik a vallomástétel alól.</p>
					<p>- Van magának tandíjmentessége?</p>
					<p>- Nincsen, tanár úr kérem, én dupla tandíjat fizetek.</p>
					<p>- Elmehet.</p>
					<p>Altmann gyorsított léptekkel ment ki a középajtón.</p>
					<p>Koós gúnyosan nézett körül.</p>
					<p>- Ezekkel tízszeres tandíjat kellene fizettetni. Ilyen rossz tanuló, csak
                            úgy átcsúszik-mászik az osztályokon, és meg fogják látni, hogy a kezébe
                            fogja kaparintani a nép felett a befolyást. Ez lesz a legkeresettebb
                            fiskális.</p>
					<p>- Nem akarnak vallani.</p>
					<p>- Inkvizíció kellene nekik. Egy kis vaskesztyű... De majd én kiszedem a
                            következőből...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Míg a tanári szobában a vallatás folyt, azalatt a fiúk tovább
                            összezsúfolódva állottak, s a fiatal lélek pezsgő forrása miatt
                            szakadatlanul beszélgettek. Ez a beszélgetés halk volt és duruzsoló,
                            mert nem akarták, hogy valamelyik tanár kijöjjön és rájuk kiáltson, s
                            ezzel esetleg súlyosbítsák a dolgot, egyik-másik már félt a
                            büntetéstől, pedig el sem tudták képzelni, hogy miféle büntetést lehet
                            rájuk róni e miatt a “bűn” miatt, hogy megünnepelték október
                            hatodikát.</p>
					<p>Az ablak melletti sarokban az elegáns fiúk állottak, és suttogva
                            beszéltek. Pétery Pista körül torlódtak össze, s az ő mulattatására
                            beszéltek. Pétery magasabb volt a többinél, vaskos, hirtelen duzzadt fiú
                            volt, göndör haja tiszta homloka felett. Olyan volt az egész fiú, mint
                            egy bikabornyú, tele vérrel és életkedvvel, s káromkodott:</p>
					<p>- Fene egye meg, én is jól kifogtam a nevemet, míg rám kerül a sor.</p>
					<p>Nevettek, és kis kárörömmel vették, hogy a P betű a névsor végén van.</p>
					<p>- Egyéb bajod nincs - mondta Langschein. - Én tudnék nagyobb bajt is.</p>
					<p>- Barátom, olyan érdekes dolgot láttam a nyáron - mondta Sarku, és ahogy
                            szokta, rögtön olyan dologról kezdett beszélni, hogy mindenki elfeledte
                            azt, hogy mi van itt - megérezték a lányszagot. Ez a Sarku olyan
                            bakszagú volt, a cigarettaszag valami más bűzzel keveredett rajta, olyan
                            volt, mint egy hímkutya, amelynek mindig a szukákon van az esze.</p>
					<p>- Otthon a faluban. Van nálunk egy gróf, Barakonyi gróf, nagy uradalma
                            van, hétezer hold. A fia nagyon jó pofa. A szeretője a jegyzőné.</p>
					<p>- Diák? - kérdezte lihegve egy kisfiú.</p>
					<p>- Egyetemista.</p>
					<p>- Hányadéves?</p>
					<p>- Tudja a frász.</p>
					<p>- Nem vagy vele barátságban?</p>
					<p>- A nyavalyába. Ismerjük egymást, de az apám mindig harcol velük, mert a
                            birtokunk ott van a grófi uradalom mellett, és annyi baj van emiatt,
                            mert a grófi béresek, cselédek, mind csak kárt csinálnak, és nem lehet
                            soha kártérítést kapni, mert a szolgabíró mindig ott lebzsel a
                            kastélyba, hát hiába megyünk hozzá, elutasítja.</p>
					<p>- Az mindegy - szólt Langschein -, az igazság, igazság.</p>
					<p>- Ha - fanyalgott Sarku -, sütheted az igazságot, mikor neked csak
                            hétszáz holdad van, nekik meg hétezer.</p>
					<p>- Hétezer, az nagyon sok lehet - mondta Pereczes, a falusi tanító fia -,
                            nálunk a falu egész határa ezerkétszáz hold.</p>
					<p>A mesélő nem reflektált rá.</p>
					<p>- Két tanyája van a határban, a Boldog tanya meg az Anna tanya. A Boldog
                            tanyán van a kastély, oda csak a meghívott vendégeket viszik be, az Anna
                            tanyán vannak a cselédek. A Boldog tanyán akkora kastély van, hogy abban
                            van vagy háromszáz szoba, meg saját templom is van. Külön templom
                            odaépítve a kastélyhoz, én voltam egyszer kint, láttam, úgy be van
                            építve, hogy egy fedett folyosó köti össze a kastéllyal, hogy esőben is
                            úgy lehessen kimenni, hogy meg ne ázzanak. Feketelibériás inasok vannak.
                            Borotvált arcú inasok, de a főinasnak pofaszakálla van. Ilyen széles
                            pofaszakálla, egész a két válláig ér, alig tud magyarul, lengyel inas,
                            az már ott van náluk valami harminc éve, ez a nagy gazember, ez szedi
                            össze a lányokat az aratók közül a grófoknak.</p>
					<p>- A lányokat?</p>
					<p>- Igen.</p>
					<p>- Mire? - kérdezte Pereczes.</p>
					<p>Az úri fiúk nevettek.</p>
					<p>- Marha.</p>
					<p>- Mindig summásokat hozatnak a felvidékről, ott laknak egész nyáron a
                            pajtában, ott főzik az ételt a ganédomb mellett, és éccakára bemennek a
                            pajtába, férfiak, nők, keresztül-kasul. Aj, nagyon jó grófnak lenni.
                            Barátom, ha én gróf volnék, de jó dolgom volna.</p>
					<p>- Én még nem láttam grófot - mondta borzongva egy fiú.</p>
					<p>- Télen vannak a vadászatok, akkor jönnek csapatostul. Olyan nagyszerű
                            ruhájuk van. Néha piros frakkban lovagolnak.</p>
					<p>- Mikor rókavadászat van?</p>
					<p>- Igen. Meg a körvadászatokon lakkcsizmában. Olyankor az egész falu
                            minden férfinépe fel van fogadva. Húsz krajcárt kapnak egy napra, körbe
                            állanak a határban, s felhajtják a nyulakat, az nagyszerű, mikor beléjük
                            lőnek. De nálunk mindenki vadorzó, kirakják a tőrt, abba beleakad a
                            vad. Egyszer egy dámvadat fogtak, s kimérték az egyik háznál. A
                            szolgabíró maga jött, és az egész falut végigvallatta és tizenkét embert
                            megcsaptak. Akkor volt ilyen vizsgálat, mint ez, erről jutott
                            eszembe.</p>
					<p>- Minket is meg fognak csapni?</p>
					<p>- Az komisz volna, mert a hajdúk vágták mogyorófavesszővel. Le kellett
                            tolni a nadrágot, hogy jobban érezzék.</p>
					<p>- De hát hogy lehet az máma?</p>
					<p>- Már nincs botbüntetés.</p>
					<p>- Nálunk van, mert ott úgy van nevelve a nép, ott mindenki az uradalomból
                            él, és aki nem fogadja el a büntetést, az éhenhalhat, mert az többet nem
                            kap se feles földet, se az erdőbe be nem mehet, se napszámra nem mehet
                            többet.</p>
					<p>- Lisztát vezetnek?</p>
					<p>- Ismernek ott mindenkit. Aki csak a legkisebbet ellene szól a
                            tiszttartónak vagy az ispánnak, az meghalt. Az megdögölhet éhen. Hát
                            szóval a fiatal grófnak olyan jó dolga van, barátom, mint a
                            paradicsomba. Annak mindenki szolgálója. A jányok kivált. Amék jány
                            feljár a kastélyba, annak fizetése van. Az mindenik kap egy tehenet,
                            vagy némelyik két ökröt, vagy egy kis házat.</p>
					<p>- Jó... És kapnak jányt?</p>
					<p>- Ha.</p>
					<p>- És aztán nem vetik meg?</p>
					<p>- Kit?</p>
					<p>- A lányt.</p>
					<p>- Kicsoda?</p>
					<p>- A falu.</p>
					<p>- Á, irigylik.</p>
					<p>Nevettek. Összebújtak, még szorosabbra, összedugták a fejüket, úgy itták
                            a szavakat.</p>
					<p>- Az öreg grófnak van egy öccse, az olyan részeges, hogy csuda. Az már
                            reggel öt órakor lejön a faluba, és bemegy akármelyik házba és pálinkát
                            kér. És ott iszik együtt a parasztokkal.</p>
					<p>- Demokrata.</p>
					<p>- Mán nyolc órakor olyan részeg, hogy lefektetik az ágyra. Ágyba nem
                            fekszik, vetett ágyba, hanem az ágy tetejére. És káromkodik. Úgy tud
                            káromkodni, hogy a haja szála az égnek áll az embernek. Mikor kialussza
                            magát, akkor felkél, és átmegy egy másik házba, és ott újra pálinkát
                            kér.</p>
					<p>- Külföldre nem járnak?</p>
					<p>- Nem, ez mindig otthon van. Nem szeret külföldre menni, mert ott nem
                            ilyen úr. Úgy imádják őket, mint az Istent. Ezért nem lehet velük jóba
                            lenni, mert az apám megmondja nekik a magáét. Ha találkoznak az utcán
                            vagy a mezőn, mindig megmondja nekik, hogy: maguknak így kell jó
                            példával elöljárni?... Félnek is az apámtól, mert ha fellebbezésre kerül
                            a dolog, mindig neki van igaza, de persze nemigen fellebbeznek, hanem a
                            parasztokat büntetik, nem is vall ott senki.</p>
					<p>- A jegyzőné, azt mondtad, a jegyzőné.</p>
					<p>- Igen, a jegyző felesége olyan csinos asszony, az ura meg öreg ember,
                            legalább negyvenéves, kopasz. Az is részeges, és van neki egy még
                            öregebb segédjegyzője, egy olyan kuli. Osztán mikor kimegy az utcára
                            részegen, elkezd kiabálni, hogy a segéd az a disznó. Az egész falu
                            fülehallatára szidja a segédet, mint a bokrot, hogy a felesége avval
                            csalja meg. A meg eszébe se jut, hogy a kis grófra gyanakodjék.
                            Nagyszerű dolgok ezek, barátom.</p>
					<p>Vihogva s kipirult arccal nevettek. A többiek messzebbről leskelődtek
                            oda, szerették volna hallani azokat a jó dolgokat, amit meséltek, de nem
                            engedték, mert ez csak a kasztnak a joga, erről tudni.</p>
					<p>Most nyílt az ajtó, s egy tanár jött be, Borsy Gáspár.</p>
					<p>Megállott az ajtóban, mert nem tudott keresztülmenni a fiúk sűrű
                            csoportján.</p>
					<p>- Mi van itt? - mondta furcsa éles hangján. - Vizsgálat?</p>
					<p>- Igen, tanár úr.</p>
					<p>- A negyvennyolc miatt?</p>
					<p>- Igenis.</p>
					<p>- Nahát kérem, az úgyis kell, mert fegyelemnek kell lenni az iskolában
                            meg a családban.</p>
					<p>A fiúk tiszteletteljesen nevettek, mert ennek a tanárnak az volt a
                            szokása, hogy a legfurcsább indiszkrécióval szokott beszélni mindenről.
                            Az órán is mindig előhozta a családját és olyanokat mondott, hogy a
                            fiúknak kétfelé állott a füle tőle.</p>
					<p>- Én is megvertem ma a feleségemet.</p>
					<p>A fiúk kuncogva nevettek.</p>
					<p>- És miért, kérem, miért. Azért, mert a kisbaba a földön csúszkált és
                            bepiszkította a szőnyeget, és ő megverte a kisbabát. Hát egy kisbabát
                            nem szabad megverni, mert annak még nincs öntudata, de neki már van,
                            tehát őt lehet.</p>
					<p>A fiúk hálásan nevettek.</p>
					<p>- Nahát ne gondolják, hogy bottal ütöttem szegény feleségemet, vagy
                            vettem egy fejszét és annak a fokával agyoncsaptam. Nem, csak szóval.
                            Mert a gyöngéd asszonyi léleknek már a szó is verés... De hiába, a nő
                            egy alacsonyabb rendű lény, azon nem lehet segíteni. A nőnek egész más a
                            lelke. A teste is, igen. Ezen ne tessék nevetni... Azért nem helyeslem,
                            hogy most a lányokat is fel akarják venni a gimnáziumba. Hát egy leány
                            sohase veheti fel a versenyt egy fiúval a tanulásban. Legalábbis így
                            kellene lenni. Mért vagyunk mi a teremtés koronája, nem igaz, kérem? Itt
                            van például Szabó úr, hát hogy versenyezzen egy lány Szabó úrral.</p>
					<p>Harsogó kacagás.</p>
					<p>- Felőlem fölvehetik a lányokat is, úgyis kimaradnak. Itt nem lehet
                            táncolni, pletykálni, mi komoly emberek vagyunk, férfiak, mi még sose
                            pletykáltunk, igaz? Azér mondom... De különben is, mire jó az, a
                            lányokat iskoláztatni? Hogy elvegyék a fiúktól az állásokat? Olcsóbban
                            fognak dolgozni, mert hiszen őket a férfiak tartják el. No lám. Itt is
                            megvan a férfi rövidítve, kérem. Egyfelől elveszik tőlük az állást,
                            másfelől a nyakunkon lógnak, és megeszik a keresetünket.</p>
					<p>A nevetés újra kitört.</p>
					<p>- Maguk, kérem, már nagy emberek. Egypár hónap, és kint vannak az
                            életben. Magukkal már lehet beszélni. Maguknak is van már öntudata,
                            különbséget tudnak tenni a jó és a rossz között. Ez a fontos az életben,
                            hogy az emberek tisztában legyenek a kötelességeikkel. Egy nyolcadik
                            gimnazista már eléggé érett arra, hogy meg tudja ítélni a kötelességeit.
                            Nem lehet bemenni az igazgató úrhoz?</p>
					<p>A fiúk helyet szorítottak, hogy a tanár bemehessen az igazgatói irodába,
                            amelynek az ajtaja az előszobából nyílt, szemben a tanári szoba
                            ajtajával. A tanár odáig tolakodott, benyitott az ajtón, benézett;
                            látta, hogy senki sincs az igazgatói irodában, erre ottmaradt köztük, s
                            most már ki kellett volna menni, de az még nehezebb lett, mint a
                            bejövetel volt. Ott állott tehát köztük kimagasodva a szakállával, mert
                            ez az egy tanár szakállt viselt. Kondor fekete deres szakálla volt, amit
                            kocka alakra nyíratott.</p>
					<p>Alól olyan egyenesre volt elnyírva, mintha vonalzóval nyírták volna. Az
                            egész feje kockaformára volt alakítva. A haja is úgy állott, hogy az
                            egész szabályos kockának látszott.</p>
					<p>- Az asszonyok igen, azok alacsonyabb nívón vannak, mint a
                            nyolcadgimnazista urak - mondta.</p>
					<p>Erre újra kitört a kuncogó nevetés, ami őt felizgatta.</p>
					<p>- Bizonyára már maguk közt is soknak van ideálja... Nem baj az, kérem, és
                            nem szégyen, csak arra figyelmeztetem az urakat, hogy a túlságos
                            idealizmust tessék leszerelni. A nőket egész más szemmel kell
                            megbírálni, mint a férfiakat. Én is akkor ábrándultam ki a feleségemből,
                            mikor alkalmam volt belepillantani a lelki életébe. Tizenhárom évi
                            vőlegénység alatt úgy imádtam, mint valami görög istennőt, de mikor
                            megvolt az esküvő és hazavittem a nőt s az kicsomagolta a holmiját,
                            akkor azonnal kiábrándultam belőle. Mért, kérem? Azért, mert ott láttam
                            a holmija közt az ajándékaimat. Többek közt évekkel ezelőtt megvettem
                            neki Pestalozzi levelezését tizenkét kötetben. S kérem, felvágatlan
                            volt... Felvágatlanok voltak a kötetek... Tudják, milyen kiábrándulás az
                            egy szerelmes férfinak, hogyha felvágatlanul látja azokat a nagyszerű
                            műveket, amelyeket azért adott ajándékba, karácsonyra vagy
                            születésnapra, drága pénzen megvásárolva, mert azt becsülte a legtöbbre
                            az egész világon, és megvonja magától a luxust, a fényűzést, csakhogy
                            megvehesse az ideáljának a nagyszerű szellemek műveit, s aztán, mikor
                            megkapja a nőt, akkor megkapja a felvágatlan példányokat is. Az nagyon
                            szomorú, nagyon szomorú ez, kérem. Na, lesznek szívesek egy kicsit
                            tömörülni, hogy ki tudjak kászolódni?</p>
					<p>A fiúk nevetve összepréselték egymást, hogy kieresszék a tanárt.</p>
					<p>- Bizony kérem, tizenhárom évig tud imádni az ember egy nőt, mert azt
                            magához méltó magas szellemiségnek tekinti, aztán huszonkét évig veri,
                            mert kiábrándult belőle.</p>
					<p>- Mért nem tetszett elválni? - kiáltott bele az ablakból szemtelenül
                            Pétery Pista.</p>
					<p>A tanár odanézett, ki volt az. Mert neki szabad a legszabadosabb vicceket
                            is mondani, de a diáknak nem szabad arra reflektálni, ez már szemben van
                            a tekintély elvével.</p>
					<p>- Miért nem váltam el? miért nem váltam el? - mondta felemelt éles
                            hangon. - Azért kérem, mert én kálvinista vagyok, éspedig hithű
                            kálvinista, nekem elveim vannak, kérem. A társadalom alapja a családi
                            élet. A családi életnek feddhetetlennek kell lennie. A családi életet
                            fenn kell tartani. Kérem. Én a vállalt kötelességeknek eleget akarok és
                            fogok tenni. És az uraknak is ez kell, hogy bevésődjék az emlékezetébe.
                            A családi életet nem lehet illúzióktól függővé tenni. A család szent és
                            sérthetetlen. Ott az ember kötelességeket vállal magára, mint mindenütt
                            az életben. A családot el kell tartani, és én ennek a kötelességnek
                            eleget teszek.</p>
					<p>A fiúk nem tudták, nevessenek-e, hogy szabad-e ilyen szent kijelentést
                            nevetéssel fogadni.</p>
					<p>Voltak, akik meg voltak hatva, s igazat adtak a tanárnak.</p>
					<p>- Nem azért mondtam el ezeket az intimitásokat, hogy olcsó hatást érjek
                            el vele, hogy az urakat megnevettessem, hanem azért, hogy erkölcsi
                            hatást gyakoroljak, kérem. Mert az államnak a jövője a maguk kezében
                            van. Bizonyos idő múlva maguk veszik át a felelősséget az életért,
                            kérem. Most még igaz, diákok, de a matúra előtt állanak s akkor már itt
                            az ideje, hogy olyan gondolatokra is rátaláljanak, amelyek az életet
                            kormányozzák. Igen, kérem, az élet tele van kiábrándulással, ez azonban
                            nem szabad, hogy tangálja a kötelességről vallott gondolatainkat. Az
                            egész életet úgy kell felfogni, mint a kötelességek és kötelezettségek
                            szakadatlan láncolatát... Mi lett volna abból, kérem szépen, ha én azon
                            az első napon, mikor megtörtént az én kiábrándulásom a női nemből,
                            megszakítottam volna a családi életet?... Én, kérem, levontam a
                            konzekvenciákat: ha az a nő, akibe én tizenhárom évig olyan mély
                            szerelemmel voltam beleőrülve, az is ilyen jelentéktelen és lelki életet
                            nem élő teremtés, akkor még mennyivel inkább olyan lehet a többi nő. Az
                            állam család nélkül nem állhat fel. Én tehát kiábrándulva ugyan, de
                            résztvettem a nemzet életében, egy nővel az oldalamon s valóban, kérem,
                            gyönyörű gyermekeim vannak. Azt el kell ismerni, hogy a feleségem
                            gyönyörű, egészséges és eszes gyermekekkel ajándékozott meg. Mi lett
                            volna, ha én akkor elválok, ahogy az urak közül valaki mondta. Nem,
                            kérem, az gyilkosság lett volna. Éspedig a legiszonyúbb bűn, a
                            gyermekgyilkosság. Az idők méhében levő gyermekek létrehozásának
                            megakadályozása, az ugyanolyan felelősségteljes gyilkosság, mintha ma
                            azt mondanám... Tessék idefigyelni: ha én, tegyük fel, nem vagyok olyan
                            mélypillantású ember, amilyennek bizonyultam a házasság első napján, s
                            tegyük fel, csak ma ábrándultam volna ki a feleségemből, akkor ugyebár
                            az volna a kötelességem, hogy ma vonjam le a konzekvenciát, s annak
                            következtében nekem akkor ma el kellene pusztítani a gyermekeimet... az
                            én nagyszerű fiaimat és lányaimat... Nem, kérem, erre nem volnék
                            bizonyára ma sem kapható, s nem voltam akkor sem, mikor egy illúzió
                            elvesztése miatt a házasság első napján sem tettem meg... Megértették?
                            Csodálkozom rajta... és ajánlom magamat... Vannak illúziók és vannak
                            kötelességek... És jegyezzék meg maguknak, hogy az illúzióktól nem
                            lehet függővé tenni egy becsületes embernek, egy állampolgárnak a
                            kötelességteljesítést...</p>
					<p>Ezzel végre eljutott az ajtóhoz, s az egész osztály éljenzése közben
                            elbúcsúzott. Behúzta maga után az ajtót. Amint kiment, az osztály
                            egymást lökdöste s tapodta, tiporta, s egymásra dőlve kacagtak.</p>
					<p>- Hát ez bolond, ez tisztára őrült - mondta valaki, s arra még hangosabb
                            lett a nevetés.</p>
					<p>- Pétery, Pétery, Pétery - hallatszott, s mindnyájan meg voltak elégedve,
                            hogy volt közöttük valaki, aki ellentmondott a tanárnak.</p>
					<p>- Én, barátom - mondta Mester, a nagy zsidó fiú -, ha még úgy
                            kiábrándultam volna is a feleségemből, én elválnék tőle.</p>
					<p>Erre még jobban elkezdtek röhögni, oly furcsa volt ez, az
                            előszobában.</p>
					<p>- Buta jószág, marhabőr - szólt valaki.</p>
					<p>Erre nagy kavarodás lett, s mindenki kijelentette a véleményét, nem
                            törődve azzal, hogy valaki hallgatja-e vagy törődik-e vele, hogy neki
                            van véleménye vagy nincs.</p>
					<p>- Nem is igaz, nem veri a feleségét.</p>
					<p>- Veri.</p>
					<p>- Nem veri. Nincs is olyan kis gyereke, aki odapiszkítson.</p>
					<p>- Akkor minek mondja?</p>
					<p>- Ez csak olyan lecke. Iskolai példa.</p>
					<p>- De azelőtt verte.</p>
					<p>- Hát egyszer mindenki megverte a feleségét. Az én apám is megverte.</p>
					<p>- Az anyádat?</p>
					<p>- A feleségét.</p>
					<p>- Az apád felesége nem az anyád?</p>
					<p>- Na jó, az más.</p>
					<p>- Mért volna más?</p>
					<p>- Az anyám az anyám, arról nem engedek viccelni.</p>
					<p>- Az apád feleségéről lehet?</p>
					<p>Erre verekedés lett. Olyan nyugtalan és izzó lett a hangulat, hogy
                            mindnyájan dulakodtak és ököllel taszigálták egymást.</p>
					<p>- Neked lesz feleséged?</p>
					<p>- Lesz, minden héten másik.</p>
					<p>- Nem is őrültem meg, hogy egész életre nyakamba vegyek egy nyűgöt.</p>
					<p>Viháncolva kacagtak.</p>
					<p>- Barátom, csak a grófoknak jó, azok úgy élnek egymással, mintha nem is
                            volnának férj és feleség; a mi grófunk a kastély egyik felében lakik, a
                            felesége a másik felében, mindenik úgy él, ahogy akar.</p>
					<p>- Te is úgy fogsz élni? Te laksz a szoba egyik felében, a feleséged meg a
                            másik felében.</p>
					<p>- Én nem házasodok meg soha.</p>
					<p>Pukkadoztak és hemperegtek a kacagástól, mert ennél izgatóbb és furcsább
                            dolgot nem lehetne kitalálni, mint azt, hogy nekik a matúra előtt
                            feleségük lehetne.</p>
					<p>- Barátom, én azt szeretném, ha egy orvos elrendelné, hogy nekem
                            sürgősen, egészségi szempontokból meg kell házasodni.</p>
					<p>Ezen még több nevetés robbant ki. Ezt nagyon helyeselték, mert tele
                            voltak vérrel, s ez valami zseniális megoldásnak látszott.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Azalatt, míg a vizsgálat folyt a tanári szobában, Nyilas boldogtalanul
                            kóválygott a világűrben.</p>
					<p>Elviselhetetlen volt neki, hogy nincs ott a többiek közt. Nem elvi
                            okokból, mert nem helyeselte, amit a többiek csináltak, de
                            nyájérzésből. Amilyen makacsul szegült szembe az első pillanatban a
                            forradalommal, amely oly távol volt tőle - olyan boldogtalan lett, hogy
                            kimaradt a hősök csapatából.</p>
					<p>Mikor megtagadta a csatlakozást, lebecsülte a dolgot. Olyan alacsony
                            véleménye volt az egész osztályról, hogy nem engedte meg nekik, hogy
                            nemes és szép dolgot csinálhassanak. Éretlen csínynek látta, s tisztára
                            csak azért rázta meg a fejét, hogy éreztesse velük, hogy ő különb. Nem
                            is az talán. Nem akart ez kritika lenni, csak a különállásának, az
                            önállóságának a bizonysága önmaga előtt. Arról szó sincs, hogy azért
                            maradt ki közülök, mert a bátyja az igazgató. Nem gyávaság volt ez tőle,
                            hanem gőg. De ezt soha senki sem fogja megtudni. Rettenetes volt, mikor
                            a nyilvánosság elé az a magyarázat került, hogy ő
                             nem lehetett a többi közt, mint tanárgyerek. Hiszen Babarczy
                            is ott volt. De ő tudta, hogy Babarczy Pimpi olyan puha és
                            jelentéktelen, hogy a véleménye egyáltalán semmit se számít, mert
                            nincs.</p>
					<p>És mégis most, hogy magára maradt, s mindenféle találgatásoknak adott
                            helyet, kietlen volt és utálatos a helyzete.</p>
					<p>Kicsit büszke volt a tettére, mert ma is lenézte az egész heccet, mert
                            annak a mélyén semmi okosságot, semmi szépet, semmi nagyot nem talált.
                            Ha a fiúk közt csak egy is lett volna, aki egy szép szót kiált el, talán
                            velük lett volna. De az egész csak olyan csíny volt, mint a többi
                            diákcsíny. Nem akartak felelni azon a napon, s megszöktek valami
                            ürüggyel. Véletlenül hazafias ürügy volt, de mégiscsak egy gyáva
                            szökésről volt szó az iskolai feladatok elől... Ő is lenézte az iskolai
                            munkát, mert az is oly alacsony volt, és annyira sablonos, hogy olyan
                            volt, mint a szecskarágás, de ezek nem azért repültek ki, mint ő tette
                            volna. Ez csak annyi volt, mint mikor kisúgják egymást felelés
                            alatt.</p>
					<p>Mikor először ült le a helyére, a hátsó padba került, mint aki későn
                            érkezett az iskolába. Fussbaum Náci ült előtte, az utolsó előtti padban,
                            mert az már előkelő tagja volt az osztálynak, s az előkelőség a
                            nyolcadikban már az volt, hogy leghátul üljön az ember, mert ott lehet
                            legjobban elkerülni a tanár figyelme elől, mert az volt a cél, hogy úgy
                            legyen jelen az ember az osztályban, mintha nem is volna jelen, s a
                            hátulsó pad a legalkalmasabb arra, hogy az ember elmerengjen az ideálján
                            vagy az emlékein, vagy csínyeket követhessen el... Rajzolgasson meztelen
                            figurákat, s azt kézről kézre tovább adhassa s más efféle.</p>
					<p>Szóval akkor Fussbaum Náci hátrafordult:</p>
					<p>- Aztán remélem, súgni fog.</p>
					<p>Mire ő makacs szemöldökeit összerántva azt mondta:</p>
					<p>- Nem szoktam súgni.</p>
					<p>Ahogy Fussbaum Náci visszafordult, s elvetette róla a szemét, ő
                            elvörösödött, s már megbánta, amit mondott.</p>
					<p>Valóban sohasem súgott, s ha olyan készületlen volt is, hogy azt sem
                            tudta, miről van szó, akkor sem fogadta el soha egész diákpályája alatt,
                            hogy megsúgjanak neki egy szót is. Inkább akart maga erejéből megbukni,
                            mint a más segítségével átcsúszni. A dolgozatírással is így volt. Soha
                            életében nem volt hajlandó arra, hogy a más dolgozatába belenézzen, de
                            arra se, hogy a magáét odaadja, vagy pláne, hogy más helyett
                            megcsináljon egy dolgozatot.</p>
					<p>Nem azért, mert irigyelte volna mástól a maga segítségét, hanem túlzott
                            és szenvedélyes individualizmusból.</p>
					<p>Emiatt mindig szemben állott az osztállyal, akárhol járt iskolába. Vagyis
                            sohase volt népszerű.</p>
					<p>Ez a különválás is, az osztállyal szemben, ugyanebből a lelkiségből
                            fakadt. Többre becsülte a maga akaratát a másokénál. Nem is tudta
                            megmondani, miért, olyan magasra ítélte azt a gondolatot, ami őbenne
                            támadt, hogy a másokban támadt gondolatokat s érzéseket semmire se
                            becsülte.</p>
					<p>És mégis kitört benne a boldogtalanság, hogy kimaradt.</p>
					<p>Azt sem akarta, hogy vele foglalkozzanak, hogy az ő tettét bírálják, hogy
                            róla beszéljenek. Nem tartotta méltónak a buták és naivak társaságát,
                            sem a gyermekeket, sem a felnőtteket, hogy az ő életébe belenézzenek,
                            mert azt úgysem érthetik meg. Azt hitte, ez nem nagyképűség s nem
                            elfogultság nála, csak azt hitte, hogy ez így van. Hogy ő olyan valaki,
                            az istennek olyan kivételes teremtménye, hogy hozzá nem érhet el senki
                            azok közül, akik közt van.</p>
					<p>Ki volna képes olyan gondolatok közt élni, mint ő él már egy fél év óta.
                            Ki volna képes a Sertoriust ezek közül úgy magába zárni, hogy fél év
                            alatt egy sor, egy papírszeletke ki nem került senki emberfia elé. Még a
                            bátyja elől is mélyen elzárta magát és legnemesebb gondolatait, pedig
                            a bátyjáról másképp gondolkodott, mint akárkiről összes ismerősei közt.
                            S dehogyis árult volna el előtte valamit. Igaz, hogy a bátyja előtt
                            inkább azért, mert mindig érezte, hogy az írása nem tökéletes, és ő csak
                            tökéletesen akart kirepülni az emberek szeme elé, hogy mindenki
                            álmélkodjon és szédüljön a csodálkozástól és a tisztelettől. Míg ez el
                            nem következik, inkább vállalta a magánosságot, s büszke volt a
                            félreértésre, a helytelen megítélésre, mert ő tudta, hogy ki az, aki
                            ő...</p>
					<p>De hát akkor mért ez a hallatlan nyugtalanság és boldogtalanság?... Mért
                            akar benne lenni a közösben, ha ennyire különállónak érzi magát?</p>
					<p>Valahogy úgy érezte, hogy a fiúk most egész véletlenül valami nagyot és
                            hősieset cselekedtek, s irigyelte, hogy ez nem neki jutott eszébe. Akkor
                            igen, akkor büszke lett volna, ha mindenki azt vallhatta volna, hogy
                            Nyilas Mihály volt az, aki az eszmét kitalálta s kikiáltotta, hogy ő
                            volt az, aki az egész osztályt fellelkesítette és belesodorta ebbe a
                            nagy dologba. Ha ő lett volna az, aki a honvédemlék előtt beszédet
                            tartott, és aki egy egész osztályt föllelkesített valami szokatlan és
                            nagy cselekedetbe.</p>
					<p>Ha ez így történt volna, akkor boldogan vállalná még a kicsapatást
                            is.</p>
					<p>De nem volt ereje arra, hogy egy ilyen népszerű gondolattal kiálljon az
                            emberek szeme elé. Ha neki eszébe jut, beleírja ezeket az érzéseket a
                            Sertoriusba, s a római hőst ékesíti fel egy ilyen hősies gesztussal. De
                            soha nem lett volna képes szavakkal kifejezni ő maga egy ilyen akaratot,
                            már csak azért sem, mert nem méltatta volna arra az osztályt, hogy
                            közölje velük ezt a véleményt...</p>
					<p>Csak futott a szobájában le s fel, le s fel, mint a ketrecbe zárt
                            fenevad, s egyszer csak felcsapta a kalapját, és kirohant és elszökött
                            hazulról, hogy a nagyanyja meg ne szólíthassa, s ki az utcára.</p>
					<p>Csak mikor a templom sarkánál átment, akkor szédült meg. Úgy tetszett
                            neki, mintha az egész város tudná, hogy ő az egyetlen diák, aki nincs
                            most a tanári szobában, s ettől égett az arca.</p>
					<p>Végigrohant a nagy piacon, a kockaköveken, a kút mellett, ahol két lány
                            állott. Az egyik már odaállította a kannáját az artézi kút csöve alá, s
                            köténye alatt összefogta a kezét, a másik az üres kannával várt, míg
                            rákerül a sor. A két lány nevetve nézett a diákra, aki elfutott
                            mellettük felemelt fővel s hátraszegett nyakkal, kalapját kezében tartva
                            s borzosan a kis szélben.</p>
					<p>Ez is egy szörnyű szakadék volt az életében. Iszonyúan vágyott a lányok
                            után, de még elképzelni sem lehetett, hogy valaha egy lányt
                            megszólítson. Nem is tudott volna mit mondani nekik, hiszen a száját
                            sajnálta hétköznapi szavakra használni, s ezeknek az értelme hol van
                            amögött, amit ő akart volna mondani... És mégis forralta a vérét a
                            lányok alakja, formája, mozdulata. Az édesapjának volt egy cséplőgépe.
                            Nagy, öreg lokomobil, nyáron sokat volt ott a gép mellett, s a
                            pelyvahordólányok mint valami nimfák csárogtak és mozogtak a gép körül.
                            Mindig kigyulladt vérrel nézte, ha egy legény egyet csípett rajtuk, és
                            azok nagyot sikoltottak, vagy belekezdtek valami dulakodásba, aminek
                            semmi értelme sem volt.</p>
					<p>Most itt maradtak a lányalakok a szemében s megbolondították. Különösen,
                            mert reménytelen volt, hogy az életnek ezt a furcsa csodáját valaha
                            megérintse...</p>
					<p>A Nagy Vendéglőnél, a Nagy Piszkosnál, ahogy hívták, befordult a szűk
                            utcába, a Temető utcába, s ott rohant tovább. Úgy gondolta, kimegy a
                            temetőbe, vagy ki a mezőre. De az utca derekán, ott ahol az Iparoskör
                            van, ott laknak Jákóbék. Nem a tanító, akinek a fia vele jár s legjobb
                            barátja, hanem egy öreg parasztházaspár, itt lakott a nagybátyja, míg
                            igazgató nem lett. Ő az öreg Jákóbbal és a feleségével szokatlan jó
                            barátságba keveredett.</p>
					<p>Most valósággal bemenekült hozzájuk, mint az üldözött.</p>
					<p>Ide szívesen ment, mert ezek úgysem tudnak semmit az egész kollégiumról.
                            Ez olyan, mintha egy nagyon távoli világba, egy kedves távoli szigetre
                            jutott volna, ahol egészen más világ van.</p>
					<p>Már ahogy betette maga után a kis deszkakaput a nagy deszkapalánkon,
                            megnyugodott.</p>
					<p>Megállott, mint az üldözött betyár, és kifújta magát.</p>
					<p>Aztán mosolyogva és menekülve nézett körül.</p>
					<p>Az öregek lakóháza véggel volt az udvaron az utcára. Az ereszalja keskeny
                            volt, csak középen volt egy kis beszögellés, a konyha előtt volt valami
                            tornácféle. Nagyon régi ház volt, a legrégiebbek közül a városban,
                            egészen falusias, annál kedvesebb és bizalmasabb.</p>
					<p>A tágas nagy puszta udvaron egyetlen fa volt, egy szomorú, görbe akác. A
                            fa nem szeretett ezen a vidéken, s az emberek nem szerették a fát, mert
                            nem volt örömük benne. A tornác piros téglával volt bontva s a téglák
                            sarka már egészen gömbölyűre kopva. Ahol az égetés miatt keményebb volt
                            a tégla, ott kiállott, de jó volt ez az öregeknek, s nem is jutott
                            eszükbe, hogy újítsák.</p>
					<p>- Jó napot, Jákób néni - szólott be kedvesen és nevetve.</p>
					<p>- Ni, Misi úrfi.</p>
					<p>- Hogy vannak, Jákób néni?</p>
					<p>- Jaj de jó, hogy jön, Misi úrfi. Jaj, jöjjön már beljebb. Hogy van az
                            igazgató úr?</p>
					<p>- Jól. Hát maguk hogy vannak, Jákób néni?</p>
					<p>- Öregesen, Misi úrfi. Aj de jól néz ki.</p>
					<p>És az alacsony kis öregasszony vidáman és nevetve nézett rá. Az arcában
                            annyi őszinteség és öröm volt, hogy ő azonnal elfeledte az egész világ
                            minden baját.</p>
					<p>Az öregasszony a kemencét fűtötte, s éppen készen volt vele.</p>
					<p>- Megálljon csak - azt mondja -, mindjárt lesz friss döfleg.</p>
					<p>Ő boldogan nevetett. A döfleg valami nagyon egyszerű tészta volt, a
                            kenyértésztából elszakítottak egy darabot és hosszas csavaros
                            tekercsben tették be a kemencébe, ahol az hamarosan meg szokott sülni, s
                            olyan száraz süteménypótló ősi étel lett belőle. Ő nagyon szerette, s
                            most őszintén boldog volt, hogy kapni fog.</p>
					<p>- Hát Jákób bácsi hol van?</p>
					<p>- Ott van hátul az istállóban. Hát hogy él az igazgató úr a nagy
                            palotában?</p>
					<p>Az udvaron állott egy parányi ház, ebben lakott a bátyja bérben. Ehhez a
                            kis házhoz képest az igazgatói lakás a gimnázium mellett valóban egész
                            palotának tűnhetett fel.</p>
					<p>- Jól van.</p>
					<p>- Hát a nagy tiszteletű asszony?</p>
					<p>- Ő is jól van.</p>
					<p>Kicsit elpirult, mert a nagyanyja, mint falusi papné eddig mindig csak
                            tiszteletes asszony volt, de itt most a város miatt kinevezték
                            nagytiszteletűnek. Azt mondta az esperes, hogy ma ez volna az urának a
                            címe, mert falusi pap volt ugyan, de egyházmegyei főjegyző, s így
                            megilletné ma a nagytiszteletű cím. S ebben az alföldi felfogásban a
                            tiszteletes cím már el is vesztette a tekintélyét. Már a káplánok se
                            igen szeretik, s úgy tűnt fel, mintha leszállítása volna a papi
                            tekintélynek. De neki sehogy sem tetszett ez a rangemelkedés, ő, ha
                            rajta állott volna, nem egyezett volna bele, hogy a szép “tiszteletes”
                            címet egy ilyen hivalkodó szóval cseréljék fel.</p>
					<p>- Egészségesek, Jákób néni?</p>
					<p>- Üljön már le, Misi úrfi. Bemenjünk?</p>
					<p>- Dehogyis. Nagyon szeretek a konyhában lenni, édesanyám mellett is
                            mindig ott katuskodok a konyhában.</p>
					<p>- No, hát akkor nézze csak, hadd takarítsam ki ezt a szemetet.</p>
					<p>S már hozzáfogott frissen seperni a konyhát, amely szintén piros téglával
                            volt kirakva, s egy-kettőre csak úgy ragyogott a kis konyha a
                            tisztaságtól. Még ott volt a konyhában a régi szabad tűzhelynek az
                            emléke. Nagy ragyogó kormos kémény volt a konyha felső része, a százéves
                            korom úgy csillogott benne, mintha olajjal lett volna bevonva. Még most
                            is ott lógott néhány sonka, szalonnadarabok.</p>
					<p>Ez volt az éléskamra a disznóságok számára.</p>
					<p>- Látta-e már, Misi úrfi, hogy készül a tőzeg?</p>
					<p>- Aha - kiáltott fel Misi, mert ezen sokszor vitatkozott az öregekkel,
                            hogy a trágyát elégetik tüzelőnek, ahelyett, hogy kihordanák a mezőre.
                            De sose látta, mikor csinálják. Jákób néni emlékezett, hogy ez őt
                            érdekli, s kedveskedett vele.</p>
					<p>- Na ezt megnézem, hol van?</p>
					<p>- Hátul az udvaron e.</p>
					<p>S az öregasszonynak úgy ragyogott az arca az örömtől, hogy valami
                            kedveset mutat a diák úrfinak, s ezer ránc mozgott az arcán, amely
                            sápadt volt az öregségtől, de telt volt és jóakaratú.</p>
					<p>Mindjárt ki is mentek az udvarra, s megmutatta, hol van a tőzeg.</p>
					<p>Misi odament és csudálkozva nézte, hogy nagy területen ki van rakva az
                            udvar téglákkal. A téglák trágyából voltak készítve. Ezeket rakják aztán
                            össze boglyába, mikor megszárad jól, s ezzel fűtenek egész évben, mert
                            errefelé nincsen erdő, s a fa nagyon drága. Kilóra veszik a fát a
                            boltban, hát inkább úgy segítenek magukon, ahogy lehet.</p>
					<p>Ahogy ott áll a tőzegmező felett, rekedten kiált az istálló ajtajában rá
                            Jákób bácsi:</p>
					<p>- No, Misi úrfi, szemléli a tőzeget?</p>
					<p>Visszafordult. A magas, derék, ősz ember kedvesen nevetett rajta.</p>
					<p>Misi odasietett hozzá és kezet nyújtott. Az öreg nagy tenyerében
                            elveszett a keze, mint egy piskóta. De azért megrázta becsületesen.</p>
					<p>- Még az idén van elég, de jövőre nem tudom, mi lesz.</p>
					<p>- Miért, Jákób bácsi?</p>
					<p>- Hát nem tudja? Kiadtuk a földet felesbe, hát ezután má csak egy tehenet
                            tartunk.</p>
					<p>- Nem gazdálkodik tovább?</p>
					<p>- Nem érdemes, Misi úrfi. Hadd kínlódjanak már a fiatalok.</p>
					<p>S hangosan és erősen nevetett. Rossz fogai voltak, s feketék a sok
                            pipázástól, de valami olyan angyali ártatlanság volt az arcán, hogy csak
                            szeretettel és örömmel lehetett ránézni.</p>
					<p>- Na jöjjön, nézze meg, a nagy tehenet tartottam meg.</p>
					<p>Bementek a tágas istállóba, ahol olyan tisztaság volt, mint egy
                            levéltárban. A széna gondosan felrakva, a kukoricaszár külön. Egy
                            sarokban répalevél volt, és a nagy fehér magyar tehén, gyönyörű nagy
                            szarvait, és szelíd pofáját feléje fordította. A szájából kukoricaszár
                            lógott.</p>
					<p>- Miért nem ad neki répalevelet?</p>
					<p>- Á, nem szabad elkényeztetni, majd kap fejéskor.</p>
					<p>Az öreg csintalanul nevetett, hogy kibabrál a tehénnel. Megveregette
                            farát, megtapogatta, simogatta.</p>
					<p>- Most már ez minden - mondta vidáman.</p>
					<p>Misi olyan jól érezte magát, hogy szinte könny jött a szemébe.</p>
					<p>- Kinek adta bérbe a földet?</p>
					<p>- Hát a vőmnek.</p>
					<p>- De hiszen maguknak nincs is gyereke.</p>
					<p>- Hát azért lehet vőm - s csintalanul nevetett az öreg. - Tudja, Misi
                            úrfi, van nekünk egy nevelt lányunk, de nem kedvünkre ment férjhe, mert
                            elment a városból. Nagyralátó volt - s nevetett -, ide ment férjhe a
                            szomszéd városba. Azt hitte, ott jobb. Pedig nagyon csalatkozott, mert
                            erős természete van az urának. Itthon kellett volna neki maradni. Volt
                            neki itt derék kérője, de beleesett a kikívánkozás... Nem baj, most
                            aztán meglepte őket a sok gyerek, hát most már ük is alább adják... Hát
                            ott van a földünk közel az ő határukhoz, hát ők pártolták el.</p>
					<p>- Adnak-e elég bért?</p>
					<p>- Muszáj nekik. De még dézmát is kellett adni - és nagyon kacagott.</p>
					<p>- Milyen dézmát?</p>
					<p>- Gyerekdézmát.</p>
					<p>- Hogyhogy?</p>
					<p>- Hát nekik van négy, osztán egyet elszedtünk belőle. Még nem látta, Misi
                            úrfi?</p>
					<p>- Nem.</p>
					<p>- Pedig nagyon takaros kis jány.</p>
					<p>- Jány?</p>
					<p>- Jány bizony. Hadd legyen az anyjuknak egy kis segítség. Tán azt
                            gondolta Misi úrfi, hogy egy rossz fiút veszek ide bajnak.</p>
					<p>Kimentek az istállóból, és Misi kíváncsian nézett körül. Ebbe a percbe
                            nyílt a kiskapu, és egy vékony, magas lány jött be rajta.</p>
					<p>- Lássa. Ez a.</p>
					<p>Misi abban a pillanatban könnybe borult szemmel nézett a lányra, csak
                            azért, mert lány. Még nem is látta az arcát, csak a mozdulatát, s az
                            olyan egészséges, friss és kedves volt, hogy azonnal meglepte a
                            szívharmat tőle.</p>
					<p>- Lássa, malac is van azért, ha nem vagyunk is gazdák.</p>
					<p>Hátrafelé vitte a disznóólhoz, ahol négy darab fiatal malac rágta az ól
                            deszkáját és rítt keservesen.</p>
					<p>- Mingyán kaptok. Úgy-e, milyen jóformájúak.</p>
					<p>Egy darabig gyönyörködve szemlélte a malacait.</p>
					<p>- Úgy van ám az egyesség, hogy nekik mindent be kell szállítani ide, ami
                            a gazdasághoz szükséges még nekünk. Hiszen nekünk nem sok kell má,
                            öregek vagyunk.</p>
					<p>- De lesz disznótor a télen?</p>
					<p>- Lesz bizony, de nem a malacokból, ezt mán csak jövőre hagyjuk.</p>
					<p>És evvel, mint aki jól megtréfálta Misi úrfit, kinyitotta a disznóól
                            másik ajtaját és két darab óriási nagy állatot mutatott meg, ahogy ott
                            hevertek. Nagy szőke állatok voltak, göndör szőrük vereslett a
                            gerincükön.</p>
					<p>- Lássa... Lesz ebből disznótor, de arra az igazgató úrnak is kell ám
                            jönni, meg Misi úrfinak is.</p>
					<p>- Nagyon szívesen.</p>
					<p>Evvel visszafordultak, s az alkonyodásban mentek a konyha felé.</p>
					<p>Jákób néni már készen volt a sült tésztával, éppen a hamut veregette le
                            róla, s vízzel mosta meg a színét.</p>
					<p>- Csak nem döfleg? - kacagott nagyot Jákób bácsi.</p>
					<p>Mert ezen a szón sokat nevettek, mióta az igazgató úr, akkor ugyan még
                            csak tanár úr, úgy elcsodálkozott a nevén. Azóta, ahányszor előkerült a
                            “döfleg”, mindig nevettek rajta.</p>
					<p>Ebben a pillanatban az idegen lány kiszökött az ajtón, s ahogy a diákot
                            meglátta, úgy elszaladt az udvar hátulja felé, mint egy megriasztott
                            jérce.</p>
					<p>- Eszti, Eszti - kiabált utána a néni -, hát ez hova szalad? Nézd csak,
                            milyen vad. No tessék megkóstolni, de tessék vigyázni, mert forró még
                            nagyon.</p>
					<p>Misi letört egy darabot a keményre, égettesre sült tésztából, s egyik
                            tenyeréből a másikba dobálta, mert olyan meleg volt, hogy nem állotta a
                            keze.</p>
					<p>Ezen aztán az öregek igen jót nevettek.</p>
					<p>- Gyenge a tenyere - mondta becézve a néni, s a bácsi is hozzátette:</p>
					<p>- Azt bizony nem törte fel a kapa.</p>
					<p>- Na menjünk be - sürgette a néni, s toszigálta gyöngéden a karját,
                            terelgette befelé.</p>
					<p>Misi be is ment a hűvös, sötét szobába, s leült az asztal mellett a karos
                            lócára.</p>
					<p>Milyen jó ezeknek - gondolta magában, és fájt a szíve. Milyen jó lett
                            volna, ha itt marad ebben a világban, ha nem taníttatják, ha nem kell
                            neki kollégiumokat járni, mint egy hontalannak, s otthon marad az apja
                            mellett, a lovak mellett, a cséplőgép mellett.</p>
					<p>Nagyon szerette volna, ha a kislány bejön, de az nem mutatkozott.</p>
					<p>- Hát a kislány? - kérdezte egyszer.</p>
					<p>- Ó, nem jön az be, vad az, megijedt a Misi úrfitól.</p>
					<p>És ő egy kicsit öntelten mosolygott. Érezte a férfiasságát, érezte, hogy
                            valaki.</p>
					<p>- Hát a kedves mama? Hogy van a kedves mama?</p>
					<p>Erre elszomorodott, mert az édesanyja volt az ő lelkének a fájdalma, a
                            szent és gyönge és beteges kis anya. Az egyetlen, akinek a nyáron
                            megsúgta, hogy egy színdarabon dolgozik...</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>A tanári szobában kellemesen folyt tovább a vizsgálat.</p>
					<p>A három tanár igazán tanárhoz illő módon fogta fel a szokatlan munkát.
                            Minden más hivatalbeli ember türelmetlen lett volna, hogy így időn túl
                            még mindig bent kell maradni, s olyan munkát végezni, amiért semmit sem
                            fizetnek, de a tanárok hozzá voltak szokva, hogy egész életükben olyan
                            munkát végezzenek, amiért semmiféle díjazás nem jár. Attól az időtől
                            kezdve, hogy az első nevelősködést vállalták, mindig úgy volt, hogy az ő
                            munkájuk felbecsülhetetlen és megfizethetetlen lévén, nem is becsülték
                            meg a munkaadók, az pedig még kevésbé jutott eszükbe, hogy megfizessék.
                            A diákkori instruktorkodás az olyan teljes odaadást és lekötöttséget
                            jelentett, hogy a szülők, akik szörnyű nehezen szánták el magukat arra,
                            hogy néhány forinttal kisegítsék buta gyermeküket, ha már ésszel nem
                            tudták ellátni, hogy az instruktoroktól, aki az Istentől ingyen kapta az
                            észbeli adományt, elvárták, hogy minden idegét és minden idejét arra
                            fordítsa, hogy az ő gyereküket átvezesse királyi úton a matézis
                            tudományába. Azzal nem törődtek, hogy az annak a szintén gyermek vagy
                            ifjú nevelőnek mibe kerül. Hogy azalatt kint szaladgálhatna a réten,
                            vagy sétálhatna a korzón, udvarolhatna a lányoknak, vagy önmagát
                            képezhetné valamibe, szórakozhatna, művelődhetne: úgy érezték, hogy a
                            megállapított tandíjjal mélységesen és bőségesen ki van fizetve a
                            nevelő. Túl van fizetve, meg van ajándékozva és valósággal szerencse
                            fia, hogy ilyen ifjú létére pénzt is keres.</p>
					<p>Így a tanárok mielőtt hivatalba léptek volna, megkapták az élettől a
                            dresszúrát jövendő pályájukra, hogy munkájukért ellenszolgáltatásra
                            egyáltalán nem számíthatnak.</p>
					<p>Nem is számítottak, hanem oly szorgalmasan és alaposan végezték ezt a
                            vizsgálatot is, mintha az ország legfőbb ítélőszéke lett volna e percben
                            rájuk bízva. Ha az ember meggondolja, néhány perc alatt tisztába
                            jöhettek az egész bűncselekménnyel, s az összes tanúk kihallgatása sem
                            szaporíthatta az adatokat, s nem tökéletesíthette véleményüket. Hiszen a
                            legnagyobb bíró is csak addig érdeklődik a tanúvallomások iránt, míg az
                            ítéletet meg nem fogalmazta magában. De amint megtalálták a
                            törvénykönyvben azt a paragrafust, amelynek alapján ki lehet mondani a
                            döntő szót, akkor már elközönyösödnek, s gépiesen tárgyalják, ledarálják
                            tovább a fölösleges tanúk kihallgatását, akiket már csak azért
                            vonultatnak fel, mert a törvény előírja, s nem célszerű elhanyagolni.
                            Ezek a tanárok azonban rendíthetetlen nyugalommal és komolysággal
                            végezték feladatukat, s egyik diákot a másik után előcitálták, s
                            ugyanazokat a kérdéseket tették fel, előre tudva, hogy ugyanazokat a
                            feleleteket fogják a kérdésekre kapni.</p>
					<p>Mindössze annyi elégtételt vettek maguknak, hogy egy kevés szórakoztató
                            elemet kevertek a dologba, s a diákokat, akiket oly sok év óta látnak az
                            órákon, szinte önkéntelenül, tudattalanul olyan vegzatúrának vetették
                            alá, ami túlment a feladatukon. Emberileg lettek kíváncsiak a
                            delikvensekre, s szórakozást csináltak maguknak abból, hogy
                            belenézhetnek a diákok lelki s valóságos életébe.</p>
					<p>- Gondos Márk - mondta az elnök, s ránézett a zsidó fiúra, aki az egész
                            heccnek értelmi szerzője volt.</p>
					<p>Gondos Márk a könyveit letette a lába elé, mert sem szíjjal, sem
                            spárgával nem voltak azok összekötve, csak úgy egybemarkolva, s minden
                            pillanatban szétcsúszott az egész. Elébb az asztalra nézett, s arra
                            akarta tenni a könyvcsomót, de nem merte, mert érezte, hogy ezt
                            szemtelenségnek tekintenék a tekintetes tanár urak. Tartani nehéz volt,
                            és elvonta a figyelmét a készülő kérdésekről, így letette hát a lába
                            elé, a cipője orra elé, s koronként meg is igazította a cipőjével a
                            rettenetesen elnyűtt könyveket, amelyeket ingyen szedett össze tavalyi
                            diákoktól, mert új könyv vásárlására pénze nem volt, s így meg kellett
                            elégednie a szakadozott s hiányos könyvekkel.</p>
					<p>- Gondos Márk, mondja el nekünk...</p>
					<p>- De gondosan - szólt bele Koós, aki soha el nem mulasztott egy-egy
                            szójátékot.</p>
					<p>- Gondosan mondja el nekünk ennek az egész dolognak a lefolyását. Már
                            úgyis ismerjük az egészet, nincs értelme sem a szépítésnek, sem a
                            hamisításnak. Mondja csak el, mi volt ez az egész forradalom.</p>
					<p>Gondos Márk, a szolnoki fiú, aki még maga sem igen ismerte a nevét, mert
                            az apja csak az idén szeptemberben kapta meg a névmagyarosítását,
                            sovány, magas fiú volt. Cvikker volt az orrán, de az olyan furcsán
                            lógott rajta, hol jobbra fittyent, hol balra. Ez is új volt, ezt sem
                            tudta viselni. Valami csodálatosan állott rajta a ruha, bár ezt már
                            megszokhatta volna, mert hatodikos kora óta ebben az egyetlen ruhában
                            járt az iskolába. A nyáron ügyvédi irodába járt, s abból a pénzből, amit
                            kapott, egy új, nagyon elegáns fekete ruhát csináltatott magának.
                            Egészen kifogástalan ruhát, a legelső szolnoki szabóval. Ez a ruha
                            nagyon megjavította az önérzetét, úgyhogy ma már egyáltalán nem
                            röstellte véghetetlenül elhasznált szürke ruháját, amelyet az utóbbi
                            években nagyon kinőtt. Ma már elérte teljes magasságát, tovább nőni
                            aligha fog, de ez a ruhán nem segített, az már régen elmaradt az ő
                            magasságától. Ujjai a csuklóján felül maradtak el, s kabátkája a dereka
                            közepéig ért. Nem baj, mert van egy elegáns ruhája, azt azonban még
                            ünnepnapon sem igen veszi fel, mert tartogatja az egyetemi évekre. Azzal
                            a ruhával akar karriert csinálni, és elhatározta, hogy a szürke ruhának
                            elégnek kell lenni a gimnázium kivégzéséig. Majd a feketében az
                            érettségi banketten fog megjelenni, s előre boldog volt, hogy milyen
                            elegáns és milyen kész ember lesz benne.</p>
					<p>- Kérem, tanár úr, nem olyan nagy dolog az egész. Nálunk Szolnokon volt
                            tavaly egy mozgalom, hogy mivel Szolnokon volt a negyvennyolc
                            legnagyobb csatája, a győzelem, Damjanich, tetszik tudni...</p>
					<p>- Nézze, Gondos - mondta Koós -, ennyire gondosan nem kell elmondania,
                            hogy “tetszik tudni”, mert tudjuk. Tehát maga elhatározta, hogy ami
                            Szolnokon nem sikerült, majd ebben a bugris városban sikerülni fog.</p>
					<p>- Kérem, tanár úr, bocsánatot kérek, én nem sértettem meg a várost, én
                            nem gondoltam azt, hogy ez a város bugris város...</p>
					<p>- Nahát csak beszéljen - igazította vissza az egyenesbe a
                            történelemtanár. - Tehát elismeri, hogy maga adta ki a jelszót, hogy nem
                            kell órára jönni, hanem ki kell menni a népkertbe.</p>
					<p>- Nem, kérem, tanár úr, mi eljöttünk órára.</p>
					<p>- Jaj, de rettenetes egy ember ez - kiáltott fel Koós, aki hirtelen
                            ideges lett a fiú körmönfontságától. - Így nem készülünk el éjfélig
                            sem.</p>
					<p>Egy kis szünet lett.</p>
					<p>Gondos Márk újra beszélni kezdett.</p>
					<p>- Kérem, tanár úr, itt nem is kellett senkinek szólani. Itt nem kellett
                            kapacitálni, és nem kellett meggyőzni senkit, itt minden fiú tele van
                            hazafiassággal, és mikor a szó volt, hogy az ünnepet nem szép, hogy a
                            magas minisztérium eltörölte, akkor az egész osztály egyszerre kiabálni
                            kezdett, hogy nagyon helyes, ki kell menni a honvédemlékhez, mert ez
                            dukál az ifjúságnak, s a régi időkben, mikor még algimnazisták voltak,
                            azt az ünnepet meg is tartották, s akkor nemcsak március tizenötödikén,
                            hanem október hatodikán is ki szoktak menni a sírhoz, és hazafias
                            beszéddel nevelték az ifjúságot.</p>
					<p>Komikusan gesztikulált hozzá.</p>
					<p>- Mert, tanár úr kérem, a hazafias nevelés a legfontosabb. Én azt hittem,
                            a magam részéről, hogy a tanár urak ezt nagyon jó néven fogják venni,
                            hogy az ifjúság ilyen hazafias, mert tanár úr kérem, én azt hittem, hogy
                            ebben az iskolában, ahol én csak első évben vagyok most, ez a szellem,
                            kérem, a hazafias szellem...</p>
					<p>A három tanár összenézett.</p>
					<p>- Azt hiszem, teljes beismerésben van - mondta a vallástanár, aki pedig
                            rendkívül tartózkodott, hogy idegen vallású diákok vallomásába
                            beleszóljon.</p>
					<p>- Teljes beismerés - mondta Koós. S hozzátette. - Csak még egy kérdést.
                            Mondja, kérem, szokott maga durákozni?</p>
					<p>- Igen, de az egy nagyon ártatlan játék, én csak azért kedvelem, tanár úr
                            kérem, mert a durák, ez a parasztjáték, igen kitűnő elmeképző játék,
                            tetszik tudni.</p>
					<p>- Mi az már megint, hogy tetszik tudni. Mi akar maga lenni? Ügyvéd?</p>
					<p>- Igen, de...</p>
					<p>- Semmi de. Ha maga ügyvéd akar lenni, akkor szokjon le erről a tetszik
                            tudniról. Ez nagyon is alacsony kifejezés. Tetszik tudni. Ezzel meg
                            fogja őrjíteni a bírákat, ha a védőbeszédében vagy a vádbeszédében
                            egyszer csak azt mondja, hogy tetszik tudni.</p>
					<p>- Köszönöm szépen, tanár úr, de tetszik tudni...</p>
					<p>- Maga őrült szemgolyó. Már megint. Maga ahhoz a tetszik tudnihoz úgy
                            hozzánőtt, mint a ruhájához. Ki ne nyissa a száját még egyszer, mert
                            tetszik tudni leharapom a fejét.</p>
					<p>- Nagyon hozzászoktam - mondta kipirulva Gondos Márk -, mert...</p>
					<p>Azt akarta mondani, hogy: “mert tetszik tudni...”, de aztán elnyelte, s
                            el is határozta, hogy ebben gyakorolni fogja magát, hogy ezt a kisegítő
                            nyögést valami mással fogja pótolni, ebben igaza van a tanárnak.</p>
					<p>- Gyerünk tovább - mondta Koós. - Ki következik?</p>
					<p>- Gyurkó János.</p>
					<p>Koós felállott, az ajtóhoz ment, s kiszólt az előszobába, hogy:</p>
					<p>- Gyurkó János.</p>
					<p>Gondos Márk látta, hogy kihallgatása be van fejezve, holott ő, véleménye
                            szerint, még nem tette le a vallomását.</p>
					<p>- Tanár úr kérem - mondta -, én nem is leszek kihallgatva?</p>
					<p>- Már megtörtént - szólt oda neki a történelemtanár, s közben a
                            vallástanárnak mesélt valamit általában a Gondos Márk típusáról. Mint
                            volt katolikus pap, meglehetősen elfogult volt az izraelitákkal szemben,
                            s nagyon örült, hogy a fiatalember oly elégedetlen.</p>
					<p>Gondos Márk egy darabig tétovázva állott, de látva, hogy a következő
                            tanú, Gyurkó, már bent is van, s a tanárok őrá többet még ránézni sem
                            hajlandók, idegesen lehajlott, s felszedte könyveit a földről, közben
                            elpotyogtatva a logaritmus-táblát, amely sokkal kisebb volt a többi
                            könyvnél, s igen síkos vászonba volt kötve, úgyhogy kicsúszott. Míg még
                            idegesebben lehajlott érte, újabb füzeteket csúszni engedett a keze
                            közül, s míg az ajtóig curukkolt, több ízben elejtette ezt, azt, s végre
                            kiment az ajtón, amelynek hol egyik, hol másik szárnyába ütődött bele,
                            s látni lehetett, hogy mikor az ajtószárnyat a könyökével betette, az
                            egész paksaméta könyvet, füzetet szanaszét röpítette zavarában, de már
                            csak kint a folyosón. Ott aztán nyugodtan felszedhette a sima
                            betonon.</p>
					<p>Gyurkó János ezalatt ott állott katonásan a tanári asztal előtt.</p>
					<p>Ez egy hirtelenpiros arcú fiú volt. Fényesre subickolt csizmájának már
                            csak a szára volt fényes, mert a sok tombolásban a fejét beporozta,
                            besározta s letaposta. Most úgy csapta össze a bokáját, hogy a két
                            csizmaszár pontosan összeütődött és csattanó hangot adott.</p>
					<p>- Ez katona - nevetett Koós.</p>
					<p>Olyan is volt, mint egy huszár a sorozók előtt.</p>
					<p>- No Gyurkó János. Mi volt ez?</p>
					<p>Gyurkó János hallgatott.</p>
					<p>Fogalma sem volt róla, hogy mit kérdez a tanár úr, s hogy mit akar
                            hallani. Sohasem törte a fejét többön, csak hogy egyenes kérdésre
                            egyenes választ adjon.</p>
					<p>- Kérem - mondta az elnök -, maga is kint volt szombaton reggel a
                            honvédemlékműnél az osztállyal?</p>
					<p>- Igen.</p>
					<p>- Az egész osztály ment, s maga is velük ment?</p>
					<p>- Igen.</p>
					<p>- Hogy mentek? Négyes sorokban?</p>
					<p>- Igen.</p>
					<p>- Pétery Pista szónokolt?</p>
					<p>- Igen.</p>
					<p>- Maga is meghallgatta, mint a többi?</p>
					<p>- Igen.</p>
					<p>- Aztán hazament?</p>
					<p>- Igen.</p>
					<p>- És hétfőn reggel bejött az osztályba?</p>
					<p>- Igen.</p>
					<p>- És vasárnap után mindig hétfő szokott következni?</p>
					<p>- Igen.</p>
					<p>- Vasárnap jó volt az ebéd?</p>
					<p>- Igen.</p>
					<p>A tanárok nevettek, s vidáman néztek a sihederre, aki olyan volt, mint
                            egy parasztlegény. Olyan volt éppen, mint az apja, az is Gyurkó János,
                            egyháztanácsos, aki arról volt nevezetes, hogy a csizmájából úgy dagadt
                            ki, mint a kelt tészta a lábosból. Különben jómódú ember volt, az adóját
                            pontosan fizette, igennel szavazott, s életében magától egy önálló szót
                            nem szólott az egyháztanácsban.</p>
					<p>- Nagyon jól van, Gyurkó János. Rendben van. Magát fel fogják akasztani a
                            többivel együtt.</p>
					<p>Gyurkó János felemelte a szemöldökét magasra, s azt mondta:</p>
					<p>- Igen.</p>
					<p>Koós nagyon mulatott.</p>
					<p>- Azt hiszem, elég... Csak még egyet, Gyurkó János: hogy kezdődik az
                            Iliász... Mondja el az Iliász első sorát.</p>
					<p>Gyurkó János teleszívta öblös kis mellét levegővel, aztán kivágta:</p>
					<p>- Andramoj ennepe. Muzapo lüttropon. Haószmala pollé...</p>
					<p>- Nagyon jól van. Elmehet.</p>
					<p>Gyurkó János sarkon fordult szabályos tornafordulattal. A csizmáját
                            megint összeütötte, s a csizmaszárak újra csattanó hangot adtak, azzal
                            elindult hazafelé, olyan bátran és egyenesen, hogy ezzel az irammal
                            nekimegy majd a tűznek, a víznek, a huszárlovon neki az orosz ágyúk
                            torkának, s ottmarad a volhiniai mezőkön megint egy magyar hős.</p>
					<p>A könyvei össze voltak kötve keményen, szorosan valami gyeplőszárból
                            vágott szíjjal, amely még sárga apró karikákkal s szögecskékkel volt
                            kipitykézve, s úgy vitte, mint a patrontáskát. Ment feszt.</p>
					<p>- Ez a magyar gyerek - mondta Koós és humoros grimasszal nézett utána.
                            Ebbe meg lehet bízni. Ez nem lép ki a sorból, még ha az istennyila csap
                            is le mellette.</p>
					<p>- Jákób.</p>
					<p>Kiment Koós, s kiszólt az ajtón:</p>
					<p>- Jákób.</p>
					<p>Jákób olyan kiválóság volt az osztályban, hogy keresztnevét nem is illett
                            volna mondani. Jákób csak egy van.</p>
					<p>Bejött. Túl széles vállai, igen erős és nagy melle s rövid lábai
                            komikussá tették volna, ha a szeme, szempilla nélküli szúrós, kemény
                            szeme nem néz élesen rézvörös arcából a tanárokra.</p>
					<p>Vele egész más hangon beszéltek, mint mással, egészen úgy, mintha máris
                            ott ülne köztük. Tanár lesz. Néhány év múlva itt fog ülni a tanári
                            székben, ha ugyan Pesten nem marad asszisztensnek Eötvös Loránd mellett,
                            mert matematikára s fizikára fog menni, mint egyszer mondta, s mindenki
                            a legnagyobb jövőt érezte fölötte lebegni.</p>
					<p>- Na mondja el, Jákób, mi volt ez?</p>
					<p>- Mikor én szombaton reggel az osztályba beléptem, már az osztály
                            legnagyobb része együtt volt - mondta kissé nyekegve, de igen
                            megbízhatóan és határozottan, ahogy felelni szokott... s a tanárok úgy
                            voltak vele, mint felelés alatt: az előadásmodora olyan volt, mintha
                            kétségbe volna esve afelől, hogy tudja-e, jól tudja-e a feladott leckét,
                            s azután legnagyobb meglepetésre rögtön kiderül, hogy nemcsak tudja, de
                            megvan a dologról a véleménye is, mégpedig igen határozott véleménye,
                            különösen a matematikai órákon, ahol rendszerint egy levezetést
                            két-három egészen új módon is megcsinált mindig ilyen habozva s mégis
                            ilyen határtalan biztossággal, hogy a tanár pillanatok múlva már nem
                            feleltette, hanem hallgatta, s nézte a küzdését a gondolatokkal, s
                            élvezettel figyelve a különös birkózást a témával, amelyből olyan
                            meglepő új eredményeket hozott ki, amire az előző órán maga az előadó
                            tanár sem gondolt...</p>
					<p>- Valami izgatott hangulat volt, s mondták, hogy az osztály ki akar menni
                            a honvédemlékhez... Olyan általános volt az öröm... Nem is a
                            szabadságnak örültek, bár annak is, hanem főleg annak, hogy hazafias
                            cselekedetet akarnak végrehajtani... és a felsőbb hatóságnak, aki az
                            október hatodikának megünneplését az utóbbi években megszüntette, nem is
                            lehetett igaza, mert az egész ifjúság boldogan és örömmel vett részt a
                            megbeszélésben... úgyhogy én azonnal csatlakoztam, mert nem akartam sem
                            rendbontó lenni, se kritikát gyakorolni... hanem inkább engedtem annak
                            az érzésnek, hogy valami szép és nemes dologhoz csatlakozhatom...</p>
					<p>- Mondja, Jákób, kérem - szólt az elnök, a történelemtanár -, helyesnek
                            tartotta, hogy a fiúk titokban s szökve mentek el a hátsó kapun? Nem
                            lett volna jobb deputációt küldeni az igazgató úrhoz, hogy ő adja meg az
                            engedélyt a nyolcadik osztálynak, hogy kivonulhasson a
                            honvédemlékhez?</p>
					<p>- Késő volt. Ha egy nappal hamarabb vetették volna fel az ideát, akkor ez
                            lett volna a helyes elintézés, de percek állottak csak rendelkezésre...
                            mert mindjárt csengettek, s félő volt, hogy a tanár úr bejön, s akkor
                            kútba esik az egész szép terv... mert nem lehetett azt várni, hogy a
                            tanár úr is az osztály álláspontjára helyezkedjék... mert nem volt
                            remény, hogy a tanár úr hivatali felelőssége miatt belemenjen egy ilyen
                            kalandos gondolatba... tehát a leggyorsabban dönteni kellett, s én
                            voltam az, aki a leghatározottabban kijelentettem, hogy vagy vagy...
                            Vállalom a felelősséget... fiatalok vagyunk és a fiatalságnak több
                            szabadsága van... mert nem terheli a meggondolás felelőssége...</p>
					<p>Elmosolyodott. Furcsa lapos szája szélén néhány szálacska bajusz
                            jelentkezett, szórványosan, sohase lesz tömött, szép bajusza, s
                            valószínűleg borotválnia is kell a bajuszát. Most a mosoly valami kicsit
                            groteszk volt az arcán, s ahogy laposan felpillantott a tanárokra,
                            azoknak az arcán ugyanezt a mosolyt találta.</p>
					<p>Mindenki örült a nyíltságának s az okosságának s valósággal bűntársak
                            voltak ebben a pillanatban.</p>
					<p>- Szóval maga is felbujtó - mondta Koós kedélyesen.</p>
					<p>- Nem felbujtó, hanem helyeslő. Magamévá tettem az eszmét, és
                            hozzájárultam, hogy ha már csináljuk, akkor biztosan és határozottan...
                            mert vagy vagy.</p>
					<p>Komikusan megrántotta a vállát, s megszegte a nyakát. Benne volt a régi
                            hajdúk hányavetisége, s olyan is volt, mint egy régi kuruc, aki együtt
                            kiáltja a többivel az eb ura fakót.</p>
					<p>- Jól van, köszönöm - mondta az elnök.</p>
					<p>Jákób a fejét megbiccentette, megfordult s abban a pillanatban elment.
                            Könyvei a hóna alatt voltak. Nem voltak összekötve, csak úgy szorította
                            a bal karjával, de azt látni lehetett, hogy vaskapcsokban vannak azok a
                            könyvek s füzetek, és abból egy szál sem mozdul meg, mintha présbe
                            lettek volna szorítva.</p>
					<p>Koós utánaszólt.</p>
					<p>- Jákób, kérem.</p>
					<p>Jákób az ajtóban megfordult, s visszanézett rájuk. Nem tetszett neki ez a
                            visszahívás. Látni lehetett a szemén, hogy ő meg van nyugodva, hogy
                            dolgát elvégezte, s nem tartja szükségesnek a továbbiakat.</p>
					<p>- Csak azt akarom magának mondani - mondta Koós, és felállott az
                            asztaltól s előre jött, lassan egészen hozzá lépett. - Csak azt akarom
                            mondani, hogy magának ez nagyon rosszul áll... Nézze kérem, magának nem
                            szabad a tömeg hangulatának engedni. Érti?... Érti, mit gondolok?...
                            Maga elméleti ember... De aki elméleti ember, annak a saját maximái
                            szerint kell élnie... Az nagyon veszélyes, ha valaki a jellemével össze
                            nem illő módon mások hatásának enged... Érti?... Én azt képzeltem volna,
                            hogy maga azt feleli a fiúknak, hogy: csináljatok, amit akartok, én nem
                            veszek részt benne. Én itt maradok az osztályban, és végighallgatom
                            egyedül az órákat. S ha maga ott maradt volna, akkor megtartotta volna
                            az összes tanár az óráját, és akkor nem esett volna ilyen sérelem az
                            iskola becsületén.</p>
					<p>Jákób elkezdett sápadni, s egész fakó lett, akkor azt mondta:</p>
					<p>- Ha még egyszer ismétlődne a dolog, még egyszer ugyanígy viselném
                            magamat... mert bolond az, aki a szél ellen akar állani... mert az egyén
                            a tömeg része, és ez alól nem lehet kivonni magát senkinek...</p>
					<p>- Na megálljon: és Nyilas?</p>
					<p>- Az más.</p>
					<p>- Miért?</p>
					<p>- Nyilas nem a normális típus... Fellengző... Ő nem azért nem ment a
                            többivel, mert nem helyeselte, hanem azért, mert... őt sértette, hogy
                            nem ő találta ki... mert ő szeretne népvezér lenni, de nem fog tudni az
                            lenni soha, mert egyéni érzéseinek a rabja... mert a fantáziája
                            elragadja... és amit ő akar: az nem népszerű... mert ő ha a legszebbet
                            is akarja, akkor is messze van a tömeg gondolkodásától... mert egyéni
                            utakon megy...</p>
					<p>- Ezt ő vallotta be magának?</p>
					<p>- Mit?</p>
					<p>- Hogy ő szerette volna kitalálni?</p>
					<p>- Én nem beszéltem azóta vele.</p>
					<p>- Szóval ez csak a maga feltételezése. Nem azért maradt ő ki, mert az
                            igazgató öccse, tehát nem mert?</p>
					<p>- Nem.</p>
					<p>- Ezt biztosra veszi?</p>
					<p>- Igen.</p>
					<p>- Nem gondolja, hogy maga túlbecsüli Nyilas Mihályt?</p>
					<p>- Nekem jó barátom.</p>
					<p>- Szóval többre becsüli magánál?</p>
					<p>Koós ezt úgy mondta, hogy egészen az arcáig hajolt Jákóbnak, aki jóval
                            alacsonyabb volt nála, pedig ő sem volt magas ember. Szúrósan és mereven
                            nézett a fiú szemébe.</p>
					<p>Jákób azt mondta:</p>
					<p>- Nekem kötelességem erre felelni?... mert... úgy gondolom, hogy a
                            vizsgálat csak azokra vonatkozhatik, akik részt vettek a bűntényben...
                            ha ez egyáltalán bűntény... de azokra nézve is vallomást kell tenni,
                            akik nincsenek benne?...</p>
					<p>Koós elrántotta a száját. Vastag ajkai gúnyosan torzultak el.</p>
					<p>- Nem kell felelnie, elmehet.</p>
					<p>Jákób elment, lehajtott fejjel és tűnődve, nyugtalanul, de
                            határozottan.</p>
					<p>Koós visszajött az asztalhoz.</p>
					<p>- Ez egy furcsa ember... Ez egy forradalomban mindnyájunkat
                            felakasztatna... Ennek elvei vannak. Ha az ember meggondolja, hogy egy
                            ilyen kis osztályban milyen különböző típusok vannak együtt... Nem tudom
                            én, mi lesz ebből az országból. Szerencsére elmúltak a forradalmi idők.
                            Olyan Saint Juste lenne ebből, mint annak a rendje.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>Mikor a szoba besötétedett, eszébe jutott, hogy mennyi dolga van, haza
                            kellene menni és tanulni. Az egész délutánt elbeszélgette, s ezeknek is
                            dolguk van.</p>
					<p>Hirtelen felállott, s ment is.</p>
					<p>- No, hova szalad? - nevetett fel Jákób bácsi, s bozontos bajsza rezgett
                            az orra alatt kétfelé.</p>
					<p>Ők is olyan szívesen diskuráltak a diákkal, hogy egész elfeledkeztek a
                            munkáról. Pedig a malacok sírtak az ólban, a tehenet is fejni kék, de
                            egy parasztembernek olyan ritkán van módja benne, hogy úrifiúval
                            beszélgessen, s bennük volt még a régi alázatosság az úri renddel
                            szemben. Úgy néztek fel erre a fiatal diákra, mint annak a magas
                            társadalmi rendnek a képviselőjére, amely akkora hatalommal él a fejük
                            felett, elérhetetlenül, megközelíthetetlenül. Nekik már egy kicsit
                            kivételes helyzetük van, mert a kis házat most már másodízben tanárok
                            vették ki, most éppen suszter lakik benne, de nemrégen, míg az igazgatói
                            lakásba nem költözött be az úrfi bátyja, addig itt volt az úri rend a
                            házban, s az ő elődje is egy segédtanár volt, aki már elköltözött a
                            városból más iskolába. Ők már kicsit hozzá voltak szokva az urakhoz,
                            mert az igazgató úr is igen barátságos volt, de ő még azért hétköznap
                            nem szokott elüldögélni náluk, de vasárnap néha megtisztelte őket azzal,
                            hogy bejött, s leült egy kicsit, ha nagyon hívták. Úgy bántak ők ezekkel
                            az urakkal, mint a kényes madarakkal, óvatosan igyekeztek becsalogatni,
                            csak úgy csínján, hogy meg ne ijedjenek. Mindig kedvesek voltak
                            hozzájuk, s nagy becézéssel szoktatták ahhoz, hogy a paraszt is ember s
                            a paraszttól se kell félni. Mert különben legfeljebb az orvost látták
                            néha, ha baj volt, s azzal is olyan kimondhatatlanul szívesek voltak,
                            hogyha egy orvos bejött hozzájuk, az többet nem felejtette el, hogy
                            milyen kedves, szíves emberek ezek az öregek, hogyha az utcán
                            találkoztak is, olyan köszönéssel köszöntek egymásnak, mintha valami
                            titkos melegség volna köztük. Szeretettel köszöntek neki az utcán, mint
                            valami elszakadt rokonnak, akit az Isten összehozott velük egyszer a
                            nagy baj idején. S az orvosok is úgy emlékeztek vissza rájuk, mint
                            valami jó emlékre. Igaz, az orvos azért, mert kötelessége volt ápolni a
                            klientéliát, de azért mégis volt köztük egy kis ráismerés. Egy kis
                            emberi vonzalom. Annyira távol voltak egymástól, hogy nem felejtették
                            el, hogy az öreg Jákóbék, szegények, a betegség idején is milyen
                            kimondhatatlan kedvességgel vették körül az orvost, mintha nem is orvos
                            lett volna, hanem egy kedves rokon, aki egyszer mégiscsak bepillantott
                            az életükbe, s ez összekötötte volna őket a szeretetnek valami
                            szálával.</p>
					<p>- Énnye, de hirtelen ember - mondta nagy nevetéssel Jákób bácsi, de a
                            felesége még ezt a szót is sokallotta, s enyhítette.</p>
					<p>- Neki is dóga van - mondta becéző gyöngédséggel, s a szemével
                            megsimogatta a diákot -, ugye, Misi úrfi.</p>
					<p>Misi odanyújtotta a kezét Jákób bácsinak, aki fel sem állott, csak
                            megfogta a kezét, és kissé tovább tartotta a markában, mint szabad volt.
                            Úgy tartotta, mint mikor a kalitkából kijön egy pillanatra a kis madár,
                            és kellemes bizsergést érzett az ujjában, hogy egy drága madárka, egy
                            úrigyerek rászállott.</p>
					<p>Jákób néni azonban kikísérte a konyháig, s utánanézett, mikor kiment az
                            ajtón az alkonyodó estébe. Ő maga rögtön a moslékosdézsa után nézett,
                            hogy korpát keverjen bele a moslékba, amit a malacok már úgy várnak,
                            idehallik a sírásuk. No csak sírjanak, ők mégiscsak jobban elvárhatnak,
                            mint az úrfi.</p>
					<p>Misi kilépett a ház elé, s egy pillanatra megállott. Maga sem tudta,
                            mért. De már a másik percben tudta. Azért, mert önkéntelenül a kislány
                            után szaglált, s meg is látta a lányt, ahogy az ól tájékán fellibbent
                            vékony szoknyájában, mert ezen a vidéken nem bokorugró szoknyát hordtak
                            már ebben az időben a lányok, hanem uras egy szál szoknyácskát, amiben
                            keskeny és karcsú maradt.</p>
					<p>A lány egy pillanatra megdermedve nézett felé, aztán hirtelen elijedt, és
                            futva szaladt, maga sem tudta hová, a boglyák felé.</p>
					<p>Misi kigyúlva és halvánnyá meredve nézett utána. Olyan fürge volt a
                            lányka mozdulata. Elég magas lány volt már, s ő nézte, csak nézte, ahogy
                            a szénaboglya megett megbújt. Olyan csiklandó volt a mozdulata, hogy a
                            vére egyszerre lángba szökött.</p>
					<p>Még mindig csak ott állott, s észrevette, hogy a lány, aki egészen a
                            boglya megé bújt, kidugta a fejét és felé kémlelt.</p>
					<p>Tehát ez úgy lesi őt, mint ő.</p>
					<p>Erre valami szédülés jött rá. Egy kicsi pillanatig az volt az érzése,
                            hogy utánaszalad, s ott a boglyák körül kergetni fogja, de attól félt,
                            hogy úgyse tudja megfogni, s kompromittálja magát, meg nem is lehet,
                            ugyan mit gondolnának az öregek, ha kinéznek vagy kilépnek s
                            rajtakapják.</p>
					<p>A lány fejecskéje is eltűnt, a fehér kendővel, s ő szédelegve, de önmagán
                            uralkodva elindult a kapu felé.</p>
					<p>Csak mikor kilépett az utcára, akkor érezte, hogy milyen jó lett volna,
                            ha a lányt valamiképpen meg tudta volna csípni. Valósággal arra gondolt,
                            hogy megcsípni. A vékony karját megfogni, megszorítani, a derekát
                            átölelni, s az egész kis testét magához szorítani.</p>
					<p>Jobbra fordult az utcán, kifelé a városból, s elkezdett oly gyorsan
                            sietni, szinte futott. Nem tudta, mért. A vére kergette és a fantáziája.
                            Egyszerre csak azon vergődött és tépelődött, hogy nagyon rosszul
                            csinálta. Hamarább kellett volna kijönni, s utána járni a lánynak.
                            Szólani is kellett volna, hogy híjják be. Beszélni kellett volna vele.
                            Ha ő kívánja, az öreg Jákóbék nem tagadták volna meg azt a kívánságát,
                            hogy a kislányt, az Esztit behívják.</p>
					<p>De hol volt neki ahhoz bátorsága és gyakorlata. Hiszen ő az első
                            pillanattól kezdve ugyanolyan zavarban volt, amint megtudta, hogy
                            lányuk lett az öregeknek, mint a kislány, mikor meglátta, hogy fiú van
                            az öregek mellett... Ez, ez izgatta különösen, hogy a lány ennyire vad
                            volt és ijedt. Ez forralta a vérét, s rémült kéjeket okozott neki.
                            Csudálkozott azon, hogy annyit tudott beszélgetni az öregekkel
                            mindenféle semmiségről, igaz, mindig ott volt a vérében egy kis
                            melegség, és titokban várta, hogy a lány mégiscsak bejön, s ha bejött
                            volna, s egy trampli parasztlányt talál benne, akkor elmúlt volna ez az
                            izgalma, de ez a váratlanság, hogy csak úgy meglátta a kis leskelődőt,
                            ez felkorbácsolta.</p>
					<p>Elkezdett működni a képzelete. Mi lett volna, ha ő olyan bátor, hogy
                            utánamegy, ha kergetőzik vele, ha a boglyák közt megfogja, megölelhette
                            volna.</p>
					<p>Most már úgy szaladt, mint akit kergetnek.</p>
					<p>Az utca nagyon hosszú volt, és mindkét oldalon apró nádfedeles kis házak
                            voltak. Csupa olyan ház, mint a Jákóbéké. Mindenikben van egy-egy ilyen
                            fiatal lány, s neki sohase lesz módja, hogy velük cicázzon s hancúrozzon
                            a szénában, pedig az nagyon jó lehet. Milyen jó lenne parasztlegény
                            lenni, akkor szabad volna a vásár. És akkor tudná a módját. Mert ő
                            egyáltalán nem képes lányokkal beszélni. Otthon csak fiútestvérei
                            vannak, s azok ugyanolyan kamaszok, mint ő, de valamivel mégis okosabbak
                            és bátrabbak. Őt a sok könyvolvasás egészen elrontotta, nem tud élni s
                            nem tud mit csinálni hasonló esetekben. Úri lányokkal sincs soha
                            találkozása. Van egy csomó lányemléke. Minden lányba rögtön szerelmes,
                            akit meglát, de csak messziről. Ha arra kerül a sor, hogy egy lány a
                            szobában van együtt vele, akkor már meghal a rémülettől, és nem tud
                            szólani. Egyszer, most két éve, legátus volt, s a húsvéti ünnepekre egy
                            régi pap ismerősükhöz vitték ki. A pap bácsi egy hatalmas, nagy ember
                            volt. Még az ő nagyapjának volt paptársa, így is jutott ki hozzá
                            legátusnak, a nagybátyja intézte el, hogy Csere bácsi nem kért legátust
                            Debrecenből erre a húsvétra, hanem ő ment.</p>
					<p>Ennek a pap bácsinak egy sereg lánya volt. Volt köztük már asszony is, de
                            otthon volt még három darab szép, kívánatos lány, mind a háromba
                            beleszeretett. A legnagyobb egy sovány és sápadt lány volt, de oly
                            intelligens, mintha iskolákat végzett volna. Sokat olvasott, s nála egy
                            évvel idősebb volt, az Adél. Ezzel érzett a legerősebben lelki
                            rokonságot. Úgy érezte, hogy ez a lány ki tudná egészíteni az ő életét,
                            olyan harmóniában tudott vele lenni. Mindenben egyetértettek, mindenről
                            ugyanaz a véleményük volt. Akár irodalomról volt szó, akár az életről.
                            Ha ő már akkor felnőtt lett volna, gondolta, s abban a helyzetben, hogy
                            élettársra lett volna szüksége, ez az Adél lett volna a legalkalmasabb
                            arra, hogy feleségül kérje, s úgy el tudta volna az életét vele
                            képzelni, hogy egy egész életen át boldogan és nyugodtan élt volna
                            vele.</p>
					<p>A másik lány, az tele volt vérrel, s volt benne valami tehénszerű. Olyan
                            volt, mint egy mosolygó, szép kövér test. Jó lett volna rátapadni,
                            ölelgetni, csókolgatni, cirógatni, öltöztetni. Ez egy passzív teremtés
                            volt, olyan volt, mint egy háremhölgy. Csak ülni és nevetni és
                            mosolyogva nézni az életet. Ez ellen igen tiltakozott gondolatban, egy
                            ilyen feleség neki nagyon kevés lett volna, mert neki lelki életre van
                            szüksége. Menyasszony is volt, valami uradalmi gyakornok volt a
                            vőlegénye, aki akkor húsvéton nem jöhetett el, mert a gróféknál valami
                            olyan dolga volt, hogy egy órára sem tudott belovagolni a faluba. A lány
                            emiatt volt olyan csöndes és buja és kívánatos. Ő folyton érezte rajta,
                            hogy várakozik, és azért van tele az arca piros mosollyal, mert az el
                            van adva, s várja a csókokat és tapogatásokat, s egész idő alatt egy
                            várakozó száj volt az egész lány, s ő sokszor volt abban a kísértetben,
                            hogy rátapad arra a nyitott s nedves szájra, s ha csak egy pillanatra
                            is, de beleolvad, és úgy érzette, hogy csak meg kellene tenni, nem
                            találna visszautasításra, mert a lány, a Berta, az engedné, mert nem bír
                            a vérével. De nem mert hozzányúlni, annyira félt a lány butaságától,
                            hogy reszketett attól, hogy a percnyi kéj miatt rajta marad, s akkor
                            neki kell az egész életen át aztán eltartani ezt a tehenet. Mindig csak
                            annak nézte, és mondta, s valósággal szökött előle, bár a Berta egy
                            pillantásra sem méltatta, csak az a szédült érzése volt körülötte, hogy
                            ez annyira várja már a beteljesülést, hogy bizonyára semmit sem habozna,
                            s odaadná neki magát. Ezért inkább az Adélhoz menekült, s azzal ült a
                            konyhában, míg az a házimunkát cseléd nélkül végzi, s elméleti dolgokról
                            vitatkoztak, hogy minden vita vége valami tökéletes megegyezés
                            legyen... Milyen kár, hogy ilyen öreg az Adél, már tizenkilenc éves.
                            Mire ő felnő, akkorára igazán aggszűz lesz. Különben Adélról is hallott
                            valamit, hogy egy gépész udvarol neki. Ez maga elundorította. Látta mint
                            gépésznét, a filozófiájával és az olvasottságával, s nem tudta
                            elképzelni, hogy egy olajos és mocskos gépész, hogy vetheti a szemét egy
                            ilyen finom és nemes lélekre. Micsoda élet lesz az. Ha hozzámegy, csak
                            azért, mert otthon nem maradhat örökké.</p>
					<p>Volt még egy harmadik kislány is a háznál, Ibolya.</p>
					<p>Ez az Ibolya olyan hirtelen nőtt tizenhárom éves kislány volt; a
                            legkisebb gyerek. De olyan nagy volt, mint a nővérei. Tele volt az arca
                            pattanással s a szeme mindig nedves volt. Egészen buta kislány volt, aki
                            csak most végezte el a hat elemit, s mivel az apjuknak nem volt rá
                            pénze, nem tanult tovább, hanem otthon maradt, s lány kezdett lenni.
                            Igen szép termete volt. Olyan királynői termet, s gyönyörű haja. Barna
                            és csillogó haj, olyan dús, mintha erővel nőtt volna a fején, csak úgy
                            szökött ki a testéből, mint a kövér talajon a fű. S azok az örökké
                            nedves szemek. Nagy dióbarna szemek; gyönyörű szemöldök, csak az a
                            rettenetes sok pattanás ne lett volna az arcán, pedig milyen finom bőre
                            volt, mintha soha napon nem lett volna. Ebben is volt valami a Berta
                            háremhölgyszerűségéből, de ruganyos volt. Hurinak lehetett volna
                            nevelni, táncolni kellett volna neki, hastáncot járni egy keleti basa
                            háremében.</p>
					<p>Egyszer együtt maradtak a szobában, ahol hált. Ő ugyanis a szalonban
                            hált. Volt ott egy ágy, s a szalon fala tele volt japán legyezőkkel s
                            fényképekkel. Hideg, kifűthetetlen szoba volt, még húsvétkor is oly
                            hideg, mint egy jégverem. Nedves levegőjű szoba. Ibolya takarított. Nem
                            nagy dolog volt ez a takarítás, csak éppen helyre tologatta a székeket,
                            s kis seprővel leporolta a bútorokat és a szőnyegeket.</p>
					<p>Ahogy ott hajladozott és motozott, oly véghetetlenül szép volt, és a
                            leeresztett japán függönyök mellett félhomály volt, benne egyszer csak
                            elömlött az a sok vágyakozás, amit itt a három nap alatt magába gyűjtött
                            a három lány levegőjében, és átölelte.</p>
					<p>A lány, Ibolya, meg se mozdult, oly ártatlan volt, mint egy kis ibolya, s
                            ő megcsókolta.</p>
					<p>Ibolya hagyta. Erre ő erőszakoskodott, s Ibolya visszacsókolta. Akkor ő
                            letiporta és csókolta az arcát, ahol csak érte. A haját, azt a
                            csudálatos hajat, a szemöldökét, a márványsima fehér homlokát. Száz meg
                            száz csókot rakott rá.</p>
					<p>Végre zörgést hallottak kint a konyhában s szétváltak. Az Ibolya össze
                            volt kócozva, a haja szanaszét dúlva, s lángvörös volt. Ő lassan
                            kisomfordált a szobából, az egész idő alatt egy szót sem szólottak, ő
                            óvatosan kiment az udvarra, végigment a kerten, fel a Tisza-töltésre.
                            Annak a partja mind sűrűn tele volt ibolyával, virágba volt borulva az
                            egész határ, minden kék volt az ibolyától, és illatos az egész világ, a
                            levegő és a napfény, s ő szent esküvéssel esküdött meg, hogy feleségül
                            veszi Ibolyát.</p>
					<p>Azóta elmúlt két év, s még egy levelezőlapot sem küldött nekik. Ez mind
                            átvillant benne, s most, hogy az Esztire gondolt, az járt az eszében,
                            hogy ez is egy kis Ibolya, ennek is az lett volna a sorsa, ha most
                            utánamegy. Megismétlődött volna az Ibolya meséje, sok csók a szénában.
                            Jaj, rettenetesen fel volt dúlva.</p>
					<p>Az utca végén szembe jött vele a magyartanár. Már messziről megismerte
                            Babarczyt. Úgy tett, mintha nem látná, mert hirtelen eszébe jutott, hogy
                            most folyik az inkvizíció az iskolában, s a tanár tudja, hogy ő nem volt
                            ott a szombati lázadásban, pedig az ő öccse is ott volt. Úgy tett,
                            mintha nem is látná a tanár urat, s elrohant mellette.</p>
					<p>A tanár megállott, visszanézett utána, nem szólt, továbbment, de ő a
                            hátában még akkor is ott érezte a tanár szúrós barna szemét, mikor kiért
                            a városból.</p>
					<p>Ijedten ismerte fel, hogy itt a Paradicsomkert s a honvédemlék.</p>
					<p>Elfordította a fejét, még látni sem merte azt a helyet, amely mintha az ő
                            szégyenének az emlékét őrizné, s továbbrohant be a pusztába.</p>
					<p>A város alatt a nagy alföldi puszta kezdődött.</p>
					<p>Szélmalom állott jobbról is, balról is, és ahogy hosszú karjaival
                            motollált, olyan volt, mintha felé nyújtogatta volna a karjait, de ő
                            csak szaladt be a pusztába a széles és végtelen hosszú, s nyílegyenes
                            országúton. A puszta az erősen alkonyodó estén olyan volt, mintha a
                            tenger habjaiba vetné bele magát.</p>
					<p>Megállott, s teleszívta a tüdejét az alföldi hűvös levegővel. Szél jött
                            szembe, s nekiszegült, jólesett, hogy a pusztai szél csitítja forró
                            homlokát. A kalapját is levette, s érezte, hogy a szél borzolja a haját.
                            Ez jólesett s örült, hogy hosszú haja van, s azt feltúrja a szél.
                            Költőinek sejtette a külsejét, s úgy szegeződött szembe a nagy és
                            végtelen sima csönddel, mint egy magános lélek, egy elveszett és eltűnt
                            lélek, aki szellemszárnyakon bolyong a pusztaságban.</p>
					<p>Fát látott messziről, egy kopaszodni kezdő vadkörtefát, s hirtelen hozzá
                            menekült, mint segélyért, mintha barátot, megértő testvért talált volna
                            a nagy semmiségben. S ahogy rohant a fa felé, egyre hevesebb ölelő
                            vágyat érzett iránta.</p>
					<p>Úgy állott ott a fa csupasz karjaival, hogy szinte belerohant az ölelő
                            karokba. Amint hozzáért, nekiesett a fának, átölelte, s felmászott
                            rá.</p>
					<p>A fa érdes oldala tépte, marta a ruháját, érezte, hogy a ruha romlik,
                            szakad rajta, nem törődött vele, egészen meg volt bolondulva, s csak
                            akkor nyugodott meg, mikor elérte az első ágakat, s felkapaszkodott a
                            koronájába.</p>
					<p>Végre fent volt. Ráállott a legalsó ágra. Ez nem volt elég, egyre
                            feljebb, feljebb. Sehol egy lélek, emberi életnek semmi nyoma. Most úgy
                            érezte, mintha az égben volna, s ott állott a legmagasabb csúcson, és
                            most belépni a hurik paradicsomába.</p>
					<p>Izgatta magát, míg csak ki nem elégült.</p>
					<p>Mintha az éggel találkozott volna, mintha a mindenséggel ömlött volna
                            együvé.</p>
					<p>Akkor összeomlott s kábultan, és maga sem értve, hogy hol van, s mi
                            történt vele, hamar összegubbaszkodott belefogódzva a fa ágaiba,
                            meghúzódott, mint egy kopott madár, s vizslatva és lesve pillantott le
                            maga alá a földre.</p>
					<p>Az ég e pillanatban csodálatos volt.</p>
					<p>Szemben volt vele az alkonyat véresen és tragikusan. Az ég olyan volt,
                            mint egy vérbe borult csatatér. Millió szín vonaglott az égen, mintha az
                            ő kiömlött vére festené.</p>
					<p>Jaj, rettenetes ez az élet.</p>
					<p>Bűntudat és bűnbánat hasogatta.</p>
					<p>Mért van ez, s ki ő. Mért tombol benne ilyen kielégíthetetlen vágy és
                            pokoli szomjúság.</p>
					<p>Utálta magát, leköpte magát. Ez az a nagy lélek, amivel önmagát
                            ünnepelte. Micsoda undok hernyó. Itt találja magát egy idegen fa
                            tetején, s egyszerre rettenetes magasságban maga felett az eget, amely
                            mintha kacagott volna rajta, az ő kicsiségén. Az arany- és vérszínek
                            orgiája milyen határtalan végtelenség az ő mámora mellett, s benne
                            elmúlt minden, s az égen íme ott van minden. Milyen kicsiség ehhez
                            képest az ő minden álma és fantáziája...</p>
					<p>Borzalmas fáradtságot érzett. S ha arra gondolt, hogy milyen messze
                            elszaladt a várostól, s még haza kell menni.</p>
					<p>Hogy fog számot adni, hol volt, mit csinált, ha a bátyja megkérdi.</p>
					<p>Hol volt és mit csinált, mialatt összes testvérei, az osztály bűnösei az
                            inkvizíció borzalmait élték át.</p>
					<p>Undor.</p>
					<p>Belefeküdt a fa ágaiba, s lehunyta a szemét, s átengedte magát az ölelő
                            és tartó karok hideg érintésének.</p>
					<p>Talán még el is aludt egy pillanatra, mert oly ijedten ébredt magára,
                            hogy rettenve kapaszkodott meg, hogy le ne essen, mint a megfagyott
                            madárka a gallyról.</p>
					<p>Már az égen elmúlt a ragyogás. Az ég is kielégítette magát, s most az is
                            szürke lett és fakó. Elmúlt a nap utolsó öröme, s ónos szürke színek
                            telepedtek a mindenségre.</p>
					<p>Itt az ideje. Haza kell menni.</p>
					<p>Fáradtan és törődötten csúszott le a fáról, s a ruhája tovább kopott és
                            tovább szakadt, s lent érezte magát a földön, s nem volt benne öröme.
                            Nem érezte szilárd talajnak a talpa alatt a földet. Nem érezte az életet
                            biztosnak maga előtt; a jövőt, az életet. Látta, hogy szenvedélyek, s
                            hiábavaló szenvedélyek rabja. Szeretett volna meghalni.</p>
					<p>Azóta vacsorára terítenek odahaza.</p>
					<p>Édes nagyanyja aggódva lesi az ajtó nyílását, mikor jön meg ő, hogy el ne
                            késsen a vacsoráról. Bátyja szigorúan lépked a szobájában s szíjjá a
                            szivarját, s ő nincs... Neki még egy óra is kell, míg hazaér... S neki
                            visszafelé meg kell tennie azt az utat, amelyen jött. Undorral gondolt
                            rá, hogy esetleg szembetalálkozik megint a tanárral... Iszonyodott, hogy
                            el kell mennie a kis ház előtt, ahol délután volt...</p>
					<p>És mégis haza kell mennie, bármi történik is...</p>
					<p>Szédülő fejjel, gépiesen, fáradtan taposta a rögöket, s haladt
                            egyre-egyre közelebb a szélmalmok felé. Már azoknak is megállott a
                            vitorlája, ugyanolyan csüggedten lógtak a szárnyak, mint az ő lelke.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6</p>
					<p>Már a piacon volt, s boldog volt, hogy senkivel sem találkozott. Vagyis:
                            hogy a tanárral; egész idő alatt bizonyos volt benne, hogy találkozni
                            fognak, mert Babarczy megy hazafelé, s íme csakugyan.</p>
					<p>A szeme megmeredt, s sokáig nézett rá messziről. A tanár úgy ment, ahogy
                            szokott, kissé vaskos termetű volt s nehézkes lépésű, pedig nem volt
                            idősebb harminc évesnél, de sohasem sportolt, s mindig az asztal mellett
                            ült egész életében. Egyszer volt nála Misi, egy igen kicsiny parasztház
                            volt, ahol lakott, de az egész házat bérelte. Az utcára volt két szoba,
                            ebben ő lakott. Valami gazdag papnak a fia volt, Hajdúböszörményből
                            talán, az apja már nem élt, hanem a nagybátyja, egy másik igen nagy
                            alföldi városban, már nem tudta hol, pap volt és történetíró, ismert
                            nevű ember, a Magyar Tudományos Akadémiának is levelező tagja, s ez az ő
                            szemében fényt vetett a tanárra, aki meggyőződése szerint szintén
                            akadémikus lesz annak idején, híres lesz, és nagy név, s ezért kivételes
                            respektussal volt vele szemben. Az öccsénél volt akkor, aki a konyhán
                            túl az udvari szobában lakott egyedül, még cseléd sem volt a házban;
                            különös volt az egész. Hátul istállók voltak, mint Jákóbéknál és tágas
                            udvar, de sem csirke, sem tehén, sem egy árva kutya nem volt az
                            udvarban. Olyan volt az, mint egy kihalt hely. Tisztára seperve és
                            egyetlen nyom nem volt a porban. A tanár úr nem volt otthon, és Pimpi
                            bevezette a bátyja szobájába az ő kérésére. Mindkét szoba tele volt
                            könyvvel. Annyi könyvet még nem látott magánembernél. A belső szobában
                            két fal a gerendás padlásig deszkapolcokkal volt tele és teletömve
                            könyvekkel. Volt köztük sok aranyvágású régi könyv is, nagyon régi
                            könyvek, és lent óriási fóliánsok. Csudálkozva nézte a sok ezer kötetet,
                            csupa latin nyelvű könyv, s nem értette, mire az. Pimpi nem volt valami
                            beszédes fiú, csak annyit mondott, hogy ez az apjuk könyvtára. A
                            nagyapjuk is református pap volt, s annak az apja is. Így gyűlt fel
                            századok alatt a könyv a családban, s az most mind itt van a tanár
                            úrnál. Pedig több testvérük volt, fiúk, volt már kész tanár is köztük,
                            különböző református kollégiumokban, de azok nem kaptak ezekből egy
                            darabot sem, mind itt volt együtt.</p>
					<p>Ez a két szoba olyan hatással volt őrá, mint valami kripta.</p>
					<p>Nyomasztó volt neki, pedig ő is imádta a könyveket. De csak azt a
                            könyvet, amit elolvasott vagy el akart olvasni. Hanem, hogy így halott
                            könyvek tengere vegye körül, ez éppen úgy megborzasztotta, mintha egy
                            kihalt tengeri csigákból rakódott szigeten kellett volna élnie. A szoba
                            tele volt szivarfüsttel. Olyan szaga volt, mint egy kávéháznak reggel
                            felé, de itt nem szellőztettek soha. Megáporodott füst, keserű és
                            rosszízű. Igen ócska bútorok, de nagyon jelentéktelenek. Parányi
                            íróasztal, rajta nagy tintatartó s porzószóró. Öreg tollszárak tömege,
                            kitörött tollakkal. Az egész oly ijesztően barátságtalan volt.</p>
					<p>Ahogy most a tanárt látta közeledni, ezt a szobát érezte, mintha magával
                            hozná és állandóan körülötte volna. Ezért is volt olyan sápadt az arca,
                            s kék szemei ezért néztek olyan közömbösen és bágyadtan.</p>
					<p>Nem tudta, mit csináljon. Köszönjön-e vagy ne. Az elébb nem köszönt.
                            Akkor most sem kellene. De ezt se merte. Vagy átfusson a piacon a másik
                            oldalra. Gyávaságnak érezte, s nem is merte megtenni. Inkább azt tette,
                            hogy ott maradt a szeme a tanáron, s ment vele szembe. És mikor egészen
                            közel voltak, akkor elfordította a szemét, s merevedetten továbbment
                            mellette.</p>
					<p>- Misi - szólalt meg a tanár.</p>
					<p>Ő megállott, és a fakóságból egyszerre lángvörös lett.</p>
					<p>- Maga úgy jár az utcán, mintha a fellegekben járna.</p>
					<p>Nem felelt.</p>
					<p>- Egy kis életet, barátom. Benne kell lenni az életben... Megvolt a
                            konferencia...</p>
					<p>Csak most villant fel előtte, hogy a tanár úr azért volt benn az
                            iskolában, mert be volt rendelve, hogy a vizsgálat után azonnal
                            megtarthassák a tanári konferenciát a lázadó diákság ügyében.</p>
					<p>Állott és hallgatott, és mereven nézett a tanárra.</p>
					<p>- Érdekli, mi az ítélet?</p>
					<p>- Igen, tanár úr.</p>
					<p>- Gondos Márkot consilium abeundira ítélték... A többieknek szabályszerű
                            lesz, mindenkinek a magaviselete.</p>
					<p>Szabályszerű, az azt jelenti, hogy nem szabályszerű, vagyis kettes. Neki
                            is többször volt szabályszerűje, rendszerint szórakozottsága vagy
                            makacssága miatt. Olyankor otthon nagy keserűség volt, mert a szülők
                            túlbecsülték az iskolai bírálatokat, s azt hitték, annak valami nagyot
                            kell elkövetnie, akinek a magaviseleti kalkulusához hozzányúlnak. Mert
                            ez az egész ifjúság hozzá volt fegyelmezve ahhoz, hogy a megszabott
                            határokon túl ne lépjen.</p>
					<p>Legutóbb újra elolvasta a Csokonai életrajzát, s azt olvasta, hogy
                            Csokonai, mint nagy diák és fiatal tanár a növendékeit kivitte a
                            Nagyerdőre, s ott együtt pipázott velük, és nótákat daloltatott öreg
                            tanár társáról s a gazdasszonyáról, aki olyan jól tudta csinálni a
                            hagymás vetrecét. Ez ma elképzelhetetlen. Szinte megérthetetlen. Ebben a
                            korban igen nagy iskolautálat volt a fiúkban. Olyan nagy, hogy minden
                            módon szabadon kifejezést adtak annak, hogy a tanulást utálatos
                            kényszernek tekintik, s a tanárokat egyenként és személy szerint
                            gyűlölik, vagy inkább utálják, de arra emberemlékezet óta egyetlen
                            iskolában sem volt példa, hogy bent az iskola falai között ennek az
                            érzésüknek kifejezést is adtak volna. Csalni a tanulással, a súgással,
                            az egymás dolgozatainak leírásával, svindlikkel; kijátszani a tantervet,
                            és semmissé tenni a tanulási eredményeket, azt igen, de egy őszinte szó
                            el nem hangzott.</p>
					<p>Benne volt a levegőben, hogy a gyermeket már csecsemőkora óta
                            megfékezzék. A gyermeket még ebben a korban verték. A jó szülőnek
                            kötelessége volt megfenyíteni a gyermekét. Vesszővel, pofonnal,
                            hátbavágásokkal, hogy a lépe majd leszakadt. A gyermek testét úgy
                            tekintették, mintha gumiból volna, s nem okozna neki kárt. De a brutális
                            verések korának azért már vége volt. Misi kisgyermek korában hallott egy
                            esetet, hogy egy gyermek az apja fizetését, amit papírban kapott,
                            játékból elszabdalta, erre az apa rálépett az egyik lábára s a másikat
                            megragadva, kettéhasította a gyereket. De ez az ember erdész volt,
                            erdőkerülő vagy vadőr, s több ilyen esetet többet egész életében nem
                            hallott.</p>
					<p>Nem is volt szükség ilyen szörnyű eszközökre, mert a levegőben volt a
                            megfegyelmezettség.</p>
					<p>Politikailag volt már megfegyelmezve a nép. Kivált az intelligencia.</p>
					<p>Mameluk volt az egész világ. A kormánynak alázatos szolgája, s a szülő
                            legelső szava az volt a fiához, hogy megéreztette vele, hogy senkinek
                            semmi téren nincs szabad akarata. Hivatalnokréteg adta a legtöbb
                            diákot, s a hivatalnok valósággal szellemi pária volt, akinek nem volt
                            szabad akarata. Szavazni a kormánnyal kellett, s a hivatalfőnök és a
                            szolgálati viszonyban levő főnökök biztosan szállították a
                            szavazópolgárokat a szolgabírónak, a főispánnak. A nemzet közszelleme
                            volt béklyóban. S ez olyan destruáló hatással volt az egész világra,
                            hogy az új generációk már úgy nőttek, hogy akaratnélküli engedelmes
                            szolgái legyenek a hatalomnak. A karcagi végrehajtó az új főispánnak
                            azzal tisztelgett, hogy “a mindenkori kormánynak alázatos szolgája X.
                            Y.”</p>
					<p>Ez a csodálatos szolgai szellem ült ott a Misi magatartásán is, míg a
                            tanár előtt állott. A tanár a felsőbbség volt, amelynek joga volt
                            kedélyesnek lenni lefelé, ha akart, bár nagyon ritkán akart. Ez a tanár
                            talán még egy diákot sem szólított meg az utcán, s őt se szólította
                            volna meg, ha nem sértette volna, hogy ma már másodszor megy el mellette
                            köszönés nélkül. S most, hogy megszólította, zavarba jött. Gyöngébb
                            ember volt, mint hogy valakit rendre tudjon utasítani az utcán, hát
                            kénytelen volt emberi hangon szólani, bár érezte, hogy ez nem illik
                            össze tanári méltóságával, ő is szavazógép volt. Azt szavazta, amit az
                            igazgató akart. Mert mért tegye ki magát valami zavarnak vagy
                            félreértésnek. Nem bírálta felül az előzetes döntést, megérezte, hogy az
                            igazgató mit kíván, s mivel ő az igazgató párthíve volt, most az
                            igazgatói választásnál is, tehát természetes kötelességének tartotta,
                            hogy igennel szavazzon egy diák kicsapásának dolgában.</p>
					<p>Egy pillanatig úgy volt, hogy még valamit mond az engedelmesen hallgató
                            diáknak, de aztán meggondolta magát, s csak annyit mondott atyai
                            figyelmeztető hangon.</p>
					<p>- Hát máskor köszönjön.</p>
					<p>Ezzel biccentett, s továbbment.</p>
					<p>Misi ottmaradt, s csak lassan indult el. Úgy érte ez a hír, mint egy
                            főbevágás.</p>
					<p>Egy zsidó fiút kicsaptak. Érezte, hogy igazságtalan volt az ítélet, mert
                            ki van zárva, hogy az osztályt valamire fel tudta volna uszítani egy
                            fiú, akár zsidó, akár nem. Míg ő az osztályban volt, nem is hallotta a
                            Gondos Márk különösebb szerepét. Senki sem hivatkozott rá. A hangja nem
                            maradt az emlékében. Ennél váratlanabbul nem ítélhettek volna. Pétery
                            Pistát hallotta. Az igen, az kiabált, és sürgette az elmenetelt, de
                            másra nem emlékezett.</p>
					<p>Lógó fejjel bandukolt a templom felé.</p>
					<p>Egy bolt volt a sarkon, amellett néhány fiú állott.</p>
					<p>- Nyilas, Nyilas - hallotta. Megállott.</p>
					<p>A fiúk körülvették.</p>
					<p>- Mit mondott Babarczy?</p>
					<p>Ő hallgatott.</p>
					<p>- Miért nem mondja meg?</p>
					<p>- Gondos Márk consilium abeundit kapott.</p>
					<p>- És a többiek?</p>
					<p>- Szabályszerűt.</p>
					<p>- Ez az egész?</p>
					<p>A fiúk elkezdtek nevetni.</p>
					<p>- Akkor jó, a fene bánja a szabályszerűt. Az érettségibe is
                            beleírják?</p>
					<p>- Azt nem mondta. Nem hiszem.</p>
					<p>- Persze hogy nem. Beleírják a félévibe s aztán vége. Ezt elég olcsón
                            megúsztuk.</p>
					<p>Steiner sietve jött a templom felől. A templomon túl van az iskola.</p>
					<p>- Tudjátok már? Gondos Márkot kicsapták, de azt mondta neki az igazgató
                            úr, hogy joga van a püspökhöz fellebbezni.</p>
					<p>Erre nevetés lett. Látták a sovány Gondos Márkot, aki nagyon zsidós volt,
                            hogy a püspökhöz megy, akinek ott lógott arcképe az igazgatói irodában.
                            Szép fehér bajszú aggastyán, a haját úgy fésüli, mint az
                            irodalomtörténetben Bajza József.</p>
					<p>- Gondos jajgatott, hogy neki nincs pénze útiköltségre Debrecenbe, erre
                            Koós megindította a gyűjtést, és a tanárok összeadták neki az
                            útiköltséget.</p>
					<p>Misi meg volt sértve, hogy erről nem szólott neki Babarczy tanár úr.</p>
					<p>Hamar elbúcsúzott, mert sietnie kellett vacsorázni haza.</p>
					<p>A templom háttal állott a piacnak, a tornya egy mellékutcára nézett.
                            Felpillantott a magas épületre, amelynek igen apró ablakai voltak, s
                            azok is fent, egészen az eresz alatt. Ez tetszett neki, mert roppant
                            puritánságnak vélte odáig, amíg meg nem magyarázták, hogy azért épült
                            így, mert abban az időben nem volt szabad a protestáns templomokat
                            homlokzattal a város főterére építeni. Ablakot is csak úgy volt szabad
                            rajtuk alkalmazni, hogy ki ne lehessen rajtuk látni. 1790-ben. Ma már
                            mulatság, akkor tragédia. De azért ez a tilalom tette komoran impozánssá
                            a templomot.</p>
					<p>Végre otthon volt. Futva, lélegzetszakadtan ért be az iskolaudvarra, s a
                            jobbra álló kisebb épület az övék. Három lépcsőt ugrott egyszerre, s két
                            lépéssel a tornácon volt. Sietve be.</p>
					<p>A következő percben már bent volt a szobában. Az ebédlőben.</p>
					<p>Az asztal közepén égett a nagy lámpa. Körégős fehér nikkeltalpú s öblű
                            petróleumlámpa, s erős fényt vetett az asztalra.</p>
					<p>- Kezét csókolom - köszönt a nagyanyjának, aki már az asztal mellett ült,
                            s az asztalon volt az étel.</p>
					<p>- Te hol jártál, fiacskám?</p>
					<p>- A mezőn voltam.</p>
					<p>- Minek késel el?</p>
					<p>Már jött a bátyja a másik szobából, szigorú arccal, ahogy szokott. A
                            szemöldökei közt a két mély ránc erősen gyűrött volt. De ahogy leült az
                            asztal mellé, s a szervétát szétbontotta s a nyakába kötötte,
                            elmosolyodott, s mintha azonnal más ember lett volna.</p>
					<p>Juhtúrós galuska volt vacsorára.</p>
					<p>Olyan szépen evett a bátyja, hogy odalopakodott a szemével, s
                            gyönyörködött benne. Nem sietett, nem volt mohó, nem volt neki fontos az
                            evés, a villájával gondosan szedegette fel a tésztalapokat.</p>
					<p>- Tudjátok már az ítéletet?</p>
					<p>- Igen.</p>
					<p>- Honnan?</p>
					<p>- Én az utcán találkoztam Babarczy tanár úrral, s ő megszólított, és
                            megmondta.</p>
					<p>Várta, hogy a bátyja meglepődjön, mert az ő érzése szerint ez valami nagy
                            szenzáció volt, hogy Babarczy tanár úrral beszélt. Mintha azt mondta
                            volna, hogy egy arkangyal leszállott az égből, és az trombitálta neki.
                            De a bátyja nem ütődött meg rajta.</p>
					<p>Tészta után almát kaptak, s a bátyja nagy kényelemmel és igen művészi
                            biztonsággal hámozta az almát. Ezt szerette volna megtanulni. Hogy
                            hogyan lehet ilyen kitűnően bánni a késsel, villával, de ő csak a kezébe
                            vette az almát és úgy hámozás nélkül beleharapott. Úgy szerette az almát
                            rágni, mint gyermekkorában otthon a fa alatt. Egész más íze volt az
                            almának, ha meghámozták, mintha nem is alma lett volna, hanem
                            elkészített étel.</p>
					<p>- Azt mondja a régi nemes szabály az almára, hogy: “ha az alma olyan
                            piros, mint a legszebb lány arca, akkor is hámozd meg, és ha a körte
                            olyan rücskös, mint a legöregebb vénasszony bőre, akkor is edd meg.” Az
                            alma héjában néphit szerint ártalmas, a körtében egészséges savak
                            vannak.</p>
					<p>Ebben a percben kint az előszobában nagy hangok voltak. Mindnyájan
                            felfigyeltek, s a Samu bácsi hangját ismerték fel.</p>
					<p>- Ez Samu - kiáltott fel boldogan a nagyanya, akinek a legjobb hallása
                            volt mindnyájuk közt, kivált ha gyermekeiről volt szó.</p>
					<p>Arcéle kipirult, s fogatlan szája kedvesen csillogott, ahogy felpattant,
                            és sietett a fia felé.</p>
					<p>Csakugyan Samu bácsi volt. Jött be szélesen, nagy bundában, és a
                            lámpafényben széles homloka hatalmasan villant elő.</p>
					<p>- Édes egy jó anyám - ölelte az anyját oly melegen és oly odaadással,
                            ahogy a vakációról hazatérő diák borul anyja nyakába.</p>
					<p>Soká maradtak így, s csókolgatták egymást. Misi megfigyelte, hogy ebben a
                            családban oly rendkívüli szeretet van, hogy annak nem tudnak eléggé
                            kifejezést adni. Az ő érzékenykedéstől idegen kedélye soknak is találta,
                            hiszen sem temetés, sem amerikai út nincs, mért ez a túlzottság.</p>
					<p>Végre kibontakoztak, s akkor Samu Géza öccsét ölelte meg ugyanolyan
                            lármás szenvedélyes módon. Ezt is átfonta a nagy bundában röviddé vált
                            karjaival, s mind a két orcáját megcsókolgatta többször is. Akkor ő
                            következett, és ő érezte, hogy Samu bácsi nincs elragadtatva, hogy ő nem
                            túloz ugyanúgy, mint előbb ő a nagyokkal szemben. Bizonyára azt várta,
                            hogy visítva és ujjongva fonódik rá, de ő erre nem volt képes, pedig
                            nagyon szerette és tisztelte ezt a legidősebb nagybátyját, mert hiszen
                            úgy nevelték.</p>
					<p>- No vesd le a bundádat. Mért veszel ilyen meleg kabátot, nincsen még
                            tél.</p>
					<p>Samu bácsi, mielőtt a bunda levetéséhez fogott volna, megállott, s
                            körülnézett. Megcsóválta a fejét. Tetszett neki a lakás. Bólintott is.
                            Meg volt elégedve, hogy az öccsének ilyen igazgatói lakása van.</p>
					<p>- Nincs más, édes jó anyám. Az ember azt veszi fel, ami van. A kisebbik
                            kabátom nagyon kopott. Nem akartam azzal röstelkedni itt az urak
                            közt.</p>
					<p>A nagyanya segített lehúzni róla a bundát, ami nem ment könnyen, mert
                            Samu bácsi hirtelen nagyon meghízott. Mikor nála volt a két év előtti
                            karácsonykor, sokkal soványabb volt, csontos, erős iparos volt, s most
                            úgy állott itt, mint egy úr.</p>
					<p>- Istenem, istenem - mondta a nagyanya, s mosolyogva törölgette a szemét
                            -, ez a Samu, ez a Samu, hogy ez így meglepett bennünket. Ettél, fiam,
                            éhes vagy?</p>
					<p>- Hát bizony, lelkem anyám, majd kiesik a hasam, a vonaton nem nagyon
                            kínálgattak - s nevetett, hogy ilyen jó tréfát mondott.</p>
					<p>Olyan furcsa bőre volt, mint a hús. Árnyalat nélkül s mégis halvány. Nem
                            volt meg az a régi színes, piros barna férfiassága, valami tunyaság,
                            renyheség volt a kövérségében. Misi szánalommal nézte, mintha beteg
                            lett volna.</p>
					<p>Letelepedett az asztal mellé.</p>
					<p>- Szép lakás - mondta -, Géza öcsém, szép lakás, teringette. Modern
                            lakás. Fürdőszoba is van?</p>
					<p>- Van.</p>
					<p>- De még nincs berendezve - mondta Géza bácsi.</p>
					<p>- Jó az - szólt a nagyanya -, van benne egy nagy fakád, abba meg lehet
                            fürödni.</p>
					<p>- Hüj, az kell nekem, nem kívánkozok én márványkádba, különben olcsón
                            lehet azt csinálni, majd veszek neked Debrecenbe egy kádat, s azt én
                            mindjárt berendezem, s csak be kell majd állítani.</p>
					<p>- Mit csinálsz te Debrecenbe?</p>
					<p>- Hát én már ott vagyok.</p>
					<p>Mindnyájan megdermedtek. Samu bácsi okleveles gépész volt, és egy
                            szabolcsi kis faluban háza volt, gépjavítóműhelye, amit a Géza
                            segítségével vett és állított fel.</p>
					<p>- Már nem vagyok falusi bugris, anyám.</p>
					<p>- Hát mi az isten haragja?</p>
					<p>Samu bácsi elgondolkozott.</p>
					<p>- Bizony magam sem tudom... Tudja, anyám, nem ment az sehogy se. Az ember
                            csak dolgozik, mint egy marha, reggeltől estig csak veri a vasat a nagy
                            kalapáccsal, és semmi látszatja. A gyerekeim nőnek, nem tudom őket
                            faluról taníttatni, s azt nem akarom, hogy belőlük is falusi kovács
                            legyen, mint belőlem. Papnak kellett volna nekem lenni.</p>
					<p>- Aj, fiam, akkor annak is örültünk - s nagyanya szeme azonnal nedves
                            lett a könnytől.</p>
					<p>Elővette a kis zsebkendőjét, és az orrát fúvogatva szipogott.</p>
					<p>- Jobb lett volna otthon maradni és paraszt lenni? András bátyád
                            kocsisa?</p>
					<p>- Azért sok mindent lehetett volna másképp csinálni, ugye, Géza sem
                            maradt ott a falu szemetjében. Milyen igazgató! Haj barátom, azt
                            próbálni kell, mi a mesterség.</p>
					<p>- Még nem vagyok igazgató, csak ideiglenes - mondta csendesen Géza.</p>
					<p>- Az már olyan mindegy. Hallottam én Debrecenben, hogy milyen nagy ember
                            vagy. Mit akarnának itt ezek a nyavalyás tanárok, veled egy se veheti
                            fel a versenyt.</p>
					<p>Misi aggódva lesett Géza bátyjára, akinek a homlokán megjelentek a komor
                            vonások. Összehúzott szemöldökkel nézett maga elé. Nagyon félt ő ettől
                            a kifejezéstől, s felújult benne a sok aggodalom, hogy a nagy család
                            rettenetesen ránehezedik erre az egy emberre, akit mindenki úgy néz,
                            mintha gróf volna s mindent bírna. Most már ellenségesen várta, mi fog
                            még következni.</p>
					<p>- Hát eladtam a kis házat.</p>
					<p>- Eladtad?</p>
					<p>- Éspedig jól. Jövő májusig a családom ott maradhat. Van egész télre való
                            ennivaló. Két disznó az ólban, búza kvantum szátisz. Nem halnak éhen a
                            télen. Addig pedig nekem meg kell szerezni a jövőt.</p>
					<p>Hosszú ideig hallgattak.</p>
					<p>- És a feleséged beleegyezett?</p>
					<p>- Hát szegény feleségem, őt se ítélhetem halálra. Egész életében egy
                            nyavalya falusi mesterasszony legyen belőle. Talán így jobb lesz, jó az
                            Isten, ha nyulat ád, bokrot is ad hozzá.</p>
					<p>- S eladtad a házadat?</p>
					<p>- Örültem, anyám, hogy eladhattam. Az uradalom vette meg és uradalmi
                            kovács- és gépészműhelyt rendeznek be benne. Azért lehetett megcsinálni,
                            hogy májusig ott maradhat a családom.</p>
					<p>- S nem sajnálod?</p>
					<p>- Mit sajnáljak rajta?</p>
					<p>- De hát most mi lesz belőled, fiam, fiam.</p>
					<p>- Ugyan ne búsuljon, anyám, ebbe az országba egy iparosnak nincs semmi
                            becsülete. Semmi a világon. Egy utolsó naplopó segédjegyzőnek több
                            becsülete van, mint a legelső mesternek. Én már azt nem bírtam
                            tüdővel.</p>
					<p>- De hiszen mindenki megbecsült, a papékkal jóba voltál, a jegyzővel
                            voltál barátságba, Kárászokkal, Hollányiékkal, a legnagyobb családokkal
                            barátkoztál.</p>
					<p>- Bár ne tettem volna, anyám. Mindig csak én fizettem rá. Nekem semmi
                            hasznom nem volt belőle. Az elől kellett már elmenekülni, hogy az én
                            jóságomat csak kihasználták, s utána leköptek.</p>
					<p>A nagyanya felállott, s átment a másik szobába sírni. Nem akarta, hogy a
                            Géza fia szívét keserítse, hiszen ő két évet töltött Samuéknál, de nem
                            bírt ottmaradni, mert nem bírta nézni a menye pazarlását. Az itt
                            mindennek az oka. Annak az úrhatnámsága, a nagyravágyása. Az nem akart
                            mesterné maradni, pedig hogy ömlött a pénz, hányszor eldicsekedett Samu,
                            hogy egy patkolás neki hét krajcárba van, s huszonötöt kap érte...</p>
					<p>- Hát Samu, a magad ura vagy, te tudod, mit kell tenned - szólt az
                            igazgató.</p>
					<p>- Dehogy tudom én, öcsém, most sincs egy vasam se, hogy őszintén
                            megmondjam. Csak olyan városi proletár lett belőlem... Azért jöttem most
                            is hozzád, hogy míg a vizsgákat lerakom, addig nem volna rossz, ha te
                            engem besegítenél Debrecenbe a városi színházhoz gépésznek. Most éppen
                            megüresedik a gépészi állás, legalább ideiglenesen, mert azzal kevés
                            dolog van, amellett lehet tanulni, s ha aztán vége a
                            diákoskodásnak...</p>
					<p>- Miféle diákoskodás... Hiszen neked csak két gimnáziumod van. Az is
                            érvényét vesztette. Mikor volt az az istenért, hogy te Lőcsén a
                            gimnáziumban voltál...</p>
					<p>- Bizony, rosszkor halt meg szegény apánk. Ha ő életben maradt volna,
                            akkor elvégezhettem volna az iskolákat, s milyen nyugalmas élete van egy
                            papnak, istenem, csak azok a kis vasárnapi prédikációk...</p>
					<p>- Szóval mit akarsz?</p>
					<p>- Legalábbis megszerezni a négy gimnáziumot, s akkor elvégezni a jegyzői
                            tanfolyamot.</p>
					<p>- Azt ma már nem lehet négy gimnáziummal, ahhoz hat gimnázium kell. De
                            éppen most van tárgyalás alatt, hogy azt is nyolc osztályhoz kötik.</p>
					<p>Samu elhallgatott, s szinte belesápadt.</p>
					<p>- Nyolc gimnázium, az sok. Az nagyon sok. Én nem félek a tanulástól,
                            hanem az időtől. Úgy gondoltam, hogy fél év alatt annyit bevágok, hogy a
                            hiányzó két osztályt megcsináljam s azután még egy év...</p>
					<p>- Na látod, ilyen vak nyomon indulni el egy felnőtt embernek. Ahhoz, hogy
                            te jegyzői képesítést szerezz, legalább öt-hat esztendő kell.</p>
					<p>- Az sok. Az nem lehet. Nekem családom van, három gyerek, feleség.</p>
					<p>Misi remegve hallgatott. Olyan iszonyú volt neki, hogy ez a vén ember,
                            mert valami negyvenéves, most ilyen bolondságra adta a fejét, hogy úgy
                            nézett rá, mintha a tenger partján állana, s be akarna ugrani egy magas
                            szikláról a vízbe...</p>
					<p>Géza bácsi intett neki, s ő értette, hogy szivart kér. Sietve ment a
                            szivarokért - még kettő volt.</p>
					<p>Géza rágyújtott.</p>
					<p>Samu nagyot nézett.</p>
					<p>- Ejnye, teremtette, engem meg se kínálsz.</p>
					<p>Géza bácsi intett, s ő mérgesen hozta a másik szivart.</p>
					<p>Samu fogta a szivart, s megropogtatta.</p>
					<p>- Ilyet szívsz? Vékony szivar. Mért nem inkább britannikát?</p>
					<p>Géza bácsi nem szólott rá semmit.</p>
					<p>- Portorikó nem szivar, az csak olyan cigaretta. Játék.</p>
					<p>A Géza homlokán egyre mélyebbek lettek a ráncok. S már az arcélen is
                            kezdett megjelenni a piros folt, s kétfelől a homloka szélén, ami
                            jelezte, hogy a harag nő benne.</p>
					<p>- Tanács és megbeszélés nélkül belemenni egy ilyen vakmerő lépésbe...
                            Téged rosszakaratúan felbiztattak azok a falusiak, tudja azt a jegyző
                            is.</p>
					<p>- Látod. Hát ilyen emberek közt maradjak... Most már aztán igazán nem
                            bánom. Nekem onnan ki kellett szabadulni, mert megfulladtam volna. Én,
                            öcsém, Géza, én egyebet nem tehettem, nekem be kellett dobnom a
                            vaskeresztet az ellenség közé, akkor aztán mehetek utána. S megyek is,
                            mint a branyiszkói hősök... Még úgy sose volt, hogy sehogy se lett
                            volna. Jó az Isten, majd csak megsegít.</p>
					<p>- A jó Isten nem küld neked utalványon pénzt.</p>
					<p>- Nem is kell. Mindig meglesz nekem a becsületes kenyerem, míg az Isten
                            erőt és egészséget ad. De én tartozom a gyermekeimnek azzal, hogy ne
                            hagyjam őket a sárban és a piszokban. Ebben az országban csak annak van
                            becsülete, akinek diploma van a kezében. Az én fiamból még minden lehet.
                            Legyen belőle ügyvéd. Perelje ki a világból azt, amit a kutya világ az
                            apjuktól elrabolt.</p>
					<p>Hallgattak.</p>
					<p>- Kossuth Ferencnek is kortese voltam, ahhoz is elmehetek. De nem akarok
                            nagyurak tányértörlője lenni.</p>
					<p>- De ha ilyen büszke vagy... azt sem várhatod, hogy a Kossuth Ferencek
                            jöjjenek utánad.</p>
					<p>- Ha olyan volna, mint az apja... Az egy félisten volt. De ez csak egy
                            félember... Még beszélni sem tud. Tisz... telt... pol... gár... tár...
                            sa... im... Nekem kellett utána felállani a hordóra, s akkor úgy
                            hallgattak engem az emberek, csak tátották a szájukat... Hej, öcsém,
                            öcsém... öcsém, Géza öcsém... ha én pap lehettem volna.</p>
					<p>- Ahhoz tízesztendei munka kell.</p>
					<p>- Ez a baj. Nincs is nekem más bajom, csak az, hogy kimaradtam az
                            időből... Egy rossz telekkönyvvezető, az csak lehet azért még énbelőlem
                            is!...</p>
					<p>- Telekkönyvvezető... Tudod mit, ez még tán inkább... Nem
                            telekkönyvvezető ugyan, csak legalább írnok a telekkönyvnél... Ha az
                            neked elég...</p>
					<p>- Nekem szerény igényeim vannak.</p>
					<p>- Nem veszem észre.</p>
					<p>- Nekem csak egy kívánságom van, hogy a feleségemből úriasszonyt
                            csináljak, s a gyerekeimet kitaníttathassam. Én magam ellakok egy
                            kunyhóban, elhálok a szénán, megelégszem a sült tökkel ebédre,
                            vacsorára, de azt akarom, hogy a gyermekeim nekem szemrehányást ne
                            tehessenek, hogy: “apám, hol voltál, mikor rólunk gondoskodni kellett. A
                            nagyapánk pap volt, és te minket ott felejtettél a semmibe, a piszokba,
                            a neveletlenségbe”...</p>
					<p>- Jól van, Samu, én amit tehetek, megteszem. Sokat nem tehetek, mert az
                            én fizetésem, jól tudod, le van foglalva.</p>
					<p>- Tudom, öcsém, tudom, elég bánat az nekünk, az egész családnak, hogy
                            kiskorú fővel egy olyan gazember berántott...</p>
					<p>- Nem volt gazember... és megfizetett érte...</p>
					<p>Misi lehajtotta a fejét. Tudott arról, hogy Géza bátyja még egyetemi
                            hallgató korában váltót írt alá, éspedig több ezer pengőről szóló váltót
                            a tanítványa apjának, aki akkor igen nagy úr volt, de nem sok idő múlva
                            öngyilkos lett, s rajta maradt a váltó, amelyből azóta sem tudott semmit
                            sem törleszteni, s még a kamatait is csak a legnagyobb erőfeszítéssel
                            fizette. De fizette már diákkorában is. S most, hogy tanár lett, a
                            fizetése létminimumig le volt foglalva. S emellett a nehéz család. Most
                            is ők ketten élnek itt rajta, s mindig segíteni kell, hol egyiket, hol
                            másikat, közben még az ő szüleit is, mert náluk sok a gyerek s nagy a
                            teher, és az ő sorsuk a legrettenetesebb... Véghetetlen szánalmat
                            érzett a kedves jó bátyja iránt, aki sohasem tagadta meg segítő kezét a
                            rokonaitól, s vele szemben olyan jóságos volt, hogy örökbe fogadta, a
                            híres anyai nevet ráruházta, s az egész életét, mint fiáét, a maga
                            vállára vette. Jaj, mi lesz ebből... Micsoda dolog az, hogy íme most egy
                            felnőtt ember csak úgy rávetette magát. Már látta, hogy nem lesz ebből
                            semmi jó. Itt maradnak örök tehernek.</p>
					<p>Felállott, s elment a maga szobájába, s amint behúzta maga után az ajtót,
                            levetette magát a díványra, s elkezdett zokogni. Vigyázva azért, hogy
                            görcsös zokogása ki ne hallatsszék az ajtón.</p>
					<milestone n="6" unit="endSubChapter"/>
					<milestone n="7" unit="startSubChapter"/>
					<p rend="head">7</p>
					<p>Az igazgató egyedül volt a nagy irodában. A gimnázium épületének még
                            mindig új szaga volt. Ez az iroda ötször akkora volt, mint a debreceni
                            kollégium igazgatójának a szobája. Ebben a korban az állami
                            építkezéseknél alapelv volt, hogy a méretezés impozáns legyen. Alaprajz,
                            konstrukció, homlokzat, minden olyan legyen, mint Magyarország! A
                            Millennium ezeréves nagy Magyarországa! Mint az Országház a Dunaparton!
                            Gótika legyen, de barokk gótika, hogy mutasson. Ez volt a legfontosabb:
                            mutatós legyen minden. Mutassa meg, hogy kik vagyunk, mik vagyunk, hogy
                            milyen nagy legények vagyunk. Van minden, bor, búza, békesség. Hadd
                            pukkadjon az osztrák sógor, hogy már Porvárosban is olyan gimnázium van,
                            ami megfelel annak, hogy a bankó egyik fele magyarul van írva... Na és
                            aztán így jobban is kereshettek a vállalkozók.</p>
					<p>Szóval ahogy az igazgató ott állott irodájában az ablakhoz támaszkodva,
                            egy új világnak volt a szimbóluma. Az Igazgató volt ő, ennek a világnak
                            képviselője a modern gimnáziumban, a hatalmas irodában, amely elég lett
                            volna egy miniszteriális fogadóteremnek is egy ilyen roppant országban,
                            amilyen sok dolgot bíztak itt a miniszterekre. De hát a minisztereknek
                            meg az országházban olyan termeik voltak, hogy abból nem a Monarchiát,
                            de az egész Európát el lehetett volna dirigálni. Na mindegy. Az igazgató
                            kinézett az utcára, és nézte a véghetetlen szomorú kis házacskákat ott
                            szemben, mert olyan házikók voltak az utca másik oldalán, hogy még a
                            tetejük sem ért fel eddig az első emeleti ablakig. Szomorú kis halott
                            házak, a kutya sem ugatott, a tyúk is lustán kaparászott az udvaron.</p>
					<p>Itt valóban valami rendkívüli hivatás rendkívüli nagykövetének tűnt fel
                            egy gimnáziumi igazgató, akinek az állam ekkora termet bocsát
                            rendelkezésére az adóból, amit ezek a kis házak nagy erőfeszítéssel
                            izzadnak ki. Egy új világ hirdetője volt ez az iskola. Azt hirdette,
                            hogy úrrá lett a tanár, s valami igen magas állami hivatássá lett a
                            tanítás. Olyan hatalmas lett, mint a törvényszék. Mert ebben az
                            országban az a legfőbb elintézni való: a büntetés... Annak kellett a
                            legnagyobb házakat építeni, hogy beleférjen a bűn.</p>
					<p>Tehát helyes volt, hogy az iskolát bűnügyi magasságba emelték. Ez a két
                            faktor uralkodik ezen az országon, gondolta magában az igazgató. A
                            Törvény és a Tudomány.</p>
					<p>Ezen a szegény országon, ahol úgy uralkodik a tudatlanság és a bánat.</p>
					<p>Fájt a feje. Nem valami görcsös főfájás volt, ami kínozta, hanem nyomott,
                            szomorú hangulat. Két kézzel elsimította a haját, óvatos kézzel, hogy
                            össze ne borzolja, mert borbély volt nála reggel, aki megnyírta
                            szakállát s kissé rövidebbre vette a haját. Új zsakettszabású ruhája
                            volt rajta, ez egy kevéssé zöldes, finom angol szövetből készült, s
                            kitűnően állott neki. Karcsú alakja volt, s ez a ruha kiemelte
                            karcsúságát, érezte erős karjait és boltozatos mellét. Mély lélegzetet
                            vett, s lehangoltan gondolt vissza az esti vendégére, a testvérbátyjára,
                            aki a maga primitív groteszkségében egyszerre vágyott a tudás és az
                            urizálás után... Valóban muszáj neki ezt az embert magára
                            szabadítani?... Bírja ő ezt?... Csekély fizetése alig elég neki magának,
                            mert hiszen voltaképpen annyiból kell megélnie, ami a legkisebb
                            segédtanár fizetése... Vállalhatja-e ő azt, hogy egy családot még magára
                            vegyen?... Érezte, hogy nem tud kitérni, nem tud nemet mondani.
                            Lehetetlen, hogy ő, a tanár azt mondja az édestestvérének, hogy nem
                            akar, s nem bír segíteni rajta... Visszagondolt életére. Ki segített
                            neki valaha? Egyetlen ember, a sógora, Misi apja, aki egyszerű földmíves
                            ember volt, mikor beházasodott a családba, s elvette szegény nővérét, az
                            özvegy papné lányát, s első dolga az volt, hogy kiszabadította a
                            gyerekeket a mély és megmozdíthatatlannak látszó nyomorból.</p>
					<p>- Édesanyám - mondta furcsa kiabáló hangján -, mit akar maga evvel a
                            három fiúval? Bérest akar belőlük vagy kocsist? Menjenek ki, keressenek
                            maguknak életet. - Befogott a szekérbe, a kis szőrös macskalovakkal
                            elment Munkácsra, s beadta a legnagyobbik fiút, Samut, kovácsinasnak, a
                            másikat suszterhez.</p>
					<p>Milyen nagy dolog volt ez. Most ha visszatekint a múltra, látja magát,
                            mikor a lovakat őrizte, s könyvet vitt ki néha nagyapja könyvtárából,
                            nekihasalt és a jó enyhe fűben elterülve olvasott. Mikor a sógora kijött
                            a mezőre, a lovak a tilosban, ő pedig az álmok rengetegében.</p>
					<p>Hirtelen egy másik kép villant fel benne.</p>
					<p>Ott történt Szatmárban, a kis faluban, a régi nemes kúrián, hogy a család
                            legkisebb leánya egyszer csak megette a szerelmes levelet, amit neki
                            hozott a posta... Ott ismert rá a lányszívre, ami máig izgatja és
                            leköti... De hát hogy menjen el a nagyúri kisasszony után, aki hozzá van
                            nevelve a nagy élethez és fényűzéshez, hogy merészelje őt egy szegény
                            tanári sorshoz kötni... mikor már a lánynak sincs hozománya... csak
                            igénye...</p>
					<p>Homlokát az ablakhoz támasztotta, s az ablaküveg hidege jólesett a
                            homlokának. Neki azonfelül is missziója van. Sógorának az a legelső
                            szava végzetesen hatott rá, hogy talán segíthet még az ő gyerekein.
                            Ezért kérte el, s vitte örökbe ezt a kis Misit... Ez valami öntudatlan
                            védekezés volt, hogy többet nem, de ezt az egyet vállalja. Mit ér? a
                            sógor a maga szeleburdi vakmerőségével egyik bukásból a másikba zuhant,
                            s neki már mint egyetemi hallgatónak részt kellett venni ennek a
                            családnak a megmentésében. Cséplőgépek számlái. Ügyvédi költségek. Mert
                            nem engedhette, ha csak bírt segíteni, hogy a sógorát elárverezzék -
                            pedig úgy is elárverezték, csak éppen hogy ő is bele volt rántva a
                            mindenféle komplikált ügyekbe, bajokba... Aztán az a váltó és
                            patrónusának öngyilkossága... Van-e itt remény, hogy valaha meg tud
                            birkózni ezekkel a gigászi feladatokkal. Szerény fizetés és abnormis
                            adósság, amiből ő egy fillért sem élvezett... És itt vannak a
                            testvérek... A suszter már régen az ő segítségével vergődik át egyik
                            helyzetből a másikba, most ő helyezte el mint szőlészt, kitaníttatta, s
                            nagyúri ismerősei segítségével állást szerzett neki Szerencsen a
                            szőlészeti iskola birtokán... De mi lesz Samuval?... S mi lesz a
                            szerelemmel?... Szabad neki szerelemre gondolni?... Olyan árván és
                            megtámadva áll itt a hatalmas igazgatói irodában... s vajon sikerül-e a
                            választás... Kap-e elég szavazatot...</p>
					<p>Nem tudta, mi ő, Átlász, aki a vállán tart egy széles és nagy rokonságot,
                            amely csak koldusszegény emberekből áll, s mindenfelé az a sok gyerek,
                            vagy csak áldozata ennek a rettenetes sok bajnak, mely elébb-utóbb meg
                            fogja ölni...</p>
					<p>Nem lett volna-e jobb otthon maradni a kis faluban, és élni a föld
                            népének egyszerű idilli életét... Hisz ő attól sem félt, mert elég erős
                            és elég ügyes volt a mezei munkára is... De visszamenni nem lehet, előre
                            jutni szintén nem lehet. Mi ez az élet?... Gondolkodva ment végig a
                            termen. Szivarra gyújtott, s tűnődve, gondterhes szívvel tétovázott.</p>
					<p>Kendeffy Sárika jutott eszébe. Ma teniszen kell találkozniuk. Furcsa
                            elfogódottság volt benne. Úgysem lehet belőle semmi - gondolta magában
                            -, az a lány annyira gazdag, hogy lehetetlen minden érintkezés. Ő nem
                            engedhet meg magának semmit, nem utazhatik fel Budapestre utána, nem
                            telik fényűzésre, még azt is csak természetes modorának köszönheti, hogy
                            nem érzik meg rajta a szegényszag. S ha még arra gondol, hogy a nem
                            rokonszenves szegény hozzátartozóknak hosszú sora van mögötte, akik úgy
                            kapaszkodnak belé, mint a pincenövények a napsugárba, s rajta keresztül
                            akarnak felfonódni az ablakig, a fényig, akkor pláne lehetetlen egy
                            úrilányt megközelíteni. Annál sokkal büszkébb, mint hogy második sorba
                            kerüljön vele szemben, férfiúi önérzete nem engedné, hogy ő szoruljon
                            rá... Egyebet pedig nem tehet... Nem állhat fölemelt fővel a lány elé, s
                            nem mondhatja neki, hogy jöjj velem, s én odaviszlek, ahova te vágysz...
                            Az egyetemi katedra?... Az megfelelne egy Kendeffy Sárikának is, de íme
                            már harmadik éve telik, s a nap rengeteg gondja közt lehetetlen komolyan
                            stúdiumokkal foglalkozni... Az igazgatói munka, a tanári foglalkozás és
                            azonfelül az írás, mert avval pótolja tanári fizetését, hogy ír
                            mindenfelé s mindenről... és folyton érzi, hogy írásaiban ugyanolyan
                            félmunkát kell végeznie, mint az életben. Semminek se adhatja oda
                            teljesen magát, minden cikkéhez még egy heti tanulmány vagy esetleg egy
                            évi kellene, csak akkor volna olyan, hogy büszkén mondhassa: mindent
                            megtettem s megadtam, amire vállalkoztam. Így kénytelen a stílus
                            játékával pótolni a kiérlelt gondolatokat s ez ugyanúgy sérti, mint
                            ahogy a modor könnyedségével pótolja a pénzértékű ajándékokat és
                            figyelmességeket...</p>
					<p>Volt azért benne egy kis magyar fatalizmus, s annyira bízott erejében és
                            tehetségében, hogy nem érzett még semmit sem vesztve.</p>
					<p>Elővette szép fehér zsebkendőjét és soká fúvogatta az orrát. Ez az örökös
                            nátha is, ez is kedvetlenítette, ennek valami szervezeti oka van, hogy
                            féléveken át nem tud kiszabadulni a náthából, s ha jön az ősz, már újra
                            kezdődik a másik félévre való.</p>
					<p>Józsiás professzor rontott be hozzá.</p>
					<p>- Gézám - tört ki belőle -, minden meg van nyerve, minden. Az egész város
                            meg van elégedve az ítélettel, sem szigorúnak, sem túl enyhének nem
                            találják, most találkoztam Wolfner főmérnökkel és Kondor ügyvéddel.
                            Mind a kettő a legteljesebb elismeréssel beszélt az ítéletről. Kondor
                            azt mondja, hogy a püspök el fogja engedni a büntetést, és nagyon nagyra
                            vette, hogy gyűjtést rendeztél a zsidó diák részére, hogy elutazhasson
                            Debrecenbe. Már el is ment, s a délutáni vonattal vissza is jön.</p>
					<p>Az igazgató mondani akarta, hogy a gyűjtést nem ő kezdeményezte, de most
                            az egyszer fáradt volt arra, hogy elhárítson magáról egy téves, de
                            kedvező beállítást.</p>
					<p>Józsiás cvikkerje villogott, s habzsolva és köpködve referált a
                            tanárokról. Mindenki az ő pártján van, olyan helyesen és nyugodtan
                            vezette tegnap a tárgyalást, hogy még az ellenfelek is érezték, hogy
                            senki se tudta volna ezt a kényes dolgot ily higgadtan s energikusan
                            elintézni.</p>
					<p>Szivarjából mélyet szívott, s maga elé nézett mosolyogva, de a lelke
                            mélyén azt érezte, hogy az egész élet látszatoknak a serege. Most az ő
                            javára torlódnak fel a látszatok, de mi lesz, ha egyszer megfordul, s
                            ellene jönnek az érzelmek. S azt csak egy parányi ok is megindíthatja.
                            Beleült az asztal mögött a karszékbe, s arra gondolt, hogy történjen hát
                            minden úgy, ahogy Isten akarja.</p>
					<milestone n="7" unit="endSubChapter"/>
					<milestone n="8" unit="startSubChapter"/>
					<p rend="head">8</p>
					<p>A diákok az osztályban nagy megnyugvással tárgyalták le a dolgot. Ők is
                            meg voltak elégedve. A szabályszerű nem büntetés. Megy minden tovább a
                            maga rendjén. Gondos Márk pedig van olyan élelmes fiú, hogy a püspök nem
                            harapja le az orrát.</p>
					<p>Az iskola élete a normális zsibongásban folyt.</p>
					<p>Tizenkét órakor megjött a hír, hogy a tanári testület egyhangúlag Isaák
                            Gézát jelölte igazgatónak, s várták, hogy a gimnázium fenntartó
                            testülete a választást megejtse. Most már semmi kétség nem volt az
                            eredmény felől.</p>
					<p>Mire délutáni órára összegyűltek, meg is jött a döntés. Isaákot
                            egyhangúlag három évre igazgatónak választották.</p>
					<p>Mindenki lelkes volt, és éljenzett. Elhatározták, hogy másnap a számtan
                            órán ünneplést rendeznek neki. Péteryt szavazták meg, hogy ő tartsa az
                            ünnepi beszédet, amire Pétery vállalkozott is.</p>
					<p>Misinek eszébe jutott egy kínos emléke. Két évvel ezelőtt nyáron náluk
                            volt Géza bátyja, mikor egy táviratot kapott. Valaki gratulált neki
                            ahhoz, hogy a doktori címet megszerezte. A távirat a gyerekek kezén
                            valahogy kikerült az udvarra, s a szél kifújta az utcára a papírlapot, ő
                            ott találta meg a kapu előtt, felvette, megnézte s meghökkenve látta,
                            mit tartalmaz. Azzal a maliciózus szóval vitte be, hogy:</p>
					<p>- Úgy látszik, azért került az utcára a távirat, hogy az egész város
                            verebei csiripelhessék.</p>
					<p>Géza bátyjának a homloka ráncba húzódott, s ő rettenetesen elszégyellte
                            magát. Úgy tűnt fel, mintha rápirított volna.</p>
					<p>S valóban az is volt az érzése. Természettől benne volt, hogy lenézze a
                            nyilvánosság előtt való parádét, s ő azóta sem helyesli, hogy a bátyja a
                            neve elé mindig s kivétel nélkül odaírja, hogy Dr.</p>
					<p>Dr. Isaák, így szokta a nevét alájegyezni, ő hasonló esetben nem tette
                            volna ezt. Jókai Mórt is lenézte amiatt, hogy ebben az időben a
                            Tudomány-Egyetemtől tiszteletbeli doktorátust kapott, s azóta a Jókai
                            neve úgy jelent meg, hogy Dr. Jókai Mór.</p>
					<p>Az ő szemében ez nem emelte, hanem leszállította a Jókai tekintélyét.
                            Hiúnak találta, aki ilyen dolgokban örömet érez. Szerette volna, ha a
                            bátyja komolyabb ember Jókainál. Mi az a doktori cím, mondta magában, az
                            csak azt jelenti, hogy valaki szorgalmasan elvégzi iskolai tanulmányait,
                            s ő oly nagyon lenézte ezeket a tanulmányokat, hogy nem is akarta
                            elvégezni, ő író akart lenni, mint Jókai. Nem vizsgázni akart
                            bizottságok előtt arról, hogy mások által elvégzett kutatásokból
                            kitűnően képesítették, hanem maga akart olyan munkát végezni, amit rajta
                            kívül senki sem tud elvégezni. Ő arra akart büszke lenni, hogy az ő neve
                            országosan ismert legyen.</p>
					<p>Mióta az apjának a származásában azt a jelet vélte felismerni, hogy ő a
                            magyar ősiség mind a két ágának az örököse: a jobbágyságnak és az úri
                            rendnek, azóta inkább vállalta volna a paraszt ősöket, mint az urakat.
                            Kezdett kiábrándulni az úri rokonokból, s mikor az este Isaák Sámuel oly
                            szegény léleknek és szomorúan hiúnak bizonyult a szemében, hogy valaki
                            állását, házát, egész életét eldobja magától azért, mert kicsinyli a
                            foglalkozást, amelyet űz, a gépészkovács mesterségét, nagyon
                            megundorodott.</p>
					<p>Mikor ebéd után magában maradt, s nem tudott gratulálni vagy egy szót is
                            szólani a nagyszerű dologhoz, hogy dr. Isaák Gézát igazgatóvá
                            választották, elővette darabját, a Sertoriust.</p>
					<p>A délutáni órák is leperegtek.</p>
					<p>Órák után, mint szokta, elindult délutáni sétájára. Végig szokott rohanni
                            a hosszú város főutcáján, amíg csak a város valamelyik végén ki nem
                            ért a mezőre. A Városnak mindenik végén szélmalmok állottak, s ő
                            szerette ezeket a kalimpáló furcsa alkotmányokat. Szinte szimbolikusnak
                            érezte, hogy a széllel harcol ez a magyar malom, s szélből és szélnek
                            veti erejét.</p>
					<p>Az ő lelke is szelekkel harcolt. Ábrándok szeléből élt, és abból nyerte
                            erejét. Mennyire szeretne már felnőtt és cselekvő ember lenni. Mennyire
                            szeretné, ha már ott tartana, hogy prófétálva álljon az emberek elé, s
                            arról szóljon, hogy emberek ismerjetek magatokra, s érezzétek az őszinte
                            emberi erőt, amit Isten adott belétek.</p>
					<p>Egyedül szeretett lenni ezekben a délutáni és esti rohanásokban. Itt
                            senki se zavarta és semmi sem háborgatta. Képzelődhetett, látta magát
                            írónak, híresnek és ünnepeltnek, akit az emberek szeme követ, amerre
                            megy, s tőle tanulják a nemes és nagyszerű eszméket.</p>
					<p>Ah, fogják-e valaha? El fog-e ő jutni valaha oda, hogy olyat tudjon
                            mondani, amit érdemes meghallgatni, s meghallgatják-e egyáltalán?...
                            Hiszen ma sem hallgatnak rá... Egy barátja nincs az egész iskolában. Nem
                            tud olyat mondani, aminek a többiek örüljenek, inkább szemben áll
                            állandóan az egész osztály gondolkodásával. Ki, milyen gyermekkorában,
                            olyan lesz felnőtt korában is - mondta egyszer Géza bátyja, s szörnyű,
                            ha ez igaz. Mert akkor neki nincs jövője...</p>
					<p>Mi volt az ő gyermekkora?... Együtt szenvedett az édesanyjával a
                            rettenetes szegénység éveiben, később magánosan szenvedett az
                            iskolákban, mindig olyan elkülönítve, mintha láthatatlan fal zárta
                            volna el a többiektől. Mily boldogtalan embernek született, hogy nem
                            adatott meg neki, hogy nevetni tudjon, játszani és gyönyörködni a
                            semmiségekben, úgy mint a többi fiútársa. Mért kell neki magát olyan
                            dolgokkal gyötörni, ami a közfelfogás szerint nem tartozik az ő
                            korabeliekre. Most Schopenhauert olvassa, s meg van mérgezve a lelke az
                            élettel szemben fájó gyanúval, míg a többiek oly vígan és boldogan
                            élnek, mint a csikók. Egy egész évet eltöltött a Sertoriussal: lesz
                            annak eredménye?... Vajon meg fogja azt valaki érteni? Hátha azzal is
                            úgy jár, mint az életével? Senki nem érti, senki nem örül meg egyetlen
                            szavának sem. Tüskés, zord és nyűglődő, mért szeresse valaki, mikor nem
                            is akar örömet szerezni másoknak...</p>
					<p>S van-e joga bízni magában? Van-e joga arra, hogy azt higgye, hogy az az
                            igazság, amit ő gondol s azt kell tenni, amit ő akar és nem neki
                            kellene-e másokhoz hasonlítani, s a mások akaratát elfogadni?</p>
					<p>De ha nem tudja. Ha megveti a mások léha s könnyelmű életét. Ha utálja a
                            diákvilág percekhez kötött vágyait, ha neki semmi ez az egész élet, ami
                            itt folyik, s folyton egy másik, nagyobb és szebb életre vár.</p>
					<p>Mikor a szőlőskertekhez ért, visszanézett a város felé. Soká nézte a
                            felkavart porban fekvő várost, amely itt tunyul és itt hever, mint egy
                            legelészés után lefeküdt csorda.</p>
					<p>Lassan hazaindult, lassú léptekkel ment vissza a városba. A kerteknél
                            lekanyarodott az országutakról, s most mellékutcán került be. Éppen a
                            Fertő utcán, s így történt, hogy a fertőbeliekkel összetalálkozott.
                            Sebi, Suhajda mentek együtt, s mikor őt meglátták, megállottak.</p>
					<p>- Jó estét.</p>
					<p>- Jó estét.</p>
					<p>Milyen különös volt, hogy ezt a két fiút mintha sose látta volna. Tudta,
                            hogy egy osztályban vannak, úgy formáról ismerte is őket, de még szót
                            nem váltott velük, s oly idegenül is néztek egymásra, mintha két kutya
                            találkozik valahol, mindjárt vicsorít, s szeretne belekapni
                            egymásba.</p>
					<p>Csak állottak s nézték egymást.</p>
					<p>- Sétál?</p>
					<p>- Sétálok.</p>
					<p>Újra hallgattak és nevettek.</p>
					<p>- Gondos megjött Debrecenből - mondta Sebi.</p>
					<p>- Megjött?</p>
					<p>- Meg.</p>
					<p>Újra csak nem tudott mit kérdezni tovább. Sebi a beszédesebb fiú magától
                            mondta:</p>
					<p>- Nálunk van a kamrában.</p>
					<p>- Igen?</p>
					<p>- Jöjjön be.</p>
					<p>Ez a hívás oly váratlan volt, nagyon megörült neki. Még sose volt ebben a
                            diákkamarában, pedig jól ismerte a Fertő hírét.</p>
					<p>- Szívesen.</p>
					<p>Ezzel elindultak, s nemsokára ott voltak egy kis ház előtt, s bementek az
                            udvarra. Csodálkozott, hogy ez nem olyan, mint a többi parasztház,
                            urasabb volt, zöldre meszelt verandája volt, vadszőlővel befuttatva.
                            Hátulsó ajtón mentek be. A szoba egészen sötét volt, és tele vastagon
                            cigarettafüsttel, úgyhogy az rögtön csípni kezdte a szemét. Diákokkal
                            volt zsúfolva a szoba, s ő vaksin nézett körül.</p>
					<p>- Nyilas - mondta Sebi.</p>
					<p>Erre mozgás lett.</p>
					<p>- Gyújtsatok lámpát.</p>
					<p>Az igazgató öccse egy kicsit megmozdította a kedélyeket. Másképp
                            fogadták, mint más diáktársukat fogadták volna. Szinte megzavarta őket,
                            mert önkéntelen azt érezték, hogy veszélyes az igazgató öccsének jelen
                            lenni. Pedig ha tudták volna, hogy Misi milyen szent szolidaritással
                            lépett be, s hogy a világért el nem árulta volna őket.</p>
					<p>Valaki lámpát gyújtott. Kis petróleumlámpát, ami alig oszlatta a
                            sötétséget. Ott ültek a fiúk egymás hegyin-hátán, az ágyakon
                            ketten-hárman is.</p>
					<p>A világosságban ő ott találta magát középen zavartan és mosolyogva,
                            mintha a mosolyával akarná leszerelni az ellenséges érzéseket.</p>
					<p>- Adjatok helyet.</p>
					<p>Valaki felállott egy székről, és eltűnt valamelyik ágy ölében, ahová
                            bevetette magát.</p>
					<p>Gondos Márk kezet nyújtott. Most ő volt az ünnepelt, s ő játszotta a
                            házigazda szerepét, pedig nem is tartozott ebbe a kamarába.</p>
					<p>- Na, mit mondott a püspök úr?</p>
					<p>Gondos Márk fekete ruhában volt, és cigarettáját éppen csonkig szívta.
                            Már a körmén volt a cigaretta, s úgy dobta el, mert megégette az ujjait,
                            amelyek olyan sárgák voltak, mint a spórolós öreg irodatiszteké.</p>
					<p>- Nagyszerű volt.</p>
					<p>- Hajjuk.</p>
					<p>- Mondd el megint - kiabáltak a fiúk.</p>
					<p>- Hát az csak úgy volt, hogy bementem az öreg méltóságoshoz, barátom, oly
                            kis házban lakik, mint ez, amibe vagyunk. A Nagytemplom mellett van egy
                            rettenetes öreg ház, annak az ablakába van az a háromszázéves líceumfa,
                            az nagyszerű, azt megbámultam, egészen beleforrott a vasrostélyba,
                            úgyhogy a vasat egész megette, olyan sűrű lombja van, mint egy
                            baldachin. Úgy lóg lefelé, hogy alá lehet állani. Még most is tele van
                            lila virágokkal.</p>
					<p>- Beszélj mán te marha.</p>
					<p>- Mikor bementem az öreg püspök elébe, egy szörnyű vastag kispap vitt be,
                            de már egész öreg kispap volt, a bajusza egész deres, nagy fene vastag
                            ember.</p>
					<p>A fiúk röhögtek a zsidó fiún, aki ahányszor elmondta a dolgot, mindig
                            annyi új színt kevert az előadásába, hogy valósággal mindig
                            újrateremtette a dolgot.</p>
					<p>- No, mi az, fiam? - kérdezte a püspök.</p>
					<p>A rohadt kövér titkár elmondta, hogy ez az a fiú, akit hazafias tüntetés
                            miatt tegnap kicsaptak.</p>
					<p>A püspöknek fájt a lába, vagy mi a fene, valami pléddel takargatta, talán
                            köszvénye van, vagy megsiklott éccaka, mert azt mondják, egy
                            disznótorról se marad el Debrecenben, hát csak rám néz. Nagyon szép
                            tiszta arca van, olyan gyönyörű, gömbölyű feje, hogy szerettem volna
                            megkopogtatni, mint a dinnyét, kong-e?</p>
					<p>A fiúk röhögtek, nem a viccnek, hanem a hang profánságának.</p>
					<p>- Nagy prédikációt tartott elébb, azután azt mondta: Kedves fiam, azért
                            még nem csapunk ki senkit, hogy hazafi. Az a baj, hogy a mai ifjúság már
                            nem olyan hazafi, mint a mi időnkben volt. Mert mikor én deák voltam,
                            akkor mi olyan hazafiak voltunk, hogy kardot kötöttünk az oldalunkra, és
                            elmentünk a hazát védeni. Hát ti elmennétek-e, ha még egyszer így
                            fordulna, hogy szüksége lenne a hazának az ifjúságra?</p>
					<p>Erre én azt mondtam, hogy: mind egy szálig.</p>
					<p>Akkor az öreg püspök, barátom, felállott a fájós lábaival, hozzám jött,
                            és megölelt.</p>
					<p>- Ne beszélj mán, ezt az előbb nem mondtad.</p>
					<p>- Megölelt, barátom, még azt is láttam, hogy a keze feje olyan piros, a
                            vérerek meg olyan kékek a kezén. Hát szóval megölelt, és azt mondta:
                            Eredj haza, mondd meg a deákoknak, hogy jó hazafiak legyenek.</p>
					<p>Akkor megtörölte a szemét a keze fejével, és visszament a székébe, és
                            leült. Adott nekem egy kis bibliát.</p>
					<p>- Nem mondtad, hogy zsidó vagy?</p>
					<p>- Nem szóltam én, barátom egy szót se, mert én is úgy elsírtam magamat,
                            mint az édesanyám előtt. A többit majd elintézem írásban - mondta -, nem
                            lesz baj, csak eredj. Ezzel eljöttem.</p>
					<p>Misi meghatva hallgatta az előadást, most igazán nagyon szégyellte, hogy
                            nem ő volt az, akit kicsaptak. Mért is nem ő volt az, aki indítványozta
                            ezt a tüntetést, hogy mért nem jutott neki eszébe.</p>
					<p>De a fiúk nem voltak meghatva, hanem fumigálva beszéltek Gondos Márkkal,
                            aki izgett-mozgott a széken, keresztbe ült rajta, lovagolva és a lábán
                            táncolva.</p>
					<p>Hirtelen mindenki beszélni kezdett, egyszerre mondták el a dolgokat, a
                            tanári konferenciát, hogy szorongtak az előszobában, a vallatást, hogy
                            kitől mit kérdezett Koós, meg a mai igazgatóválasztást, s egyszer csak
                            hozzáfogtak gratulálni Misinek a bátyja megválasztásához.</p>
					<p>- Hát vajon, ha az kisülne, hogy ki öntötte le sósavval a Népkertben a
                            fák tövét - mondta valaki -, annak is megbocsátana-e a püspök?</p>
					<p>- Cssss... Pszt... - sziszegtek összevissza.</p>
					<p>Misi nem értette a dolgot, pedig őmiatta mondta ki valaki a titkot. Nem
                            tudott róla semmit, pedig a fiúk már napok óta csodájára jártak, hogy a
                            Népkertben hogy hervadoznak a frissen ültetett fiatal fák.</p>
					<p>De őelőtte nem merték elkotyogni a dolgot, mert ki találja fecsegni. Most
                            ugyan meg voltak vele elégedve, mert jó vége lett a tüntetésnek, s az
                            volt a hír, hogy ő is mindent tudott, csak nem akarta elárulni a
                            társaságot.</p>
					<p>- Nekem haza kell mennem - mondta nemsokára Misi -, mert vacsorára meg
                            kell érkeznem.</p>
					<p>Elbúcsúzott, mindenkivel kezet fogott, és sajnálta, hogy ő olyan előkelő
                            helyen lakik, sajnálta, hogy ő az igazgató öccse, s így el van zárva
                            attól, hogy ilyen diákéletben részt vegyen, pedig milyen szép lehet ez,
                            s milyen jó lehet emlékezni rá majd idővel...</p>
					<p>Mikor az éktelen füstből kikerült az udvarra, a szeme könnyes volt, és
                            hunyorgatott. Kint már egészen sötét volt, s egyedül ment végig az
                            utcán, futva ment, mert minden este elkésik, és ezt restellte. Délben a
                            bátyja nem ebédelt otthon, mert tiszteletére ebéd volt valahol.</p>
					<p>Hazaért. A ház sötét volt és csöndes. Nagyanyja egyedül volt.</p>
					<p>- Te hol jársz, fiam?</p>
					<p>- Itthon van Géza bátyám?</p>
					<p>- Nincs. Vacsorán van Kendeffyéknél.</p>
					<p>Megkönnyebbült.</p>
					<p>Kettesben megették a vacsorát, ő elmondta, hogy a püspök megbocsátott a
                            kicsapott fiúnak. A nagyanyja sírni kezdett.</p>
					<p>- Hidd el, fiam - mondta, mikor ő a püspök nagy lelkét dicsérte -, én
                            azon csak sírni tudok. Ez az ember valaha káplán volt az én apámnál, s ő
                            volt az, aki nagyapádat kitúrta az állásából... Feljelentette, hogy a
                            parasztok pártjára állott az úrbéres dolgokban. Nagyapádat mint
                            nemesembert el nem ítélhették, hanem a király elé idézték... A
                            királyhoz kellett mennie Bécsbe, és a király személyesen dorgálta meg. A
                            király bezzeg nem bocsátott meg neki. Hanem a megye legnagyobb
                            községéből elhelyezték a legkisebbikbe...</p>
					<p>Eleget hallotta ezt máskor is, de most nagyon hatott rá.</p>
					<p>- Ez az ember lett az utódja a papságban. Azt kapta az árulásért... Hát
                            nekem jót ne mondj róla soha, soha. Az én szememben ezt le nem mossa
                            semmiféle eső...</p>
					<p>Szerette volna azt kérdezni, hogy igaz-e? hogy be van-e bizonyítva?</p>
					<p>De nem kérdezhette, mert a nagyanya arca oly zord volt, s annyira
                            elkeseredett, mintha tegnap történt volna...</p>
					<p>Milyen csodálatos az élet. Íme egy hosszú és viharzó élet el nem feledtet
                            ily régi sebeket. Különösnek és félelmesnek találta, hogy a bűn és a
                            harag átéli az évtizedeket, átéli az emberi létet. El tudta gondolni,
                            hogy íme most a család a régi elnyomattatás után kezd megint felszínre
                            emelkedni. Isaák Géza már végleges igazgató. Ki tudja milyen nagy jövő
                            áll előtte, talán feleségül veszi Kendeffy Sárikát, aztán Budapestre
                            kerül, s egyetemi tanár lesz. Esetleg felettes hatósága lesz valaha a
                            debrecenieknek, és talán a püspök valamely fiának ítélőbírája lesz, s
                            akkor megtorolja a régi bűnt... Vérbosszú... Megértette, hogy nemzedékek
                            ítélkezhetnek az elmúlt nemzedékek miatt a későbbieken...</p>
					<p>Lángra gyúlt, és most már tisztán látta Sertorius haragjának okát. A
                            Sertorius nagyatyját egy római főúr így túrta ki valaha, s kergette a
                            gyarmatokra, Hispániába, ahol egy ivadéka Maya, egy rabszolga felesége
                            lett, s fiába beleoltotta a dühöt a távoli Róma ellen, és ezért indít
                            most töméntelen hadat a rabszolgavezér az őshaza ellen... Eddig is
                            ilyenformán gondolta el, de most benne a valóságos düh tört ki, s alig
                            várta, hogy szobájába visszavonulhasson, hogy jambusokban írja meg a
                            végzet erejét...</p>
					<milestone n="8" unit="endSubChapter"/>
				</div>
				<div type="chapter">
					<head>HARMADIK FEJEZET</head>
					<p>amelyből kiviláglik, hogy egy elkövetett
                            baklövés az embert újabbakra sodorja. Vagy az is, hogy a meg nem fontolt
                            erényes cselekedetet az ember megfontolt rossz tettekkel igyekszik
                            jóvátenni.</p>
					<milestone n="1" unit="startSubChapter"/>
					<p rend="head">1</p>
					<p>Az október hatodiki sztrájkból nagy kavarodás lett. Az egész város
                            pártokra szakadt, s abban is csak azért nyugodtak meg, hogy Gondos
                            Márknak a püspök elengedte a büntetést, mert nem tehettek ellene semmit.
                            De a kedélyek csak látszólag nyugodtak meg.</p>
					<p>Misi azzal, hogy önállósította magát, s megtagadta a szolidaritást,
                            elszakította magát az osztálytól.</p>
					<p>Nem kapott szabályszerűt. Kifogástalan mameluknak bizonyult, s ez olyan
                            szégyenfolt volt a lelkén, hogy elvesztette bizalmát önmagában. Még
                            arról sem panaszkodhatott, hogy támadták, csúfolták, s megvetették érte.
                            Akkor talán mártírnak érezte volna magát. Ha nem a hősiességért, az
                            egyéniségért. De az osztály vele szemben különösképpen semmi ellenérzést
                            nem mutatott. Sem az osztály valamelyik tagja. Egyáltalán úgy tettek,
                            mintha elfogadták volna őt egy egészen önálló és külön ízlésű embernek,
                            akinél más mértékkel kell mérni.</p>
					<p>Ez Misit határtalanul bántotta, és sértette.</p>
					<p>Csak azért nem esett búskomorságba, mert egészséges volt. Sovány,
                            egészséges, szívós természet, mely mindent kibír. Még vidám is volt.
                            Éppen úgy nevetett óraközökben, mint akárki, csak a lelke mélyén érzett
                            valami kietlen gyötrődést, és szakadatlanul azon tépelődött, hogy mi
                            köze is van neki ehhez a csoport fiúhoz, akikkel egy teremben hallgatja
                            a gimnázium utolsó évét.</p>
					<p>Mi köze van magához az egész emberiséghez?</p>
					<p>Ha ő október hatodikán oly hirtelen, egy pillanat alatt döntött, s
                            emancipálta magát a tömeg befolyása alól, akkor így lesz ez egész
                            életében. Tehát neki semmi köze nincs az emberiséghez?</p>
					<p>Egyelőre semmit sem tudott csinálni. Tanulni nem volt kedve. Kivette a
                            könyvtárból Kemény Zsigmond egyik regényét, a Gyulai Pált, de nem bírta
                            olvasni. Úgy érezte, hogy a regény nagyon szép, de nagyon fárasztó. Tele
                            volt különös alakokkal, különös helyzetekkel és különös
                            elmélkedésekkel. Felvette, letette s minduntalan abbahagyta. Nagy
                            könyvmoly volt különben. Egy könyvet egy éjszaka kiolvasni, semmi sem
                            volt neki, s ezzel a könyvvel mégsem haladt előre.</p>
					<p>Az iskolai tanulmányokkal még kevésbé. Semmi kedve nem volt tanulni. Unta
                            az egészet, ahogy unta az egész életet.</p>
					<p>Akkor valami váratlan dolog történt.</p>
					<p>Október hatodika miatt valahogy elmaradt az Ifjúsági Segélyegylet
                            megalakulása.</p>
					<p>Az iskola fiatal volt, csak néhány év előtt lett felső gimnázium, s a
                            Segélyegylet csak tavaly alakult meg. De a múlt évben semmi eredményt
                            nem mutatott fel, mert a vezetője a kis kövér Csapodi volt. Ez pedig
                            annyira ráfeküdt az Egyletre, hogy a fiúknak semmi beleszólást nem
                            engedett. Formaság volt az egész. Volt ifjúsági elnök is, de a tavalyi
                            elnök, az esperes fia, szép magas, unalmas fiú, színjeles,
                            természetesen, egyszerűen azt tette, amit a tanár úr parancsolt. Olyan
                            volt az egész egyletesdi, mintha a vallásóra megszaporodott volna eggyel
                            havonta.</p>
					<p>Misi már ekkor az Önképzőkörön régen túl volt. Már hatodik osztályos
                            korában kiélte az unalmas vasárnap délelőtti nyavalygásokat, hogy
                            szavalatokat tartottak, értéktelen írásműveket írtak és olvastak fel, s
                            mindezekről nyílt bírálatokat kellett rögtönözni. A bírálatok legtöbb
                            esetben annyit mondtak, hogy “Megegyezem az előttem szólóval”. Az első
                            bíráló volt csak bajban, mert annak el kellett mondani, hogy “előadó
                            szavalata középszerű... kiejtése nem egészen megfelelő volt...
                            hanglejtése egyhangú és mérsékelt”. Ilyen bírálattal aztán mindenki
                            megegyezhetett.</p>
					<p>Ő sokat tűnődött rajta, hogy lehetne az önképzőt felfrissíteni. De ezen a
                            téren oly messze elfutott az osztály előtt, hogy nemcsak nem értették
                            volna meg, de restellte is elárulni, hogy mikkel foglalkozik. Már ő
                            ekkor filozófiai könyveket szedett ki a tanári könyvtárból, s még azt
                            sem volt szabad elárulni, hogy a tanári könyvtár rendelkezésére áll. Ha
                            ez nyilvánosságra kerül, a könyvtár őre, a magyar tanár, Babarczy nem
                            ereszti be többet. Az ifjúsági könyvtárban viszont semmi sem volt, csak
                            népszerűsítő könyvek és úgynevezett ifjúsági szépirodalom, amit
                            végképpen megvetett.</p>
					<p>Az Önképzőkörről tehát teljesen lemondott, s ebben az évben egyszer sem
                            ment el egy ülésre sem. Pedig a vezetőtanár, aki Babarczy volt, nagy
                            súlyt fektetett rá, hogy a fiúk eljárjanak. Ő nagyon csodálkozott, hogy
                            ez az okos ember hogy nem unja, hogy évről évre ott tölti a vasárnapi
                            délelőttjeit, és még a legegyszerűbb fiúk által is lenézett önképzőköri
                            kínlódások őre volt.</p>
					<p>De hirtelen híre jött, hogy a legközelebbi vasárnap meg kell alakítani a
                            Segélyegyletet.</p>
					<p>Segélyegylet.</p>
					<p>Ez valahogy felvillanyozta. Ebben valami újat és helyeset látott. Itt
                            cselekedni lehet, gondolta. Az osztály legnagyobb része hallatlanul
                            szegény fiú volt, aki a tankönyveket is alig bírta beszerezni. Tandíjat
                            fizetni csak nagy késlekedve tudtak. Még ruhájuk sem volt.</p>
					<p>Hátha a Segélyegylettel lehetne valamit csinálni.</p>
					<p>Éjjel nem aludt, azon törte a fejét, hogy lehetne pénzt szerezni a
                            Segélyegylet számára. Ifjúi tapasztalatlanságával egyszerűen adót vetett
                            ki magában a város lakosságára. Ha minden család csak tíz fillért áldoz,
                            akkor is nagy pénznek kell begyűlnie. A városnak tízezer lakosa
                            volt.</p>
					<p>Az ideát elvetette. A gazdagokat kell megadóztatni. Meg kell találni a
                            módját, hogy adjon mindenki a vagyonához illő összeget... Már tízezer
                            koronákat képzelt el... A debreceni kápsálás mintájára bizottságokat
                            küldene ki. A gazdag fiúk hadd hozzák be az ismerőseik pénzét...</p>
					<p>Teaestélyeket kell rendeztetni. Kiss Paliék a város legelőkelőbb
                            családjai közé tartoznak, és a Pali anyja nagyon kedves és agilis néni.
                            Mindenki fizesse meg a teáját a Segélyegylet javára. S minden héten
                            másik családot kell belevinni...</p>
					<p>Az iskolába járók útján nem lehet pénzt szerezni, azt hamar belátta.
                            Annak nem sok értelme van, hogy a fiúkra kivesse, hogy bármilyen kis
                            pénzeket is adózzanak. Irkájuk sincs. Éppen arra kell a pénz, hogy
                            ingyen írószerrel elláthassa legalább a szegényeket...</p>
					<p>De a legnagyobb baj a tagokkal van. Tavaly ő sem járt el az ülésekre,
                            mert unta. Semmi szórakozást nem jelentett, hogy ott üljön a templom
                            előtt az osztályteremben, s részt vegyen egy gyűlésen, mely legfeljebb
                            tíz percig tart. Semmi programja nem volt a gyűléseknek. A tanár úr egy
                            darabig beszélt az emberszeretetről, akkor elbocsátotta őket.</p>
					<p>Igazi tevékenységet kell indítani - mondta magában.</p>
					<p>De hogy indítsa tevékenységre a fiatalságot? Mi legyen a program, amit
                            elfogadtathat?</p>
					<p>Végre rájött, hogy legelőször a tanári basáskodásnak kell véget vetni. Ki
                            kell emelni Csapodit az elnöki székből.</p>
					<p>Ettől olyan izgalomba jött, hogy egész éjjel nem bírt aludni.</p>
					<p>Óriási dolognak tartotta, hogy ő szembeszálljon a tanárral s annak a már
                            kialakult s megállapított rendjével.</p>
					<p>Másnap szombat volt. Órán szórakozott és álmos volt. A Segélyegyletről
                            egy szó sem esett.</p>
					<p>Az Önképzőkör már régen funkcionált, s ott őt nagy sérelem érte. A fiúk
                            nem választották meg semminek, csak jegyzőkönyvhitelesítőnek. Ezt pedig,
                            ha a megválasztottak nem voltak jelen, akkor akárkivel lehetett pótolni.
                            Pedig mindenki tudta, hogy ha van valaki, aki az Önképzőkörben szerepet
                            vihetett volna, az ő volt.</p>
					<p>- Nem vagyok népszerű - mondta magában.</p>
					<p>Nem baj. Még jobb, vigasztalta magát, hogy nem választottak meg, legalább
                            nincs semmi dolgom, semmi felelősségem. Meg attól is félt, hogy
                            szónokolnia kell, s ehhez nem értett. Ahogy felállott, már elmúlt a
                            mondanivalója. Péteryt választották meg, aki jeles tanuló volt, egy
                            olyan presztízs jeles, aki a leggazdagabb volt köztük, s már évek óta
                            mindegy volt, hogy hogy felelt, a jelességét a tanárok nem merték, s nem
                            akarták érinteni.</p>
					<p>- Diktátor szeretnék lenni...</p>
					<p>Mikor ez felvillant előtte, már az utat is elképzelte. Szólani kellene
                            Géza bátyjának, hogy választassa meg.</p>
					<p>Biztos, ha az igazgató csak egy fiúnak is szól, akkor megvan a választás.
                            A többi az ő dolga.</p>
					<p>De persze, ezt a kérdést ő nem mondhatja meg, csak úgy lenne jó, ha a
                            bátyja magától találná ki, s végrehajtaná kérés nélkül.</p>
					<p>Szombaton az utolsó óraközben történt, hogy Gondos Márk éppen mellette
                            állott, s a Segélyegyletről kezdett beszélni. Az ő véleményére
                            apellált.</p>
					<p>Ő valami olyat mondott vállat vonva:</p>
					<p>- Ez nem Segélyegylet. Ahol a tanár parancsol, nekem olyan egylet nem
                            egylet.</p>
					<p>Ezzel ott is hagyta őket, s többet nem is hallott a dologról.</p>
					<p>De mikor délben hazament, újra csak az járt a fejében, hogy lehetne Géza
                            bátyjának szuggerálni azt a gondolatot, hogy választassa meg őt.</p>
					<p>Ebédnél nagyon magába merülve és komoran ült az asztalnál. Géza bátyja
                            többször ránézett, s egyszer azt mondta:</p>
					<p>- Min töröd a fejed, Micháel?</p>
					<p>- Semmin.</p>
					<p>- Az nem sok.</p>
					<p>Ezen majdnem elpityeredett. Nem szerette, ha úgy beszélnek vele, mint egy
                            gyerekkel.</p>
					<p>Később azt mondta Géza bátyja:</p>
					<p>- Ki lesz a Segélyegylet elnöke?</p>
					<p>- Csapodi tanár úr.</p>
					<p>A bátyja finoman mosolygott.</p>
					<p>- Ő bizony egy kicsit elég erőszakos elnök, azt tudom.</p>
					<p>- Semmit sem csinál.</p>
					<p>A bátyja elgondolkozott.</p>
					<p>- Mit lehetne csinálni?</p>
					<p>- Nem tudom.</p>
					<p>- Nem?</p>
					<p>Vállat vont, s lesütötte a szemét, mert félt, hogy a bátyja a szeméből
                            kiolvassa a sóvárgást, s azt nem, azt nem bírta volna elviselni.</p>
					<p>De bent, a lelke égett a rettenetes vágytól.</p>
					<p>S hirtelen rá is jött valamire. Soha nem szerette a kedvezéseket, a
                            kivételezéseket, s ha őt most hatalmi szóval választanák meg, akkor nem
                            volna mersze határozottan és erőszakosan lépni fel, mert úgy tűnne fel,
                            hogy csak azért teszi, mert az igazgató öccse, és az igazgató küldte ki
                            erre a szerepre.</p>
					<p>Szerette volna mindenáron az elnökséget, de úgy, hogy ne ő akarja, s ő ne
                            is tudjon róla. Szerette volna, ha igazságtalanul történik is, de ne az
                            ő tudtával.</p>
					<p>Ha azonban ő elárulja ezt a kívánságát, s tegyük fel, a bátyja arra
                            gondolt, hogy: lássuk, mit tud csinálni a gyerek? akkor már le van törve
                            a szabadság.</p>
					<p>Nagyon nehéz volt ez a szombat délután.</p>
					<p>Elbújt az emberek elől, egyetlen osztálytársával sem találkozott.
                            Különösképpen a korteskedés legalább annyira ellenére volt, mint a
                            hatalmi kinevezés. Neki az kellett volna, hogy az osztály a saját
                            jószántából válassza meg. Akkor teljesen szabad keze van, és
                            megmutathatja az erejét. De ha a választást befolyásolja, akkor éppen
                            úgy el van adva, mintha felülről jön a döntés.</p>
					<p>De közben számtalan tervet eszelt ki. Papírt vett elő, s összeírta a
                            gondolatait. Egy igazságos és hasznos Segélyegyletet kell csinálni.
                            Sertorius akart lenni, de a nép akaratából.</p>
					<p>A dráma már nagyon előrehaladott volt, s írás közben tanulta meg,
                            milyennek kell lenni egy vezérnek.</p>
					<p>Saját alkotásából tanulta meg, mit kell tennie annak, aki a népen
                            segíteni akar.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Vasárnap délelőtt teljesen kimerülve, letörve, fáradtan ment fel az
                            iskolába, hogy a választáson kötelességszerűen részt vegyen. Innen is
                            elmaradhatott volna, de akkor aztán egyáltalán semmi reménye nem
                            lehetett rá, hogy megválasszák. Ez nem október hatodika, itt valami
                            történhetik.</p>
					<p>Ahogy belép az osztályba, már sokan voltak együtt. Gondos Márk éppen a
                            fekete tábla előtt áll, és hosszú karjai mozognak a táblán. Krétával írt
                            fel valamit, s ő a legnagyobb megdöbbenéssel olvasta a feliratot:</p>
					<p>
                            Elnök: Nyilas Mihály.
                        </p>
					<p>Úgy tett, mintha nem látta volna. Azonnal végigfutott agyán, hogy ez
                            Gondos Márknak saját külön hízelgése vele szemben.</p>
					<p>Sietve ment a helyére, leült és mereven nézett, és senkire nem vetett egy
                            pillantást sem.</p>
					<p>Ezt az egyet nem képzelte, hogy az egész osztályban egy híve akadjon, s
                            éppen ez a Gondos Márk, akihez neki semmi köze. Hol vannak a barátok?
                            Jákób? a testi-lelki barát, aki előtt oly őszintén el szokott mondani
                            mindent. Ha véletlenül találkoznak, még azt is elmesélte volna, hogy
                            diktátor szeretne lenni. Mert előtte a barátság azt jelentette, hogy
                            semmi titkot nem tartani. A barátság fokát nála meg lehetett abból
                            ismerni, hogy kivel mennyire volt bizalmas. Akit szeretett, az előtt
                            igyekezett úgy kitárni a lelkét, mint önmaga előtt. Jobban, mert
                            koncentrálta a figyelmét arra, hogy tökéletesen megmutassa magát. Ahogy
                            az író az írásban lelkének legféltettebb titkait bogozza ki, úgy ő a
                            barátja előtt pirulás nélkül még azt is kötelességének tartotta
                            megmondani, amit pedig szégyellni szokott az ember.</p>
					<p>Persze Jákób maga szeretne elnök lenni, s lehet, hogy azért nem látta az
                            utóbbi napokban, mert ő sem akarta elárulni hasonló gondolatait.</p>
					<p>De Jákób nem való elnöknek. Jákób szeretné, mint díszt, mert ki ne
                            szeretné, ha a közösség maga felé emeli, ám semmit sem csinálna, csak
                            meghúzódna a tanár előtt s végrehajtaná, amit az parancsol. Jákóbnak
                            semmi programja sincs. Még rosszabb lenne, mint a tavalyi elnök, aki
                            legalább úrifiú volt és reprezentálni tudott.</p>
					<p>De hol vannak a többiek? Kiss Pali, akitől egy ilyen heccet inkább várt,
                            hogy felírja a táblára, hogy “Éljen Nyilas!”</p>
					<p>Kiss Palinak eszébe sem jut. Kiss Pali cukrot eszik és osztogat, s még a
                            cukorral sem jön hozzá.</p>
					<p>Igaz, ő nem szokta elfogadni, de annak, aki ad, nem kell azt tudomásul
                            venni. Annak minden esetben meg kell próbálni, ha szeret valakit, hogy
                            kedveskedjen neki.</p>
					<p>És hol van Pimpi? Attól is inkább várta volna ezt a feliratot. De Pimpi
                            egy mozdulatlan, tehetetlen balek. Az úgy viseli magát, mint egy egér,
                            csak egészen négyszemközt szeret motyogni, de hogy kiálljon a
                            barátért?</p>
					<p>Mindez csak átfutott rajta. Nem volt idő gondolkodni sem, mert bejött
                            Csapodi.</p>
					<p>A fiúk felállottak, mint mikor órára jön. Pedig ez szabad köztársasági
                            gyűlés, itt, míg a választás nincs meg, addig nincs tanár és nincs
                            tanítvány. Az ő érzése szerint most szabad választópolgárok, mint az
                            Egyesült Államok parlamentje.</p>
					<p>De azért kényelmetlenül és fanyalogva, egy kicsit ő is felemelkedett s
                            rögtön vissza is ült a helyére.</p>
					<p>Csapodi frissen volt borotválva, kis bajusza hegyesre volt kicsípve
                            széles orra alatt. Dagadt feje volt, nem nagy fej, de dagadt. Jóllakott
                            malacfej.</p>
					<p>Felment a katedrára, s köhintett kettőt, akkor mosolyogva azt mondta:</p>
					<p>- Kérem, törüljék le a táblát... A... a... választást befolyásolni
                            tilos... alkotmányellenes, hogy úgy mondjam...</p>
					<p>Misi elpirult. Valóban a táblát neki kellett volna letörültetni, de ő nem
                            akart beleavatkozni, még ennyivel sem, az emberek szabad
                            akaratába...</p>
					<p>Egy fiú készségesen futott fel a táblához, és a zsebkendőjével dörgölte
                            el a feliratot.</p>
					<p>- Uraim - kezdte Csapodi -, kedves barátaim. Szeretném úgy mondani:
                            Fiúk... Tehát fiúk! arra akarom csak felhívni a maguk figyelmét, hogy ez
                            az Egyesület, amelyet ma az Igazgatóság rendelete alapján meg kell
                            alakítanunk, valami egészen más, mint az Önképzőkör. Az Önképzőkör a
                            szellemi életet kívánja kifejleszteni önökben: ez az egyesület egy
                            sokkal prózaibb, de szükséges emberi érzést kíván megalapozni az ifjúi
                            lélekben: a segélyezés gondolatát. Természetes, hogy az emberiség úgy
                            van elrendezve, hogy az egyiknek több jut az anyagi javakból, a másiknak
                            kevesebb. Ez mindig így volt, és mindig így lesz. Már Krisztus urunk
                            korában is voltak gazdagok és szegények, és Urunk Jézus Krisztus éppen
                            azzal a nagy munkával járult hozzá az emberiség életéhez, hogy a
                            gazdagokat és a szegényeket egyaránt maga köré gyűjtötte. A
                            kereszténység templomaiban, bármilyen felekezet is az, mindenütt jelen
                            vannak a gazdagok és a szegények... Ez egy korszakalkotó nagy gondolat,
                            mert az emberiséget jobb, megértőbb és szeretetteljesebb viszonylatba
                            hozta... Isten színe előtt mindnyájan egyenlők vagyunk. Szorosabban
                            véve, az Ifjúsági Segélyegyletnek az a célja, hogy az ifjúságba
                            beiktassa azt a gondolatot, hogy cselekvőleg foglalkozzanak azok,
                            akiknek van, azoknak a dolgaival, akiknek Isten a maga véghetetlen
                            bölcsességében kevesebbet juttatott.</p>
					<p>És így tovább. Ha Csapodi elkezdett beszélni, annak soha nem akart vége
                            szakadni. Beszédében semmi rendszer nem volt, csak azokat a
                            valláserkölcsi szavakat ismételte, amelyeket órán szokott elmondani.</p>
					<p>Misi türelmetlenül hallgatta. Oly kimondhatatlanul unta ezeket a
                            lélektelen s meg nem gondolt általánosságokat, hogy most is lehunyta a
                            szemét, mint vallásórán, s igyekezett nem figyelni arra, amit a tanár
                            mesélt.</p>
					<p>Várta a választást. Teste tele volt izgalommal, s mereven tartotta a
                            fejét. Nem tudta, mit csináljon, gondolta, hogy a fiúk közben
                            rá-ránéztek, s nem akar a magatartásával semmiben részt venni. Se nem
                            helyeselt, se nem tiltakozott. Merev volt, mint egy fából faragott
                            szobor.</p>
					<p>Aztán a beszédnek is vége lett egyszer, és Csapodi kihirdette, hogy most
                            következik a választás.</p>
					<p>Elővett egy iratot, s belenézett.</p>
					<p>Tehát kész listát hozott magával:</p>
					<p>- Kérem, be kell jelentenem, hogy a Gimnázium Igazgatósága erre az évre
                            is engem nevezett ki a megalakítandó Ifjúsági Segélyegylet
                            tanárelnökévé. Meg kell azonban alakítani az ifjúsági tisztikart is,
                            mert az Egyesület kebelében egy ifjúsági szervnek kell léteznie, hogy az
                            ifjúság szokja meg az egyesületi élet formaságait... Ifjúsági
                            elnöknek...</p>
					<p>Mielőtt kimondhatta volna a nevet, mely láthatólag fel volt írva a
                            papírjára, az osztály több pontjáról, hátulról felhangzott egy-egy hang,
                            s azt kiáltották:</p>
					<p>- Nyilas Mihály.</p>
					<p>Misi elpirult. Ez nagyon szép volt. Szerette volna tudni, ki kiáltott, de
                            nem mert visszafordulni az első padból s megnézni a híveit. Csupa
                            ismeretlen hang. Barátainak a hangját nem ismerte fel köztük.</p>
					<p>Csapodi elhallgatott. Megigazította a szemüvegét és mosolygott.</p>
					<p>Egy pillanatig elbírálta, hogy tanácsos-e egy neki alapjában véve
                            közömbös más névnek a kedvéért az igazgató öccse ellen nyilatkozni?</p>
					<p>Nagyot nyelt, s azt mondta:</p>
					<p>- Nekem mindegy, ha az Egyesület tagjai így kívánják.</p>
					<p>Az osztályon egy kis izgalom futott végig.</p>
					<p>Az osztályban nemcsak a nyolcadikosok voltak ott, hanem zsúfolva volt a
                            terem. Mind a nyolc osztályból voltak jelen. Misi megérezte, hogy most
                            valamennyien, különösen a kisebbek, harcot éreztek meg, s a harc
                            kedvéért van az egész tüntetés.</p>
					<p>Mert hirtelen egész rendes lárma volt:</p>
					<p>- Éljen Nyilas, éljen Nyilas Mihály.</p>
					<p>Csapodinak már ezt el kellett volna fogadnia választásnak, ha jóakarattal
                            van a jelölttel szemben, de ő fontoskodva azt mondta:</p>
					<p>- Felteszem a kérdést: akarják-e Nyilas Mihályt megválasztani? Akik
                            akarják, álljanak fel.</p>
					<p>Az egész tömeg felugrott.</p>
					<p>Misi szédülve kissé körülnézett ebben a pillanatban, s azt látta, hogy
                            alig néhányan ülnek, Pétery ült. A nyolcadikból voltak ülők. Fussbaum
                            Náci is ült.</p>
					<p>Nem volt ideje ellenőrizni, mert röstellte, hogy megszámolja.</p>
					<p>Csapodi azonban a szemével és az ujjaival számolt.</p>
					<p>- Konstatálom - mondta -, hogy a többség...</p>
					<p>Ebben a pillanatban Pétery hangját lehetett hallani. Indignálódva
                            mondta:</p>
					<p>- Egyhangúlag, tanár úr.</p>
					<p>Misi odanézett, s látta, hogy Pétery meggondolta magát és állott.
                            Mindenki állott.</p>
					<p>- No jó - mondta a tanár -, hát jelentsük ki, hogy egyhangúlag...</p>
					<p>Erre nagy tombolás tört ki, mindenki kiáltotta:</p>
					<p>- Éljen Nyilas, éljen Nyilas.</p>
					<p>Senki sem ült, csak ő maga.</p>
					<p>- Tehát - ismételte Csapodi egy kis izgalommal a hangjában -, tehát
                            kérem, az Ifjúsági Segélyegylet ifjúsági elnökének egyhangúlag Nyilas
                            Mihályt jelentem ki megválasztottnak.</p>
					<p>Még egy éljenzés történt, akkor mély csönd lett.</p>
					<p>- Következik a főtitkár választása.</p>
					<p>Csönd.</p>
					<p>A tanár megnézte a papírját, s azt mondta:</p>
					<p>- Az előttem levő hivatalos lista Jákóbot ajánlja.</p>
					<p>- Éljen.</p>
					<p>- Van talán az uraknak ellenjelöltje?</p>
					<p>Senki sem szólt.</p>
					<p>- Akkor Jákóbot egyhangúlag megválasztott főtitkárnak jelentem ki.</p>
					<p>Csönd. Senki sem éljenzett.</p>
					<p>- Következik a pénztárnok választása.</p>
					<p>Csönd.</p>
					<p>- Az előttem levő hivatalos lista Babarczy Bélát ajánlja.</p>
					<p>Hallgatás.</p>
					<p>- Van valakinek ellenjelöltje?</p>
					<p>Egy hang azt kiáltotta:</p>
					<p>- Suhajda.</p>
					<p>Erre általános kacagás tört ki. Suhajda igen rossz tanuló volt, csak vicc
                            volt a kiáltás.</p>
					<p>- Ez komoly? - kérdezte a tanár mosolyogva.</p>
					<p>Nagy nevetés. Suhajda azt kurjantotta:</p>
					<p>- Nekem nem kell.</p>
					<p>Újra nevettek.</p>
					<p>- Tehát Babarczy Bélát.</p>
					<p>Erre sokan kiabálni kezdtek.</p>
					<p>- Szavazzunk.</p>
					<p>- Nem bánom, szavazzunk - mondta Csapodi. - Akik Babarczy Bélát
                            pénztárnoknak kívánják, álljanak fel.</p>
					<p>Misi felállott, de arra lett figyelmes, hogy háta mögött nagy nevetés
                            volt.</p>
					<p>Csak hárman állottak fel rajta kívül. Persze a falnál, körül, egész tömeg
                            állott, akiknek nem jutott ülőhely, de azok meg kézzel-lábbal
                            integettek, hogy nem akarják.</p>
					<p>- Kérem - mondta nagyon rossz kedvvel a tanár -, ebben az esetben új
                            jelöltet kérek.</p>
					<p>- Keresztes, Keresztes.</p>
					<p>Misi leült, s gondolkodott, ki ez a Keresztes. Ez egy hetedikes volt.</p>
					<p>A zúgás egyre nagyobb lett. Keresztes nevét oly harsányan kezdték
                            kiabálni, hogy megirigyelte.</p>
					<p>Igazi lelkesedést érzett ki a tömeg lármájából.</p>
					<p>A tanár is meg volt ütődve.</p>
					<p>- Felteszem a kérdést, akik Keresztes Péterre akarnak szavazni, álljanak
                            fel.</p>
					<p>Mint egy test ugrott fel a tömeg. Misi körülnézett. Hát a nyolcadikosok
                            egy része ugyan ülve maradt, de szemmel látható volt, hogy óriás többség
                            van Keresztes mellett.</p>
					<p>- Keresztes Pétert tehát az Ifjúsági Segélyegylet pénztárnokának
                            szótöbbséggel megválasztottnak jelentem ki.</p>
					<p>A többi szavazás nem volt érdekes. Akit a tanár ajánlott, mind
                            szótöbbséggel választották meg. Ellenőr lett Kiss Pál. Jegyző Imreh Imre
                            hetedikes; könyvtáros Végh Antal hatodikos.</p>
					<p>- A bizottsági tagokat úgy kell megválasztani, hogy minden osztályból
                            kettőt, kettőt. Erre nézve a legközelebbi gyűlésre az új tisztikartól
                            javaslatot kérek... Ezzel a mai ülés tárgysorozata kimerült, s a
                            jegyzőkönyv megírására az újonnan megválasztott főtitkárt, a
                            hitelesítésre Babarczy Bélát és Péteryt jelölöm ki. Legközelebbi
                            gyűlést, a bizottságok megválasztásának sürgőssége miatt jövő vasárnap
                            délelőtt tíz órára tűzöm ki.</p>
					<p>- Nem lehet - kiabáltak -, önképzőkör van.</p>
					<p>Csapodi megzavarodott.</p>
					<p>- Igen, igen - mondta -, a Segélyegylet gyűlései mindenkor vasárnap
                            délután három órakor lesznek.</p>
					<p>- A gyűlést bezárom.</p>
					<p>Ezzel már fel is állott, s állva rendezte el a kezében levő iratokat, s
                            azzal vette a kalapját és botját, s eltávozott.</p>
					<p>A fiúk lázban maradtak még együtt. Óriási zsibongás volt, mint egy
                            viharos óra után.</p>
					<p>Misi azt hallotta, hogy mindenfelé a Keresztes nevét mondogatják. Kicsit
                            le volt törve, de benne volt az az érzés, hogy majd lesz ez még másképp
                            is.</p>
					<p>Barátai hozzá jöttek, és gratuláltak.</p>
					<p>Jákób is hozzásietett, és melegen szorongatta a kezét, s nagyon
                            nevetett.</p>
					<p>Misi kicsit dermedt volt. Nem is tudja, hány fiúnak szorította meg a
                            kezét. Fontos, hogy végeredményben mégis győzött: ő az elnök.</p>
					<p>Boldog volt. Úgy fel volt hevülve, mintha valami bokszviadalból került
                            volna ki. Igen fel volt izgatva.</p>
					<p>- Mégiscsak disznóság - mondta Pétery -, amit ez a marha Csapodi csinál.
                            Nem fogott kezet az új tisztikarral.</p>
					<p>Misi csak most eszmélt rá, hogy ezzel valóban nagy sérelem történt.</p>
					<p>- Majd lesz ez még másképp is - mondta dacosan.</p>
					<p>Egész kis vezérkar gyűlt össze körülötte.</p>
					<p>- Jákób, gratulálok. Nagyon örülök - mondta Misi, aztán kiáltott: -
                            Keresztes, Keresztes.</p>
					<p>Keresztes hátulról előresietett hozzá.</p>
					<p>Misi kezet nyújtott neki:</p>
					<p>- Gratulálok. Nagyon örülök, hogy együtt fogunk dolgozni, már ismerem a
                            nevedet.</p>
					<p>Keresztes boldogan adta a kezét.</p>
					<p>Így Misi a tanár helyett sorra üdvözölte a megválasztottakat.</p>
					<p>- Már holnap beszélni akarok veletek. Meg fogjuk csinálni a
                            programot.</p>
					<p>Úgy vették körül, mint egy vezért.</p>
					<p>És ő nem ismert magára. Nem is tudta, hogy ezt is tudja. Felülről beszélt
                            a fiúkkal. Nem leereszkedve, de mégis felülről. És mindenki elfogadta a
                            fölényét. Lassan csakugyan egy belső kör alakult ki körülötte, a
                            megválasztottak szorosan csoportosultak hozzá.</p>
					<p>- Ne féljetek, meg fogjuk védeni az ifjúság szerepét.</p>
					<p>- Az kell. Az nagyon jó lesz.</p>
					<p>Mikor kifelé mentek az osztályteremből, az ajtónál egy hosszú fiú állott
                            és kalaplengetve kiáltotta:</p>
					<p>- Éljen Nyilas Mihály.</p>
					<p>Gondos Márk volt. Misi elröstellte magát. Tulajdonképpen ennek köszönheti
                            az egész választást, mert ha ez fel nem írja a táblára az ő nevét,
                            akkor az ifjúság nem is jön rá, hogy ő a jelölt.</p>
					<p>Kezet nyújtott neki, s azt mondta:</p>
					<p>- Benne leszel a bizottságban.</p>
					<p>Gondos Márk szerénykedve mondta:</p>
					<p>- Óh kérem szépen - eddig nem tegeződtek -, nem vagyok én arra méltó.</p>
					<p>De ő még egyszer megszorította a kezét, s kiment.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Nagyon boldog volt, de titkolta.</p>
					<p>Sietve ment fel az igazgatói lakásba, s a konyhába futott a
                            nagyanyjához:</p>
					<p>- Édes nagyanyám, elnök lettem.</p>
					<p>Nagyanyja összecsapta a kezét.</p>
					<p>- Elnök?</p>
					<p>És ragyogott az arca.</p>
					<p>- Ifjúsági elnök - korrigálta rögtön becsületesen -, mert a tanárelnök
                            Csapodi.</p>
					<p>- Az a hiéna?</p>
					<p>Ezen ő nagyon nevetett.</p>
					<p>Csak most jutott eszébe, hogy az igazgatóválasztásnál Csapodi volt a
                            Koós-párt ügyvezetője, s azóta a családban nincs jó híre.</p>
					<p>Persze, ezért nem akarta ez őt ifjúsági elnöknek.</p>
					<p>De mégsem ez bántotta, hanem az, hogy nem volt elég lelkesedés a
                            szavazásnál. Keresztesnek tízszer nagyobb tombolás jutott.</p>
					<p>Mindegy. Fontos, hogy a választás sikerült, és nem a bátyjának
                            köszönheti.</p>
					<p>Ez mindennél többet ért. Hogy le lenne most törve, ha valami jogtalan
                            dolog került volna bele a választásba. Hogy a bátyja egyáltalán nem
                            szólt bele, az meglátszott akkor, amikor Csapodi a listát nézte. Azon
                            nem volt rajta az ő neve. Talán egyáltalán nem is volt rajta, semmiféle
                            tisztségre. Lehet, hogy ezt éppen úgy állapították meg, hogy az igazgató
                            öccse maradjon ki.</p>
					<p>Bement a szobájába, és nagy léptekkel járkált körül-körül a szobában. Oly
                            rohanva, mintha kint futna a pusztán. A szoba közepén ott állott a nagy
                            iskolai zöldre festett asztal. Tele az ő könyveivel és papírjaival.</p>
					<p>Tükör nem volt a szobában, de az egyik ablakszárny nyitva volt, s
                            tükrözött. Belenézett és meglátta kipirult és győzelemittas arcát, s
                            megütődött.</p>
					<p>Nem, azért nem kell ennyire elárulni, hogy így örül.</p>
					<p>Az embernek uralkodni kell magán.</p>
					<p>Azt hallotta a borsodi paptól, hogy: “aki nem tud tűrni, nem fog
                            uralkodni”.</p>
					<p>Hát ő tűrni tud.</p>
					<p>Most jobb lenne-é, ha kiteszi magát egy korteskedésnek?... Ha a fiúkat
                            sorra járja, és megszervezi azokat, akik neki korteskedjenek, s
                            megbukik. Mekkora szégyen lett volna az, s ha megválasztják, valóban
                            felényit sem ér az öröm.</p>
					<p>Óriási dolog, hogy nem tehet magának szemrehányást, hogy jogtalanul
                            jutott hozzá. Sőt, ez a tiszta választás hatalmas erőt ad: a fiúk azt
                            várják tőle, hogy ő felszabadítja az ifjúság szerepét az
                            Egyesületben.</p>
					<p>De hogy fogja felszabadítani?</p>
					<p>Csapodi mindent el fog követni, hogy őt félretolja. És ő mit tehet ez
                            ellen? Csapodi utóvégre tanár, s azt teszi, amit akar. Újra megpróbálja,
                            hogy posványba süllyessze az egész akciót.</p>
					<p>Vajon van-e valami pénze az Egyesületnek? Ezt már holnap meg fogja tudni.
                            Ő tavaly teljesen ki volt zárva abból, hogy valamit is megtudjon arról,
                            mit vettek be és mit adtak ki. Arról tud, hogy van egy kis tankönyvtár.
                            Ebből nyolc vagy tíz fiúnak máris adtak ki kölcsön könyveket. Csapodi
                            adta ki saját hatalmából, bár még nem is volt meg a megalakult
                            egyesület. Egyáltalán Csapodi úgy viseli magát, mintha az egyesület az
                            övé lenne. Mintha a saját zsebéből osztogatna ajándékokat azoknak, akik
                            nála a vallásórán jól viselik magukat.</p>
					<p>Ennek vége lesz.</p>
					<p>Vadul és elszántan szorította össze az állkapcsát: Csapodi basáskodásának
                            vége. Ezentúl ő fog diktálni.</p>
					<p>De nem akar basa lenni a basa helyén. Alkotmányos úton. Majd ő
                            összeválogatja a bizottságokat. Minden osztályból a legderekabb két
                            fiút fogja kiválasztani. Személyesen akarja megismerni, kik azok, akik
                            alkalmasak.</p>
					<p>S lám máris csinált egy bolondot. Gondos Márknak megígérte, hogy benne
                            lesz a bizottságban. Ez baj. Nemcsak azért, mert Gondos Márk zsidó, s a
                            fiúk nagyon ellene vannak a zsidóuralomnak, hanem azért, mert amennyire
                            látja, ez a Gondos Márk nagyon jelentéktelen ember. Rossz tanuló, ahogy
                            hallotta, nem is ismeri senki, hiszen csak most jött Szolnokról.</p>
					<p>Valami más szerepet kell neki adni. Ha zsidót vesznek be, muszáj Fussbaum
                            Nácit venni fel. Nagy sértés lenne abból, ha a kettő közül egyik zsidó
                            és az éppen azért lenne bizottsági tag, mert az ő nevét felírta a
                            táblára.</p>
					<p>Péterynek muszáj benne lenni. Hálásnak is kell lenni hozzá, mert nála
                            nélkül nem lett volna egyhangú a választás kijelentése. S az nagyon
                            csúnya volna, ha csak szótöbbséggel választották volna meg. Szép, hogy
                            Pétery késve ugyan, de mégis felállott, s szóval is rákiáltott
                            Csapodira, hogy tessék a választást egyhangúnak deklarálni...</p>
					<p>A bizottságba Péteryt és Fussbaumot kell bevenni. Fussbaumot azért is,
                            mert az egész osztályban ő az egyetlen, aki a zsidóságtól pénzt tud
                            szerezni. Gondos Márknak akármilyen érdemei is vannak a választás körül,
                            az csak annyi, hogy heccet csinált. De a bizottságban semmi hasznot nem
                            nyújthat a jelenléte.</p>
					<p>A bizottság nyolc osztályból két-két fiú, tehát tizenhat tag. A tisztikar
                            hét tagból áll. Huszonhárom emberből áll az egész Ifjúsági
                            Segélyegyesület.</p>
					<p>Nem sok. De legalább nem kell ismeretlen tömegek szeszélyével
                            számolni.</p>
					<p>Legfontosabb, hogy a tisztviselői karral jól járjon.</p>
					<p>Nem arra gondolt, hogy jó viszonyban legyen velük, hanem arra, hogy jó
                            alkalmazottai legyenek.</p>
					<p>Jó, hogy Jákób a főtitkár, mert ha nem lett volna az, akkor nagyon
                            kényelmetlen lett volna vele tovább a barátság. De viszont nem is nagyon
                            jó, mert Jákóbbal kivételes viszonyban van. Jákób nagyon is önérzetes,
                            és nem fog szó nélkül parírozni. Vitáikban is mindig Jákób az, aki
                            nevet. Azt nem szabad engedni, hogy rajta nevessen az egyleti
                            dolgokban.</p>
					<p>Már érezte, hogy a terveit nem szabad addig kibeszélni, míg a
                            végrehajtásra nem kerül a sor. Meg kell őrizni a titkot. Jákób csak hadd
                            írja a jegyzőkönyveket. Igaz, van jegyző is, egy hetedikes, Imreh
                            Imrének híjják. Ennek csak a nevét ismeri, gyakran mulatott rajta, hogy
                            dupla neve van. Jó fiú, bizonyára jó fogalmazó.</p>
					<p>Tehát van három nyolcadikos, ő, Jákób és Kiss Pali. Két hetedikes,
                            Keresztes meg Imreh. És egy hatodikos, Végh, a könyvtárnok. Öt
                            alkalmazottja van.</p>
					<p>Nem sok. Kevés. Egyik sem jó arra, hogy valami társadalmi akcióba bele
                            lehessen menni velük. Ő is, Jákób is, szegény fiúk. Keresztes valami
                            hivatalnoknak a fia, Imreh nem idevaló. Végh meg gyerek. Kiss Pali nem
                            számít.</p>
					<p>No evvel nem lehet nagy csatát kezdeni.</p>
					<p>A csatát a bizottságokkal kell megnyerni. Tehát a nyolcadikból
                            feltétlenül Péteryt kell bevenni és Fussbaum Nácit. Zsidó okvetlen kell,
                            anélkül nem is lehet pénzről beszélni. Ez egyik sem ért a pénzhez.</p>
					<p>De ezzel a Fussbaummal mindig félszeg viszonyban volt. Volt köztük valami
                            ellenségesség. Tüntet az eleganciájával s nagyvilági modorával.</p>
					<p>Mégsem lehet kitérni előle: őt kell bevenni, az összes zsidó fiú között
                            ez a legjobb. Az anyja gazdag rövidárukereskedő, itt van az üzletük
                            szemben az igazgatói lakással. A legnagyobb üzlet a városban. Nagyra
                            fogja venni az anyja, ha a fiát beveszik a társaságba, s majd jó lesz
                            akkor, ha olcsón kell bevásárolni. Akkor is jó lesz.</p>
					<p>Rájött, hogy tulajdonképpen senkire sem számíthat, csak saját magára.
                            Neki kell mindent kitalálni, a fiúknak a szerepet kiosztani: azok csak
                            végrehajtók lesznek.</p>
					<p>Hirtelen pompás idea merült fel benne. Oly remek, hogy elállott tőle a
                            lélegzete, s egyelőre még saját magának sem merte elárulni.</p>
					<p>Nagyon kacagott, és ahogy vágtatott a szobában, mindenre rácsapott az
                            ujjaival egy kicsit, a nagyobb bizonyság és öröm kedvéért.</p>
					<p>Rájött, hogy Csapodit hogy fogja kiugratni az elnöki székből.</p>
					<p>De erről később - mondta magának.</p>
					<p>A fontos az, hogy alkotmányosan kell vezetni az Egyesületet. Már tudta,
                            mit csinál.</p>
					<p>Jákób, mint főtitkár készítse el az elmúlt év történetét, s a gyűlésen ő
                            adja elő...</p>
					<p>Jákóbnak ez nem lesz könnyű, neki nem adják át az adatokat... Majd ő
                            fogja megszerezni. Majd ő beszél Géza bátyjával, és engedélyt kér rá,
                            hogy a múlt évről az összes jegyzőkönyvet s annak mellékleteit, a
                            nyugtákat, számlákat s ami csak van, azt adják ki neki. Akkor
                            összeállítja ő maga az egész történetet s Jákób már készen kapja, csak
                            meg kell stilizálni.</p>
					<p>Ennek nagyon örült, mert így alkalma lesz belelátni a Csapodi munkájába,
                            s szüksége is van rá, hogy megtudja, mi történt.</p>
					<p>Tehát Jákób fogja felolvasni, a visszapillantást az Egyesület egyéves
                            múltjára.</p>
					<p>Keresztessel pedig felolvastatja az új év programját.</p>
					<p>Nem, ezt neki kell elmondania. De Keresztesnek is kell valami szerepet
                            adni. Ő fogja a leltárt összeállítani. Pénztáros, tehát a pénztár
                            történetét dolgozza ki neki. Egy kicsit kiszélesíti azzal, hogy a
                            pénztár ennek az Egyesületnek a lelke, tehát mily lehetőségeket tud a
                            pénztáros javasolni a pénztár megtöltésére. Persze, ezt is neki kell
                            kidolgoznia, de Keresztessel olvastatja fel.</p>
					<p>A jegyző hadd beszéljen a múlt évi jegyzőkönyvekről, s felolvassa a
                            választógyűlés jegyzőkönyvét. A könyvtárosnak is lesz jelentenivalója.
                            Fel kell venni a teljes leltárt s a kiadott könyveket.</p>
					<p>Nem lesz itt semmi baj.</p>
					<p>Nagyon boldog volt, tevékenységi láz ütött ki rajta.</p>
					<p>Észre sem vette, hogy eltelt az idő. Hallotta a másik szobából, hogy
                            megérkezett Géza bátyja.</p>
					<p>Csak most jutott eszébe a saját nagy dolga: a Sertoriust tíz nap múlva be
                            kell küldeni az Akadémiára...</p>
					<p>Erről ismét egy remek ideája támadt: elkéri a kapu melletti kis szobát az
                            Egyesületnek.</p>
					<p>Hű, ez remek. Éppen most, mikor már alig tudja titkolni, hogy milyen
                            munkában van. Isten csodája, hogy a bátyja eddig nem fedezte fel a
                            tragédiáját.</p>
					<p>A kapu mellett van egy kis szoba, amit semmire sem használnak. Ez lesz az
                            ő külön szobája. Itt azt csinálhat, amit akar. Külön szobája lesz a
                            gimnáziumban, mint némely tanárnak. A fizikai, a természetrajzi meg a
                            rajztanári szobák külön szobák. A többinek nincs. Különb helyzete lesz,
                            mint sok tanárnak.</p>
					<p>Ez még a legjobb az egészben.</p>
					<p>Nagyon vidáman ment át az ebédlőbe. Húzta a száját, hogy ne látsszék meg
                            a nevetés.</p>
					<p>- No Misi - mondta a bátyja, s csillogott a szeme. - Hallom.</p>
					<p>- Hát igen, Géza bátyám.</p>
					<p>Az igazgató kezet nyújtott:</p>
					<p>- Gratulálok, elnök úr.</p>
					<p>- Nem én vagyok elnök - felelt nevetve. - Elnök Csapodi tanár úr.</p>
					<p>- Hát alelnök.</p>
					<p>- Az se vagyok. Alelnök nem vagyok.</p>
					<p>- Hát mi vagy, ha se elnök, se alelnök?</p>
					<p>- Ifjúsági elnök.</p>
					<p>- Szóval mégiscsak elnöki jogokat vindikálsz magadnak.</p>
					<p>- Én nem vindikálok magamnak többet, mint ami alapszabály szerint az
                            ifjúsági elnöknek jár.</p>
					<p>- Hű de politikus lettél egyszerre.</p>
					<p>Mind a ketten nevettek.</p>
					<p>A nagymama bejött, és szintén ragyogó szemekkel nézett rájuk. Leült az
                            asztalhoz, s mindnyájan leültek.</p>
					<p>Míg a levest hozta a bejáróné, aki a konyhában felszolgált, s az asztalra
                            is ő hordta be az ételt, Géza bácsi a villájával dobolt a tányéron.</p>
					<p>- Bizony, elnök van a házban. Ifjúsági elnök.</p>
					<p>Misi elgondolkozott.</p>
					<p>Nem tetszett neki ennek a hangsúlyozása. Elnök. Mi az az elnök.</p>
					<p>Most elképzelte, hogy milyen csönd lenne, ha szóba sem került volna a
                            megválasztása, ami Gondos Márk nélkül alighanem el is maradt volna -
                            tehát nem őt kellene itt ma dicsérni, hanem Gondos Márkot... Vagy pláne,
                            ha megbukott volna. S ha ő nem az igazgató öccse, akkor meg is bukott
                            volna, hiszen semmi népszerűsége sincs: tehát a megválasztásért a
                            bátyját kellene dicsérni, aki olyan fiatalon, huszonnyolc éves korában
                            igazgató tudott lenni. Még most is csak harminckét éves.</p>
					<p>De hallgatott: az sem célszerű, hogy az ember legtitkosabb véleményeit
                            hangosan hirdesse.</p>
					<p>Tehát a kész eredmény arra, akinek sikerült, fényt és díszt ad, és íme
                            villamos feszültséggel tölti meg a szobát. Bátyjának arca sugárzott. De
                            mért?... Az élet még hosszú, s lesznek-e Gondos Márkok, akik mindenkor
                            kiálljanak érette? vagy lesz-e a háta mögött mindig egy igazgató
                            nagybácsi, aki láthatatlan jelenlétével előresegíti a nehézségek
                            közt?</p>
					<p>- Ez még semmi - mondta szerénykedve -, az a kérdés, hogy a programomat
                            végre tudom-e hajtani?</p>
					<p>Az igazgató ránézett, és soká nézte:</p>
					<p>- Neked már programod van?</p>
					<p>Elpirult. Ezzel a megjegyzésével leleplezte, hogy előre készült a nagy
                            tisztségre, s nagyon megzavarodott: hátha a bátyja most azt fogja hinni,
                            hogy ő korteskedett is.</p>
					<p>Ezt legjobban röstellte volna, s sietve, túl hamar tisztázni akarta
                            magát:</p>
					<p>- Csak éppen gondoltam rá, hogyha véletlenül... mégis megválasztanának...
                            de senkivel eddig egy szót sem beszéltem róla.</p>
					<p>- S mi az a program?</p>
					<p>- Azt hiszem - mondta vontatottan s lesütött fejjel -, hogy egy
                            Segélyegylet csak akkor működhetik, ha pénzt tud gyűjteni a
                            kasszába.</p>
					<p>Az igazgató nevetett.</p>
					<p>- Hát igen. Ez a lényeg.</p>
					<p>- No de honnan kapunk pénzt?</p>
					<p>- Tagsági díjak.</p>
					<p>- Mi az? Van száznyolcvan diák, mindenki tíz fillért fizet. Ez csak
                            tizennyolc korona.</p>
					<p>- Csak tíz fillért fizetnek? Nem egy koronát?</p>
					<p>Misi nem tudta, mennyit fizetnek.</p>
					<p>- Ha egy koronát fizetnek és mindenki befizeti, az száznyolcvan korona.
                            Már száznyolcvan koronáért lehet valamit venni.</p>
					<p>- Tavaly is vettek.</p>
					<p>- De én kevésnek látom, amit tavaly csinált az Egyesület... Sokkal többet
                            kell... Nagyon sokan vannak, akik nem képesek a tandíjat sem
                            befizetni... Legalább írószerrel szeretném ellátni az összest, aki
                            rászorul... Vannak, kivált az alsóbb osztályokban, akiknek még a cipőből
                            is kiáll a lábujjuk.</p>
					<p>- Egy ilyen ifjúsági egyesület nem vállalkozhatik arra, hogy felruházza
                            az egész iskolát.</p>
					<p>Misi elpirult. Félt, megijedt, hogy a bátyja azt fogja hinni, hogy
                            túlzott fantáziája van.</p>
					<p>- Inkább arra kell gondolni, hogy tankönyvsegélyt...</p>
					<p>Erre Misi még jobban elpirult, mert benne már egy olyan segítő könyvtár
                            keretei nőttek ki, hogy egyáltalán az egész iskolát, már a szegényeket,
                            ellássa tankönyvvel. S éppen erről a legfontosabbról elfeledkezett. Most
                            akármit fog csinálni, a bátyja azt fogja hinni, hogy az utasítására,
                            tanácsára, parancsára, mindenesetre az ő gondolatára csinálja.</p>
					<p>- A tankönyvkérdést én már végiggondoltam - motyogta -, és az a tervem,
                            hogy jövőre már az egész iskola el legyen látva tankönyvvel.</p>
					<p>- Bravó.</p>
					<p>Misi nem tudta, ez a “bravó” őszinte volt-e.</p>
					<p>- Pénz kell, az bizonyos... Nem lehetne társadalmi úton gyűjtést indítani
                            a Segélyegylet javára?</p>
					<p>- Hogyhogy társadalmi úton?</p>
					<p>- Nem tudom, teaestélyeket tarthatnának a városban a Segélyegylet
                            javára.</p>
					<p>- A társadalom anélkül is nagyon igénybe van véve... Mindenféle
                            jótékonysági akciók. Már nem lehet elmenni egy uzsonnára sem, hogy meg
                            ne pumpolják az embereket gyermekfelruházás, karácsonyfa és más ilyen
                            dolgok miatt... S az iskolának elzárva kell maradni a felnőttek
                            életétől... a diák nem foglalkozhatik teaestélyekkel. A diáknak tanulni
                            kell, és nem pénzt koldulni... Szóval annak igen súlyos fegyelmi
                            akadályai vannak, hogy a diákság belekeveredjen a társadalomba... Pláne
                            a nyolcadik osztály... A nyolcadik osztálynak rövidebb a tanulási ideje,
                            már májusban kezdődnek az érettségi vizsgák, s a tananyag sokkal
                            nagyobb, mint az alsóbb osztályokban, mert tulajdonképp a saját előírt
                            anyagán kívül az összes alsó hét osztály anyagát is át kell
                            ismételnie... Tehát arra különösen vigyázni kell, hogy a
                            nyolcadosztályosok le ne legyenek foglalva olyan dolgokkal, amelyek a
                            tanulásban akadályozzák.</p>
					<p>Misi rendkívül megijedt és elszomorodott. Igaz, ő éppen nem törődött a
                            tanulással. Az ő életprogramjában a tanulás csak úgy szerepelt már, hogy
                            át kell valahogy evickélni...</p>
					<p>- Nem akarok semmit, ami tilos... azért mégis volna valami, amit nagyon
                            szeretnék kérni... A portán, a kapusszobával szemben van egy kis
                            szoba... Ebben a szobában semmi sincs, csak néhány bútor... Nem lehetne
                            azt megkapni a Segélyegylet számára irodának?</p>
					<p>- Mire neked iroda?</p>
					<p>Misi nem felelt. Ez olyan súlyos ellenvetés volt, ami egészen romba
                            döntötte minden reményét... Neki az iroda nagyon sürgős, mert ott
                            akarja befejezni a Sertoriust... Az idegeit teljesen kimerítette, hogy a
                            szobája közvetlenül a bátyja dolgozószobájából nyílik, s minden
                            pillanatban ki van téve annak, hogy benyit... Gyakran éjjel kél fel,
                            mikor a bátyja már lefeküdt, mert a bátyja nagyon is sokáig szokott fenn
                            lenni, most is angolból fordít, Kiplingnek a Dzsungel könyvét fordítja
                            egy pesti kiadó számára... Persze, ha a szobát megkaphatná, akkor a
                            Segélyegylet pénzen legelőször lámpát szerezne be és petróleumot, s ott
                            dolgozna a darabon... Nem merte feszegetni a dolgot.</p>
					<p>- Van külön szobád... Amit a szervezés körül kell csinálni, azt itt
                            elvégezheted: gyűlésekre, összejövetelekre ott van a tanterem.</p>
					<p>Misinek a szemében könnyek buggyantak ki. A bátyja folytatta:</p>
					<p>- Nem tudom, mit szólanának hozzá a tanárok és különösen Csapodi tanár
                            úr. Hiszen ő maga szereti elvégezni az egész munkát. Nagyon ambiciózus
                            és serény ebben a dologban.</p>
					<p>Csapodi tanár úr megkapja a magáét a legközelebbi gyűlésen, gondolta
                            magában Misi, de nem szólt. Ez az a dolog, amit még saját magának sem
                            árul el, míg meg nem csinálta.</p>
					<p>- Hát fiam, én azt hiszem, te nagy tévedésben vagy. Egy gimnazistának az
                            elnöki tisztsége az csak dísz. Dekórum. Szép, és nagyrabecsülöm, hogy
                            egyhangú volt, ahogy hallom, a választás. Csapodi tanár úr olyan
                            liberális volt, hogy még azt is elmesélte, hogy ő először úgy látta,
                            csak szótöbbséggel lehet a választást kihozni, de a fiúk felszólaltak,
                            hogy: egyhangúlag, egyhangúlag, s csakugyan az egész tömeg felállott
                            melletted.</p>
					<p>Misi remegett az örömtől, hogy a tanár nem vette észre, hogy Pétery volt,
                            aki kezdeményezte az egyhangúságot, s úgy mentek utána a többiek, azok,
                            akikre Péterynek a tekintélye is hatott. Itt a véletlen és a Csapodi
                            hülyesége megint segítségére volt.</p>
					<p>- Örülj neki, hogy így történt, én is örülök. Tudod, az életben az
                            effélének nagy hatása van. Mikor én az Egyetemi Segélyegyletnek elnöke
                            lettem, az egy igen csudálatos dolog volt. Semmi jogcímem nem volt rá.
                            Ott tanár nem volt jelen. Az ifjúság egészen maga döntött. És csak
                            jogász ötezer volt abban az időben a pesti egyetemen, s óriási dolog
                            volt, hogy bölcsészt válasszanak meg elnöknek. Hihetetlen korteskedés
                            indult meg. Verőházyt akarták a jogászok, azt, aki most képviselő.
                            Mameluk. Másképp nem is juthatott volna be a Házba, pedig az apja
                            nagybirtokos a Dunántúlon. Még ez is, hogy dunántúli volt. Valósággal
                            nemzeti harc tört ki a tiszaiak és a dunántúliak között. Az volt a
                            szerencse, hogy a jogászok léhák, és nem jöttek el a választógyűlésre,
                            így a bölcsészek a kapcsolt részek segítségével, abban az évben
                            keresztül tudták vinni az akaratukat...</p>
					<p>Lassan beszélt, gondolkozva, s az arca éle kipirult az emlékezésben.</p>
					<p>Misi előtt most az tűnt fel, hogy a választás nagy dolog. Ha itt ma nem
                            ilyen váratlanul és szervezetlenül történt volna a dolog... Egyáltalán,
                            ha lett volna egy komoly ellenjelölt... De a Segélyegylet, főleg a
                            Csapodi erőszakossága miatt, nagyon lenézett volt. Senki nem
                            ambicionálta, hogy a vallástanárnak szolgája legyen... Csak ilyen
                            mellékszempontok mellett sikerülhetett az ő megválasztása...</p>
					<p>Nagyon letörtnek érezte magát. Ő azt várta, hogy a bátyja erőszakosan
                            lépjen közbe az ő megválasztása érdekében: diktátornak nevezze ki... S
                            íme minden szavával ellene van... Hát hiszen akkor be kell látnia, hogy
                            ebben a fellengzős reménykedésben, amibe valósággal beleszédült,
                            legnagyobb akadály bátyjának a korrektsége, becsületessége és iskolai
                            gondolkozása lesz.</p>
					<p>- Furtvengler még most is elnök úrnak hív - mondta a nagymama, s
                            szeretettel nézte a fiát.</p>
					<p>Az igazgató:</p>
					<p>- Furtvengler volt a főkortesem. Egész idő alatt, nem mondta, de magának
                            tulajdonította a választás sikerét. Csakugyan, mi keresztények vagy
                            keresztyének nem vagyunk képesek komoly korteskedésre. Nem tudunk
                            szervezni. Azért vesztették el a jogászok is a csatát, mert csak
                            beszéltek, szavaltak, reformokat hirdettek, és még csak el sem jöttek a
                            választásra.</p>
					<p>Misi újra elpirult: nem bírt szabadulni a Gondos Márk emlékétől.</p>
					<p>Ez a Furtvengler néha eljött, egy évben kétszer-háromszor is Debrecenből,
                            ahol a víznél volt mérnök. Kedves zsidó ember volt. Hozta a fuvoláját,
                            és este tizenegyig, mikor a debreceni vonat ment, eldiskuráltak,
                            fuvoláztak és emlegették a régi dicsőséget, mint az öreg harcosok
                            szokták.</p>
					<p>Így kell kezelni a párthíveket? - gondolta Misi. - Akkor neki Gondos
                            Márkot kellene így kegyelni?... hiszen meg is tette az első lépést,
                            mikor sokak előtt kijelentette, hogy benne lesz a bizottságban...</p>
					<p>Igen, de őbenne sokkal erősebb volt a jellem s a szellemi érték és az
                            Egyesület érdeke iránti érzés, mint hogy személyi hálából ilyen nagy
                            igazságtalanságot megtegyen, hogy mikor az osztályból csak két fiú
                            juthat be a bizottságba, akkor Gondos Márkot tegye be... Igaz, ha az
                            egész üres formaság és semmi társadalmi munkát nem lehet végezni, akkor
                            elesik az a gondolat, hogy Fussbaum Náci több segítséget tud adni a
                            pénzszerzés terén, mint Gondos Márk...</p>
					<p>Súlyos gondok, gondolatok voltak ezek, s nem beszélhetett róluk
                            senkinek.</p>
					<p>Azt sem tudta, hogy Jákóbbal s a többi fiúval hogy fog beszélni a
                            terveiről. Szerette volna tudni, hogy fogadják, mit beszélnek róla, de
                            szinte lehetetlennek látszott, hogy szóba hozza valaki előtt.</p>
					<p>- Majd elválik - biztatta magát.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>De délután hirtelen nagyon magánosnak érezte magát.</p>
					<p>Kabátot vett fel, hűvös volt az őszi délután, kalapot tett, és elindult
                            az utcán. Különös, hogy hazulról mindig szinte szökve ment el. Nem
                            szerette, ha a nagyanyja megkérdezi, hova mégy? Attól pedig pláne
                            rettegett, hogy a bátyja kérdezze meg.</p>
					<p>Most pláne igen nagy gondban volt, mert már könyvkötőt kellett szerezni.
                            A városban csak egy könyvkötő volt, Taligás, a helybeli nyomda
                            tulajdonosa. A lapnak a főszerkesztője a bátyja volt. Ha ő mostan
                            elviszi a kéziratot Taligáshoz, ez biztosan rögtön megmondja a
                            bátyjának... S ez lehetetlen... Már azt is igen különösnek tartotta,
                            hogy a bátyja két hónap óta soha nem csodálkozott, hogy min dolgozik ő
                            olyan sokat a szobájában. Elhihető az, hogy nem gyanakszik? hogy
                            feltételezi, hogy ő csak a tanulmányaival foglalkozik?</p>
					<p>Megtörtént, hogy benyitott, de ő úgy dolgozott, hogy a papírjai a lehető
                            legkisebbre voltak előtte odarendezve, s ha belépett valaki, még ha a
                            cseléd lépett is be, azonnal rátette a készen kinyitva levő könyveket, s
                            egy pillanat alatt el lehetett takarni, ami előtte volt. Ez elég
                            kellemetlen volt, mert néha eltörlődött az írás és akkor újra kellett
                            írnia az egész lapot, mert főgondja volt, hogy a kézirata tiszta, csinos
                            és hibátlan legyen, mintha ettől függene minden sikere. Amennyire nem
                            gondolt az iskolai dolgozattal, hiszen Babarczynak olyan írásokat vágott
                            ki, hogy elolvasni nem lehetett, annyira vigyázott erre az akadémiai
                            pályaműre. Szóval a legnagyobb csapás mégiscsak az volt számára, hogy a
                            kis szobát nem kapja meg.</p>
					<p>Ődöngve ment az utcán, s egyszer csak ott volt a Jákóbék kapuja
                            előtt.</p>
					<p>Mikor benyitott a rozoga kis kapun, az a furcsa érzése volt, hogy már az
                            első percben meg lehet tudni, hogy ez a ház a város tulajdona. Minden
                            elnyűtt volt. A kerítés kopott deszkákból állott, hogy azt egy gazda sem
                            tűrte volna. A korhadt kapufélfán lógott a kiskapu. Az udvar puszta volt
                            és sivár. Persze a gyerekek miatt sem lehetett virágos kertté alakítani,
                            mert játszótér volt, s nem volt elválasztva a családi terület sem. Így a
                            tyúkok és a gyerekek a legutolsó fűszálat is kipusztították.</p>
					<p>A ház is nyomorúságos volt. Alacsony, hosszú, fehérre meszelt régi ház.
                            Nem volt tornáca, az eresz keskeny és csurgó. Két tégla szélességben
                            volt valami járda lerakva, s azon botladozva mehetett az ember, mert
                            minden tégla ferdén állott már a sok taposástól, és a vizek kimosták a
                            rendes fekvéséből. Az ajtó előtt volt egy kicsiny tornácszerű rész, ahol
                            be lehetett állani az eső elől, míg valaki az ajtónyitásra várt.</p>
					<p>Az ajtó is be volt zárva, pedig az ebben a városban nem szokás. De ez a
                            községi ház olyan volt, mintha a faluvégén álló csárda lenne, kint semmi
                            zár, akárki jöhetett, mehetett.</p>
					<p>Misi nem volt jártas az élet dolgaiban, nem is szokott gondolkodni azon,
                            hogy mi miért van így, de ebben az udvarban meglepte a reménytelenség.
                            Oly árván állott, míg a rángatós csengő kolompoló hangjára valaki
                            kinyitotta az ajtót. Még ez az ajtó is zsíros volt és koszos. Kopott a
                            barna festése, felhólyagosodott és leverve, mintha folyton ládákat
                            cipelnének be rajta s azzal levernék a szélét.</p>
					<p>- Ki az?- hallott egy idegen hangot.</p>
					<p>Hirtelen az futott át rajta, hogy talán el is költöztek innen Jákóbék, s
                            valami idegen család fészkelt be, mint a verebek a fecske fészkébe.</p>
					<p>- Én vagyok - kiáltotta kissé félénken -, Jákóbot keresem.</p>
					<p>Az ajtó kinyílt, s egy középkorú kopasz úr nézett ki rajta. Tökéletesen
                            olyan volt, mint az osztálytársa, Jákób. Mintha csak ez hirtelen
                            megöregedett volna.</p>
					<p>- Én is Jákób vagyok, ami azt illeti - mondta az idegen, és rossz
                            fogaival nevetett.</p>
					<p>Misi csak nézte. Jákóbnak is rossz fogai voltak. Kísérteties volt neki ez
                            a hasonlóság. Biztos, hogy Jákób valamelyik bátyja lehet.</p>
					<p>- Nyilas vagyok - mondta -, osztálytársam Jákób.</p>
					<p>- Akkor jó - mondta nevetve az idegen. - Jöjjön csak be.</p>
					<p>Ennek az úrnak a hangja is csodásan éppolyan volt, mint a Jákóbé, s még a
                            tréfája is.</p>
					<p>Bement a sötét pitvarba, ahonnan balra ajtó nyílt, s azon át egy további
                            szobából világosság szűrődött be. Az idegen a háta mögött bezárta az
                            ajtót, s ő egy kicsit úgy érezte, hogy rázárták az ajtót.</p>
					<p>Beljebb ment. A szoba belsejéből nyitott ajtó volt a belső szobába, s ott
                            nagy csődület volt. Sokan voltak, s ő mindig megijedt, ha sok ember volt
                            valahol együtt.</p>
					<p>- Ki az? - szólt ki a Jákób apja, az öreg tanító.</p>
					<p>- Én vagyok.</p>
					<p>Most az ő Jákóbja megismerte a hangját, és felállott s kijött elibe.</p>
					<p>- Szervusz - mondta nevetve.</p>
					<p>Misi kínosan nézett rá. Csakugyan ugyanaz volt ez a Jákób, mint az a
                            Jákób, aki neki ajtót nyitott. És az a Jákób, aki apjuk volt a
                            Jákóboknak.</p>
					<p>- No gyere be.</p>
					<p>Erre bement, s ahogy belépett, egy rakás Jákób nézett rá. Volt ott
                            mindenféle korú Jákób. Valamennyinek nagy, szögletes homloka volt, csak
                            egyik fiatalabb volt, a másik öregebb. Voltak férfiak és nők, de mind
                            Jákób volt. Az a sima, olajos bőrű Jákób, a roppant hőségben fénylett a
                            bőrük. Voltak vagy tízen. Mindnyájan mosolyogtak, látni lehetett, hogy
                            jól érzik magukat. Némelyik Jákób levetette a kabátját és mellényben
                            volt, mert oly forróság volt a szobában, mintha kemencében lettek
                            volna.</p>
					<p>- Ó, hisz ez a mi kis barátunk, a tekintetes igazgató úr öccse, Nyilas -
                            mondta az apa-Jákób.</p>
					<p>Evvel le is vette róla a szemét, s nem törődött vele többet. A Jákóbok
                            sorra kezet fogtak vele, s oly fölösleges szókat mondtak, hogy: “A
                            Károly barátja?” “Szintén nyolcadikos?”</p>
					<p>Misi csak nézett báván és mosolygott.</p>
					<p>Károly, a barátja, az asztal sarkán ült és a számtani példán dolgozott.
                            Ezt ő nagyon furcsának találta, hogy mikor ennyien vannak, akkor is a
                            családi asztalnál dolgozik Károly.</p>
					<p>De Károly nem látszott észrevenni, hogy ebben van valami. Csak éppen
                            abbahagyta a munkát:</p>
					<p>- Nem fontos - mondta, s félretolta a füzetet, amibe írt.</p>
					<p>- Foglaljon helyet - szólt egy koros nő, és nagyon kedvesen mosolygott
                            rá. De Misi ettől a mosolytól valósággal megijedt, mert a nő éppen olyan
                            volt, mintha férfi lett volna.</p>
					<p>Misi csak az anyának csókolt kezet, s azt is undorral, mert száraz és
                            kellemetlen keze volt, s nagyon ki volt dolgozva, sehogy sem illett rá a
                            kézcsók. Kezet csókolni csak azoknak szeretett, akik valóban urak
                            voltak, szépek és finomak. A Kiss Pali anyjának mindig oly örömmel
                            csókolt kezet, ha illett volna, kétszer is megtette volna egyfolytában.
                            De ez az indián nő, aki valahogy olyan volt, mintha ő maga is Jákób lett
                            volna, nagy, szögletes homlokú és csak annyiban különbözött a normális
                            Jákób-típustól, hogy a Jákóbok mind vastagok voltak, zsírpárnás arcúak s
                            húsos testűek, ez pedig hihetetlenül sovány.</p>
					<p>Leült a maga Jákóbja mellé, s örült, hogy többet a Jákóbok nem törődtek
                            vele.</p>
					<p>Négyen kártyáztak az asztal sarkán. Preferánszot játszottak, s nem volt
                            idejük egyébre gondolni. Kettő újságot olvasott, három pedig, a három
                            nő, csendesen beszélgetett.</p>
					<p>- Rosszkor jöttem?</p>
					<p>- Mért? - mondta Jákób közömbösen. - Ma nálunk családi ünnep van. A mamám
                            születésnapjára most valamennyi gyereke összejött, mert már nagyon
                            gyenge a mama. Holnap elutaznak, de ma csináltak egy családi fényképet,
                            ezzel elég van téve a kötelezettségnek a családdal szemben.</p>
					<p>Gúnyosan mosolygott, ahogy szokott, szinte sátáni mosollyal, s Misi
                            csodálkozott, hogy elég hangosan mondta ezt a maliciózus megjegyzést.
                            Látta, hogy egyik bátyja meg is hallotta, s jóízűen nevetett rajta.
                            Ebből azt gondolta, hogy ez a család ilyen állásponton van a családi
                            érzéssel szemben, s ez sértette. Náluk valóban szentség volt a család,
                            arra soha senki szúró, sértő vagy kicsinylő megjegyzést nem tett volna a
                            világ minden kincséért sem. Ők is sokan voltak odahaza, hét gyermek, de
                            őket úgy nevelte az anyjuk, mintha állandóan templomban lennének, s nem
                            is jutott eszükbe, hogy valamiképpen támadják ezt a szentséget.</p>
					<p>- Hát hányan vagytok testvérek?</p>
					<p>- Tízen - s Jákób halkan nevetett.</p>
					<p>- Tízen?</p>
					<p>- Emma kint van a konyhában, és Jolka néném is. Főzik a vacsorát, az még
                            nagyobb dolog, mint a kártya meg az újságolvasás.</p>
					<p>- Tíz gyerek, az nagyon szép. És mind él?</p>
					<p>- Mind. Ezek nem szeretnek meghalni.</p>
					<p>- Ne is.</p>
					<p>Jákób nevetett. Talán nem gondolta komolyan, de így szokott beszélni a
                            családjáról. Misi még sohasem látta együtt ezt a családot, csak Károlyt
                            ismerte, meg Emmát. A nagy házban csaknem elvesztek, mindig csak
                            négyecskén voltak, s most igen furcsa volt, hogy ennyien zsinyegtek
                            együtt.</p>
					<p>Az öreg Jákób bácsira nézett, aki olyan volt csakugyan, mint egy
                            indiánfőnök. Rézbőrűek voltak valamennyien. Úgy ült az öregúr a pipával
                            a szájában, mint egy törzsfőnök. Nem is indiánok ezek, hanem mongolok,
                            gondolta magában. Régi kunok.</p>
					<p>- Te Jákób, én nagyon meg vagyok hatva.</p>
					<p>Károly nevetett.</p>
					<p>- Akkor jó. Én kevésbé. No gyere át a másik szobába, úgyse lehet
                            dolgozni.</p>
					<p>Felállott, s előrement, Misi utána.</p>
					<p>Odabent a sötétben leültek két öreg fotelbe egymás mellett. A fotelnek
                            szúrtak a rugói.</p>
					<p>- Tudod, hogy ez nagyszerű, hogy egy apa s anya ennyi életet tudnak
                            teremteni - mondta Misi.</p>
					<p>- Jobb volna, ha egy kicsit gavallérabb lenne a táti. De ha itt
                            meggyújtanám a lámpát, kitagadna az örökségből.</p>
					<p>Misi ezt sem értette, mert azt tudta, hogy az öreg Jákóbnak huszonöt hold
                            földje van. Ők odahaza szegények, de ha vendég jön, akkor mind a két
                            szobában ég a lámpa, sőt még akkor is, ha nincs vendég, mert a gyerekek
                            zavarják az apjukat, s kikergeti őket.</p>
					<p>- Mondhatom, nem kellemes - morgott Jákób. - Még a családi ünnep sem
                            elég, hogy egy fillért megengedjen... Zsugori vén disznó... Alig várom,
                            hogy leérettségizzek, és kimehessek a családi otthonból.</p>
					<p>- Ne beszélj így, mert meghallják.</p>
					<p>- Hadd hallják. A bátyáim is ezen a nézeten vannak. Azok se jönnek el.
                            Csak éppen most, hogy a múltkoriban a mama majdnem meghalt, hát most
                            eljöttek a családi fénykép miatt. De se a bátyáim nem hozták el a
                            feleségüket, se a nénéim az urokat. A táti kijelentette, hogy nem fog
                            annyi embert etetni. Még azt is írták, hogy hoznak ennivalót, de ő azt
                            mondta, nem engedi a fát pusztítani, maradjanak csak otthon a kölykök.
                            Meg az idegenek.</p>
					<p>- Azért szép, hogy mégis eljöttek a gyerekek.</p>
					<p>- Azoknak muszáj volt, mert ha el nem jöttek volna, kitagadta volna őket
                            a végrendeletből.</p>
					<p>Misi helyet változtatott, hogy úgy üljön, hogy benézhessen a másik
                            szobába. Nézte ott a fejeket. Akkor mire a nagy termékenység, ha az apa
                            ilyen könyörtelen? Csak úgy szép a családi élet, ha szép egyetértés van,
                            és együtt élnek és halnak.</p>
					<p>- A táti, az egy veszedelmes vén ember - mondta Jákób. - Olyan elvei
                            vannak, hogy meg kell veszni tőle. Mikor egy fia leérettségizett, akkor
                            vesz nekik két rend ruhát, egy feketét meg egy szürkét vagy barnát,
                            három rend fehérruhát, és ad nekik száz koronát, és azt mondja: “No
                            fiam, most kikaptad a jussodat, a többit csak disznóölés után.” Vagyis
                            ha meghal. A bátyáimnak aztán el kellett menni hazulról szeptember
                            elsején, s többet még egy ebédet sem kaptak idehaza. Úgy tanultak
                            tovább, ahogy tudtak.</p>
					<p>- És mind kitanult?</p>
					<p>- Kitanult, de hogy? Nevelősködtek, díjnokoskodtak vagy szenet
                            lapátoltak. Tudták, hogy hamarább ki lehet fordítani a csillagokat a
                            kozmikus pályából, mint az apjukat az elveiből.</p>
					<p>- És mik a bátyáid?</p>
					<p>- Az, aki ott fenn ül a kártyánál, az járásbíró. Van felesége és négy
                            gyereke, aki mellette ül, az győri üzletvezetőségnél titkár, a harmadik
                            a kártyánál, az telekkönyvvezető, a negyedik orvos. Körorvos. Mindenki
                            házas és mindnek van egy csomó gyereke. Ez egy olyan faj, hogy barátom,
                            egyebet nem tud csinálni, csak gyereket.</p>
					<p>Misi megremegett, ez a nyílt szó a gyerekről egész lángba borította.
                            Nézte ezeket a kemény homlokú embereket, és elképzelte, hogy
                            valamennyien annak élnek, hogy mindennap egy gyereket segítsenek a
                            világra.</p>
					<p>- Hát hányan vannak már?</p>
					<p>- Kik?</p>
					<p>- Az unokák.</p>
					<p>- Tudj az ördög, én nem számoltam meg őket. Nem is láttam a nagy részét,
                            mert a bátyáim is éppen olyan fukarok, mint a táti. Ronda népség. Csak a
                            járásbíró bátyám adott egyszer pénzt, hogy menjek el hozzájuk vakációra,
                            de egy hét múlva visszajöttem, mert kukoricakásával etettek minden este.
                            Itthon az az egy legalább megvan, hogy a táti öregkorára megszerette az
                            evést, hát legalább szalonna annyi van, hogy bele lehet dögölni.</p>
					<p>Misi borzadva hallgatta ezt a cinikus és dühös beszédet. Fájt neki, hogy
                            egy ilyen szép család, mert alapjában véve annak kellett nevezni, így el
                            van vadulva egymástól a pénz miatt.</p>
					<p>- És mindnek van vagyona?</p>
					<p>- Persze hogy van. Míg itthon voltak, mind éppen úgy lázadozott a táti
                            ellen, mint én, de ahogy kikerültek az életbe, mind átvette az öreg
                            elveit, és megvonta magától a falatot is, csak hogy gyűjthessen. A
                            járásbírónak már kétszáz holdja van, de kukoricakását eszik ma is, és a
                            mamának tudod mit hozott születésnapi ajándékul? Egy amulettet, amit a
                            felesége kapott a szüleitől. Állítólag varázslat fűződik hozzá, megment
                            a tüdőgyulladástól. Hallottál már ilyet?... Megjegyzem, hogy a bátyám
                            éppen úgy röhög ezen a babonán, mint én. Nem hisz benne, a mama is csak
                            nevetett, de az ajándékkérdés el volt intézve. Az egész amulett nem ér
                            tíz fillért.</p>
					<p>- De mennyi a járásbírói fizetés? Honnan van neki kétszáz holdja?</p>
					<p>- Marha. Azt hiszed, a fizetéséből vette?... Illetve abból vette, de
                            árverésen. Van olyan árverés, hogy egy pengőjével meg lehet venni az
                            eladósodott embernek minden földjét. Ez persze nem egészen fair dolog,
                            de a föld rá van táblázva a nevére, és azt nem veszi el tőle senki. A
                            kétszáz hold legalább ötven darabban van és harminc falu határában.</p>
					<p>- Hogy lehet ezen gazdálkodni?</p>
					<p>- Nagyon jól. Mind ki van adva, felibe, harmadába, de olyan
                            szerződésekkel, hogy többet fizet a gazda, mint ami terem rajta. Minden
                            falusi jegyző a bátyám kezében van, azok jobban vigyáznak az ő
                            földjeire, mint a sajátjukra.</p>
					<p>Misi nem mert kritikát mondani, de igen elszomorította a dolog. Akkor ez
                            nem tisztességes kereset.</p>
					<p>- Most már kezdi eladogatni a földeket, és mindig úgy, hogy rákényszeríti
                            valakire, hogy vegye meg. Járásbíró, hát teheti. Vannak pörök, amit csak
                            akkor lehet megnyerni, ha egy ilyen ügyet jól intéz el a fél. Ha aztán
                            pénzt kap, azon a saját határukban vesz újra földet. Megjegyzem,
                            rengeteg koplalással jár ez.</p>
					<p>Misi most egy éles kérdést tett fel:</p>
					<p>- És mit gondolsz, ha te megnősülsz, s állásod lesz, te is azt fogod
                            csinálni?</p>
					<p>Károly nevetett.</p>
					<p>- Egész biztos. Az ember a vére ellen nem harcolhat. Én is megkapom a
                            száz koronát, a két ruhát meg a három inget, gatyát és hat zsebkendőt.
                            Már készen is van régen. Ahhoz nem szabad nyúlni. Ott lóg a
                            szekrényekben. Hát én nem is félek az egyetemtől. Én, barátom, meg tudok
                            élni kenyéren, szalonnán, tepertőn. Az a legolcsóbb. Az orvos bátyám épp
                            ma mondta el, hogy sült tökön élt minden télen. Három krajcárért annyit
                            kapott, hogy kitelt belőle az ebéd is, vacsora is. Egy kiló kenyér. Mi
                            kell egyéb. Soha színházban nem volt, soha kávéházat nem látott
                            belülről, csak tanult, mint egy őrült. Ezt én is meg tudom tenni. Ha
                            aztán állásom lesz, akkor sem kell egyéb...</p>
					<p>- De hisz ez tulajdonképpen hősies dolog - mondta Misi. - Ha az emberek
                            ezt csinálnák, akkor nem volna adósság, és nem lenne szegénység.</p>
					<p>- Azért én nem hiszem, hogy ezt fogom csinálni... A koplalást igen, de
                            nekem más szenvedélyem van. Én fizikus akarok lenni. Ha lehet, vegyész.
                            De azt a magam erejéből nem tehetem, mert az nagyon drága. Persze ha az
                            öreget lehetne kapacitálni, hogy adjon annyit, hogy ne kelljen
                            felőrölni magamat a pénzkeresésben... Én már mondtam a bátyámnak, a
                            győrit szeretem a legjobban, avval majdnem barátságban is vagyok, hogy
                            beszéljen a tátival, hogy amit ad, azt táblázza be az örökségemre.
                            Úgyis, ha sikerül, hamar visszafizetem neki kamatostul. Ha csak egy
                            találmányt tudok elcsípni, abból kifizethetem.</p>
					<p>- Találmányt?</p>
					<p>- Csak egy olyat, mint Irinyi, aki a gyufát feltalálta. De én nem leszek
                            olyan buta, hogy egy szivarért elajándékozzam. Én meg fogom annak venni
                            az árát. Máris van egy találmányom, de nem mondom el senkinek. Neked
                            megmondom, te nem fogod megcsinálni, se elpletykálni a konkurrenseknek.
                            Csinálni akarok egy mosogatógépet, gumilapokkal. Csak beleteszik az
                            edényt s az magától elmosogatja és szárazon, ragyogó tisztán adja ki. Ez
                            óriási dolog, csak attól félek, hogy megelőznek. Annyira kézenfekvő,
                            hogy akármék percben rájöhet akárki. Gondold meg, hogy ha a magyar
                            úrifiúk kimennek Amerikába, mind tányértörlőnek áll be, mert az a
                            legkönnyebb és minden szaktudás nélkül is elérhető foglalkozás. Mit
                            takarít meg egy nagy hotel, ha ilyen gépet állít be. De iszonyúan
                            vigyázni kell, hogy el ne lopják a szabadalmat.</p>
					<p>Misi csodálkozva nézett Jákóbra.</p>
					<p>- Ezért akarsz kémikus lenni?</p>
					<p>- Á, barátom, ha én kémikus leszek, ezer találmányom lesz. Itt van a nagy
                            probléma, a festékkészítés. A németek most elárasztják a világot
                            anilinfestékekkel, pedig az nem jó. A bőrt, a szőrt, a textilt megeszi.
                            És nem művészi szín. Nem lehet vele művészi hatást elérni. Én növényi
                            anyagokból akarok festéket előállítani. De ehhez rengeteg kísérletezés
                            kell és az a baj, hogy az embernek a saját pénzén kell csinálni, mert ha
                            bemegyek egy gyárba, akkor a találmány nem az enyém, hanem a gyáré.
                            Nagy rablások vannak ezen a téren, a szellemi munkát iszonyúan
                            kiuzsorázzák. Mert egy szegény fiúnak nincs rá lehetősége, hogy
                            kísérleteket folytasson. Azért utálom az apámat, mert ilyeneket nem ért
                            meg. Az csak egy rothadt tanító, aki annyit tanult meg az életben, hogy
                            spórolj, a fene egye meg a hasadat, akkor lesz. Nem mondom, lett is
                            mindnek, mert mind arra törekedett, hogy pénzes lányt vegyen el. No
                            szegény lányok, nem tudták mit kapnak. De az ember olyan furcsa, hogy
                            elviseli a legnagyobb nélkülözést is, ha azt szuggerálják bele, hogy az
                            pénzt ér.</p>
					<p>Misi szédülve nézte ezt a furcsa fajt. Ott voltak a szeme előtt a kövér,
                            zsíros emberek ebben a disznózsír szagú levegőben, mert ez a ház mindig
                            olyan volt, mintha éppen most sütöttek volna ki benne egy métermázsa
                            disznózsírt. Édeskés ragadó szag, ami beleeszi az ember ruhájába magát,
                            még a testébe is. Ha itt volt egyszer, hetekig érezte utána az égett
                            zsírszagot.</p>
					<p>És ezek az emberek mind anyagi jólétben élnek. Nyugalomban. Nincs
                            adósság, mint az ő Géza bátyjánál... Meg az édesapjánál... Meg minden
                            attyafiánál...</p>
					<p>És mégis úgy tűnt fel neki, hogy az az ők tiszta szegénysége többet ér,
                            mint ez a zsíros, fukar világ.</p>
					<p>- Mondd, Jákób, mit fogunk csinálni a Segélyegylettel?</p>
					<p>- Mért? Semmit. Mit kell avval csinálni?</p>
					<p>- Nekem nagy terveim vannak. Én ki akarom fejleszteni. Úgyhogy minden
                            szegény fiú segélyt kapjon.</p>
					<p>- Bolond vagy. Mindnek van apja, az törje a fejét azon, hogy a fiának jó
                            legyen.</p>
					<p>- De ha az apja nem tud segíteni.</p>
					<p>- Dehogynem tud. Nem mindenkinek olyan az apja, mint a táti.</p>
					<p>- Vannak igazán szegények is.</p>
					<p>- Azok ne taníttassák a fiukat. Minek taníttatják? Hogy szegény úr legyen
                            belőle? Az úr is tud szegény lenni. Csak az úr tud szegény lenni, mert
                            nagy igénye van, és arról nem akar lemondani, és megvan a krach.</p>
					<p>- Én nem veszem olyan könnyen. És ha már elnöke lettem a Segélyegyletnek,
                            akkor meg is akarom mutatni, hogy csinálok valamit.</p>
					<p>- Nagyon rosszul teszed. Inkább a magad dolgával törődj. Én ha elnök
                            volnék, rábíznám az egészet Csapodira. Hadd játsszon vele.</p>
					<p>- Én éppen ki akarom venni a kezéből a vezetést.</p>
					<p>- Az hogy lehet? Te csak ifjúsági elnök vagy, sőt azt hiszem, csak
                            alelnök, ő ül a katedrán, és dirigál. Azt kell csinálni, amit ő
                            akar.</p>
					<p>- Éppen ez az.</p>
					<p>De nem mondta tovább: ez volt az a nagy gondolat, amit saját magának sem
                            akart megvallani. Azt látta, hogy Jákóbra nem lehet számítani, tehát
                            hallgatott. Ez nem olyan, akit meg lehet hatni vagy fel lehet
                            lelkesíteni. Most, hogy látta az egész családot, reménytelennek találta,
                            hogy evvel a fajtával valamit lehessen kezdeni az emberiség dolgában.
                            Ezek önzők, csak a maguk dolgával törődnek. Biztosra vette, hogy ennek
                            az ő Jákóbjának is vagyona lesz. Húsz hold földje vagy száz vagy ezer,
                            ahogy beütnek a találmányai. De ez nem fog adni soha senkinek sem egy
                            fillér ára gondolatot. Jákób az iskolában is pénzért csinálja a
                            dolgozatokat. A bérlő fiának is ő csinálja, s azt mondják tíz meg húsz
                            koronákat vág ki belőle. Most megértette: ennek életcélja az, hogy
                            pénzt keressen a fejével. Biztosan van is már neki félretéve
                            valamije.</p>
					<p>- Mennyi pénzed van? - kérdezte hirtelen.</p>
					<p>- Mért? - nevetett fel Jákób.</p>
					<p>- Én tudom, hogy van.</p>
					<p>- Nekem már most spórolni kell, mert az egyetemi évek alatt nem kapok az
                            apámtól. Legalább annyinak kell lenni, hogy kibírjam az első hónapokat,
                            míg valami állást vagy tanítványt kapok.</p>
					<p>- Amit keresel, nem adod oda?</p>
					<p>- Majd megőrültem. Az apámnak addig el kell tartania, míg gimnazista
                            vagyok. Azután úgyis nekem kell magamról gondoskodni.</p>
					<p>Misi megértette, s látta, hogy ezzel nem lehet vitatkozni. Ott ülnek
                            szemben a kártyázók és a többiek. Itt egy családdal áll szemben, egy
                            fajjal. Itt nem Jákób cselekszik, hanem a Jákóbok szelleme. De ha ilyen
                            szívósak és erősek, akkor mért nem jutnak feljebb. A járásbírón olyan
                            ruha van, mint az apján és biztos, hogy a világért nem költ egy fillért
                            sem a szórakozásra. Megéri a kukoricakásával, és a kis parasztoktól
                            árverésen vásárolt földjei adnak neki gyönyörűséget.</p>
					<p>Ezt ő nem értette. Ha ő ügyvéd lenne, akkor ő nem hogy nem venné meg a
                            bajbajutott emberek földjét, hanem mindent elkövetne, hogy kiszabadítsa
                            őket a bajból.</p>
					<p>A másik szobában teríteni kezdtek. Bejött Emma is, félve nézte ennek a
                            roppant szögletes homlokát és a csúnya vörös arcát. Ez a lány volt a
                            legcsúnyább az egész Jákób hadban, nem is ment férjhez, itthon van, és
                            segít spórolni az apjának. És hogy tud kacagni. Minden pillanatban
                            felhangzik a harsonázó kacagása a rossz fogai és a lila ínye közül.
                            Semmi oka a nevetésre, de nevet, akár kell, akár nem. Ha ez férjhez ment
                            volna, már ennek is lehetne négy-öt gyereke. De így belefagyott a sok
                            gyerek. Mily szép tőle, hogy házasság nélkül nincs egy sem. Furcsán,
                            gondolkodva nézett az öregedő lányra. Tele van vérrel és kacagással:
                            nevetve tudna szülni. El is pirult ettől a gondolattól, de nem tudott
                            menekülni tőle. Ez a szegény lány, ennek az a baja, hogy a családi
                            vonásokat még túlzottabban örökölte, mint a többi testvérei, s emiatt
                            nem kellett senkinek. Pedig jól járt volna vele akárki, mert úgy
                            dolgozik, mint egy állat, még pénzt is keres, ő tudja, hogy varr a
                            parasztlányoknak, és van elég munkája, mert olcsóbban dolgozik, mint a
                            varrónők.</p>
					<p>Ha terítenek, akkor neki nincs itt tovább helye. Felállott:</p>
					<p>- Hát elmegyek, Jákób. Szervusz.</p>
					<p>- Szervusz.</p>
					<p>Misi bement a másik szobába vivő ajtóig, s köszönt:</p>
					<p>- Kezét csókolom. Jó éccakát kívánok.</p>
					<p>Mindenki ránézett. Látszott, hogy most vették észre, hogy itt van még
                            mindig. Senki egy pillanatig sem törődött vele.</p>
					<p>- Jó éccakát, tisztelem a tekintetes igazgató urat - mondta az apa
                            Jákób.</p>
					<p>Misi meghajtotta magát és ment. Ez is csak azért tisztelteti a bátyját,
                            mert benne van az egyház igazgatótanácsában, és valami haszna vagy kára
                            lehet belőle, ha tiszteli, vagy nem tiszteli.</p>
					<p>Jákób barátja kikísérte az udvarra, egész a kapuig, s ott kezet
                            fogtak.</p>
					<p>- Szervusz.</p>
					<p>- Szervusz.</p>
					<p>De Misi nem tudott ilyen szépen elválni.</p>
					<p>- Nézd, milyen szépek a csillagok.</p>
					<p>Jákób nevetett.</p>
					<p>- A levegőben levő sugártörés miatt szépek. Biztos vagyok benne, hogy ha
                            olyan magasról néznénk őket, ahol már nincs levegő, nem volnának
                            szépek.</p>
					<p>Misi megütődött.</p>
					<p>- Hát azt hiszed, az életben csak a levegő miatt szép az, ami
                            látszik?</p>
					<p>- Hát persze. A látszat csal. Az egész élet csalásokból áll. Ha közelről
                            lát valamit az ember, az nem szép.</p>
					<p>- Az igazság szép.</p>
					<p>- Ez a legnagyobb hazugság - nevetett Jákób. - Csak az az igazság szép,
                            amit ti költői fantáziával megvert egyének ráfogtok a világra. De ha a
                            ti igazságotokat megvizsgálja az ember, az már nem szép. Óriási tévedés,
                            egy költő csak tévedni tud: a pacsirta és minden madár nem magának
                            énekel, hanem azért, mert az énekével meg akar bolondítani egy nőstényt.
                            Nem is énekel, csak a párzási időben. Ha a kanárihoz betesznek egy
                            tojót, az nem bolond énekelni. Ki kell venni tőle, s egy másik
                            kalitkában elhelyezni, akkor rögtön énekel. Csak a költő olyan bolond,
                            hogy saját magának énekel. A költő egy beteg állat, zárt intézetbe
                            kellene csukni valamennyit.</p>
					<p>Misi megdöbbenve hallgatott, de látta, hogy Jákób kis kabátban van és
                            kalap nélkül, s félt, hogy megfázik, tehát hamar búcsúzott:</p>
					<p>- Szervusz.</p>
					<p>- Szervusz.</p>
					<p>Mikor magában maradt és gyorsan elkezdett az utcán menni, elkezdte
                            sajnálni ezt a Jákóbot, akit úgy szeretett, mert mindig kapott tőle
                            valami olyan bölcsességet, amire ő maga nem is gondolt. Milyen kár, hogy
                            egy ilyen önző családból származik: fogalma sincs arról, mi a szép.</p>
					<p>De hát mi is a szép? Ezt egyszer meg kell fejteni.</p>
					<p>Az semmi esetre sem szép, ha valaki nem gondol másra, csak a saját anyagi
                            hasznára.</p>
					<p>Szép volna, ha Jákób, dacára annak, hogy ismeri az apja elveit, mégis
                            odaadná az apjának minden keresetét, ahogy ő odaadta Géza bátyjának,
                            mikor tanított... Akkor az apja is megértené, hogy a fia különb ember,
                            mint amilyennek ő tartja, s akkor bizonyosan hajlandó is lenne, hogy az
                            egyetemi éveire is segélyt adjon neki, mert már most látná, hogy vissza
                            fogja neki adni, mihelyt keresete lesz... Ezt meg is fogja mondani
                            Jákóbnak...</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>Nem volt kedve hazamenni. Még fél hét sem volt, s náluk nyolc előtt nincs
                            vacsora. Most annyira fel volt dúlva, hogy egyelőre nem is tudott a
                            darabra gondolni. Most a Segélyegylet sorsát kell kifőzni.</p>
					<p>Mért vacsoráznak ezek a Jákóbék olyan korán? Bizonyosan nem tudnak mit
                            csinálni. Tizenketten vannak és hosszúnak tűnik fel az este. Unják
                            egymást.</p>
					<p>Nagyon lehangoltan gondolt vissza rájuk, és szerette volna kitörülni az
                            emlékéből, amit ma tapasztalt. Önzőékkel semmit sem lehet kezdeni. Már
                            sokszor hallotta nagyanyjától, hogy ezek az idevalók nagyon önzők, de
                            csak ma tudta meg, mi az. Addig azt gondolta, hogy nagyanyjának az a
                            baja, hogy vele szemben nem eléggé előzékenyek, s az ő kis kívánságait
                            nem teljesítik, szóval, hogy a nagyanyja az önző, s az a baja, hogy nem
                            érvényesítheti az itteniekkel szemben úgy, mint falun. Mert azelőtt
                            náluk lakott otthon a kis faluban, és ott a falusiak mint özvegy papnét
                            nagyon tisztelték, nagytiszteletes asszonynak hívták, s egészen
                            másképpen bántak vele, mint az édesanyjával s az apjával, akiket ácsnak
                            néztek, és mindenféle ingyen munkákat vártak el tőle, csak azért, hogy
                            maguk közé engedik. Valósággal kitüntették, ha eljöttek a gazdag
                            rokonok, Beszédesék, Csikósék, nagy gubás parasztok, s megitták a
                            pálinkát, amit az apja rögtön hozatott a számukra, ott köpködtek a
                            szobában. De a nagyanya az más volt, azt magasabb rendűnek nézték. Pedig
                            hát az anya sem lehet különb, mint a lánya, gondolta el magában. Itt
                            tehát valami baj van az emberek ítéletével.</p>
					<p>Itt valahogy most ugyanazt tapasztalja. A városban a parasztismerősök
                            alázattal és tisztelettel beszéltek a nagyanyával, de azért borsosan
                            számítottak fel mindent, mert úgy tartották, hogy az igazgató úrnak van
                            elég pénze. Ugyanolyanoknak látta a földből élő embereket, mint falun.
                            Meghódolnak az urak előtt, de ha csak lehet, kizsákmányolják. Ezen nem
                            is csodálkozott: mégis alacsonyabb sorsban élnek, rossz lakásokban
                            laknak, ha pénzük van is. Ő a maga lelke szerint nem sajnálta, s nem
                            irigyelte tőlük, hogy élelmesek velük szemben, nem tudhatják, hogy ők is
                            szegények. Csak azt látják, hogy fényesebb lakásban laknak, szépen és
                            drágán öltözködnek. A parasztokkal szemben nem volt semmi kifogása, csak
                            sajnálni tudta őket azért is, hogy értelmetlenek.</p>
					<p>De Jákóbék egészen mások. Ezek nem parasztok, hanem polgárok. És íme itt
                            sem lát szebb és jobb életet, mint a másik Jákóbéknál, akik földet túró
                            emberek. Sőt, úgy tűnt fel neki, hogy ezek még tudatosabban önzők.
                            Mintha a nagyobb tanultságot jobban ki tudnák használni a maguk javára.
                            Szinte borzongott, úgy visszariadt attól a képtől, amit most megfigyelni
                            alkalma volt. Nem értette, hogy egy ilyen nagy család, tíz felnőtt
                            ember, bírók, orvosok s effélék, ugyanolyan elvek szerint élnek, mint a
                            földmívesek. Semmi nem számít nekik, csak a föld és a pénz. Nincs
                            magasabb igényük. Nem akarnak részt venni az emberiség dolgaiban. Arra
                            használják fel az emberiséget, hogy ameddig a kezük elér, mindent
                            összeszedjenek és a saját birtokukba vegyenek.</p>
					<p>Méltó ez az emberi élethez?... Ő nagyon lenézte a pénzt.</p>
					<p>Most azon gondolkozott, honnan van ez benne?...</p>
					<p>Mért érzi ő magát annyira úrnak, mint akinek korlátlanul áll
                            rendelkezésére minden pénz, pedig bizony senkinek sincs pénze a
                            családban. Visszaemlékezett jelenetekre, mikor az édesapja megvendégelt
                            mindenkit, aki csak jelen volt a környezetében. Otthon is úgy bánt a
                            vendégeivel, mintha ő valami gazdag ember lenne, de ha kocsmában volt,
                            akkor meg pláne szórta a pénzt. “No gyeride, igyál”, kiáltott rá szegény
                            munkásokra, s teletöltötte a legnagyobb poharat és örült neki, hogy az
                            boldogan és vigyorogva hajtotta fel és köszönte meg a pohár bort vagy
                            pálinkát. És ez olyankor volt, mikor odahaza alig volt ennivaló.</p>
					<p>Honnan vette az édesapja ezt a módos szokást? Hiszen ő is paraszt volt.
                            Most már régen nem szégyellte bevallani, hogy az apja gyerekkorában
                            mezítláb és gatyában járt, mint a kis faluban a többi parasztgyerek. Ez
                            mindenesetre úri vonás benne. Akkor pedig örökölte valahonnan. Lehet,
                            hogy nem voltak jobbágyok az ősök?... vagy az is elképzelhető, hogy a
                            szegény jobbágyban ugyanaz az érzés, ami a nagyurakban van? csak nincs
                            alkalma kiélni?</p>
					<p>Az édesanyja rokonai, a nagybátyák, azok mind urak és úri gondolkodásúak.
                            Azt is lehetne mondani, hogy könnyelműek. Bizony egészen másképp
                            gondolkoznak az életről, mint ezek a Jákóbok. Akármilyen távoli
                            rokonokra gondol, sehol sem tud rátalálni erre a szigorú és kicsinyes
                            önzésre, csak a falusi nagygazda rokonságban. Mert azok ilyenek.
                            Beszédes néni éppen az, ami a Jákób anyja. Az oly fösvény, hogy a
                            fogához veri a garast. Jákóbéknál már számtalanszor volt, de soha
                            egyetlen esetben sem kínálták meg semmivel. Sem uzsonna idején egy pohár
                            kávéval, gyümölccsel vagy bármivel. Ő nem volt soha éhes, de ha
                            őhozzájuk eljött egy diák barátjuk, az édesanyja éppen úgy adott neki,
                            mint a saját fiainak. Dicsérték is, hogy a jó Nyilas néni... Pedig az
                            egész családban az édesanyja az egyetlen, akit fösvénynek lehet nevezni,
                            mert ha odaadta is az uzsonnát, utána mindig szemrehányást tett nekik,
                            gyerekeknek, hogy: “Ne hordjatok ide nekem ennyi éhest.” De azért
                            legközelebb újra csak adott az éheseknek. Most eszébe jutott, hogy az
                            anyja abból a paraszttá lett nemes famíliából származik, akik nagygazdák
                            voltak a faluban. Örökölt valamit a paraszt ősöktől. Tehát a parasztok,
                            éspedig a gazdag parasztok a fösvények. Azok, akiknek van valamijük, s
                            azt meg akarják tartani.</p>
					<p>Ha a Segélyegyletre gondolt, azt be kellett látnia, hogy ebben a városban
                            semmire sem lehet számítani annál a fajta embernél, akik önzők és
                            spórolósak. Különben is, senki sem szeret adni. Az emberek úgy irtóznak
                            attól, hogy a legkisebb adományt is kiadják jótékony célra, mintha
                            megrabolnák őket. Mintha ragályos betegség lenne, ha a koldus kér, vagy
                            valaki gyűjt, az emberek irtózva néznek rá. Még azok is, akik szívesen
                            megkínálják az idegent is, azok is iszonyodnak attól, hogy valami
                            közcélra adjanak csak egy-két fillért is. Még az édesapjára is
                            emlékszik, hogy egyszer valami jótékony célra gyűjteni akartak nála,
                            valósággal kiverte őket. Úgy leszidta, hogy “úrifiúk léttére nem
                            szégyellnek koldulni?”</p>
					<p>Ő akkor pirult, s elgondolta, hogy a nemes célok hogy fejlődjenek, ha az
                            emberek a fillérek miatt is így megtámadják azt, aki kér. Hiszen nem
                            magának kéri, hanem valami szent célra... Mért van hát, hogy az emberek
                            nem veszik tekintetbe a célt, csak a kérést?</p>
					<p>Itt van Géza bátyjának a megjegyzése, hogy az ifjúságnak távol kell magát
                            tartani a társaságtól, s nem szabad teaestélyeket vagy effélét
                            rendezni. De akkor honnan vegyenek pénzt a Segélyegylet számára? Jákób
                            azt mondja, hogy a diákot tartsa el a szülője, s ha nem tudja eltartani,
                            akkor ne taníttassa. Hogy lehet valaki ennyire könyörtelen a szegény
                            diáktársakkal szemben, ahelyett, hogy azt mondta volna, hogy: nekem is
                            van egy kevés félretett pénzem, én is hozzájárulok valamivel... Na,
                            igaz, neki arra kell készülnie, hogy az egyetemen maga tartsa el magát.
                            De ha valaki már gimnazista korában tud félretenni, tudott keresni,
                            akkor biztosan fog nagydiák korában is. Mért nem bízik magában, hogy
                            amit most odaad a közösségnek, azt behozza valahol?</p>
					<p>Nagyon reménytelennek látta a jövőt.</p>
					<p>De talán mégsem olyan mindenki, mint Jákób és a családja. Mégiscsak
                            többen vannak, remélhetőleg, akikhez nyugodtan lehet fordulni... Majd
                            meglátja, ha mint elnök beszél a gazdagabb fiúkkal, Péteryvel és
                            Fussbaummal, azok fel fognak talán lelkesedni, és gyűjteni fognak a
                            maguk körében a Segélyegylet javára. Meg kell próbálni.</p>
					<p>Ilyen gondolatokkal volt tele, míg egy óra hosszáig futkározott a több
                            kilométer hosszúságú város főutcáján végig. Ez az elnöki tisztség
                            valósággal úgy hatott rá, mintha egy kicsit neki adták volna ezt a
                            várost. Tízezer ember lakik itt, nem lehet, hogy ne találja meg azt a
                            néhány embert, aki segítségére legyen.</p>
					<p>Mikor hazament, már Géza bátyja otthon volt és újságot olvasott. Nagyon
                            komoly volt és szótalan.</p>
					<p>Ő előbb a szobájában volt, és előkészítette a holnapi leckékre való
                            könyveket, s gondolkozott, hogy végezheti el legkönnyebben a szükséges
                            leckéket. Aztán mikor a tányér- és kanálcsörgést hallotta, besietett az
                            ebédlőbe, hogy segítsen teríteni a nagyanyjának.</p>
					<p>A nagyanya a megszokott tisztes egyszerű fekete ruhájában e pillanatban
                            oly kimondhatatlan jó érzést adott Misinek, hogy valósággal boldog volt,
                            hogy nem olyan, mint azok az indiánok. Vékony arcocskája, a beesett pici
                            szája, sűrű ráncai és kedves, szelíd derűje nagyon édes volt. Úgy
                            szeretett ránézni, olyan tiszta és kedves minden mozdulata és oly anyai
                            módon szolgálatkész, lehetett látni, hogy egy vágya van az életben,
                            hogy nesztelenül elvégezzen mindent, hogy a fiának, az unokájának és
                            mindenkinek öröme legyen az életben. Ez az igazi ember, mondta magában.
                            Soha magának, mindig csak másnak, az övéinek.</p>
					<p>Szinte könny volt a szemében, pedig a nagyanya, látva, hogy a fia oly
                            szótalan s lehangolt, szintén egy hangot sem adott, de az egész lényében
                            annyi odaadás, szerénység és gyöngédség volt, hogy ő azt mondta magában:
                            egy ilyen nagyanya az Istennek a legszebb földre szállott angyala.
                            Ilyennek kell lennie az igaz édes nagyanyának. Nem szabad, hogy vagyona
                            legyen, mert hiszen az anyának mindent át kell adnia a gyermekeinek. Az
                            ő vagyona a gyermeke. Mi lenne, ha az ő nagyanyjának földje lenne, és
                            gazdálkodással küszködne, és rettegne, hogy az unokák eljönnek hozzá, és
                            dolgozni kell rájuk, és azok elfogyasztják a vagyonát avval, hogy
                            születésnapi vacsorát esznek nála? De ha mégis lenne vagyona, és búzát,
                            bort és csirkéket szállítanának be neki a munkásai, milyen boldog lenne
                            ez a jó nagyanya, ha mindenét rááldozhatná az unokáira...</p>
					<p>Leültek a vacsorához, és hallgatva kezdték enni a pörköltet
                            burgonyával.</p>
					<p>- Valami baj van, fiam? - mondta szelíden és félve a nagyanya.</p>
					<p>- Nem, édesanyám - mondta az igazgató -, nekünk egyelőre semmi bajunk...
                            Nekem pláne semmi... s Misinek meg éppen nagyszerűen megy, az új
                            elnöknek...</p>
					<p>Misi boldog lett, csaknem elsírta magát, mert ő is attól félt, hogy
                            valami baja van a bátyjának, vagy pláne őmiatta van valami gondja...</p>
					<p>- Transzvál fáj nekem - mondta a bátyja. - Az angolok megindították a
                            háborút... Olyan feszültség van Európában, hogy nem lehet tudni, nem
                            robban-e ki az ellentét a német és az angol között, s akkor itt van egy
                            beláthatatlan világháború.</p>
					<p>Misi nagy szemeket meresztett. Nem szokott újságot olvasni. A fiúk már
                            egy idő óta a búrok mellett lelkesedtek, de ő ezzel nem foglalkozott, s
                            bezárkózva a saját gondolataiba, nem is vett tudomást az oly távol levő
                            háborúval szemben. Mi közük nekik itt az Alföld kellős közepén a búr
                            háborúval? Most megértette, hogy az egész földgömb, az egész emberiség
                            egy közösségben él, s ez oly nagyszerűnek tűnt fel előtte, hogy azonnal
                            új színben tűnt fel neki az angol-búr viszály.</p>
					<p>- Majd elintézik ezt a hatalmak egymás közt - mondta a nagyanya, s kicsit
                            mosolygott.</p>
					<p>- Hát elintézik. Ha el tudják intézni. De Vilmos nagyon is feni a
                            kardját. Nem engedheti, hogy Anglia egész Afrikát zsebre vágja.</p>
					<p>Misi feszülten figyelt: meg akarta érteni ezt a dolgot. Egészen új volt
                            neki, hogy a búr háború nyílik meg a szeme előtt.</p>
					<p>- Anglia ezt tervszerűen csinálta. A háború hosszadalmas lesz, az
                            bizonyos. De az angolnak van pénze... Londonban mindenki meg van őrülve
                            és háborúpárti... Az angol kormány belekényszerítette a búrokat a
                            háborúba, mert olyan feltételeket szabott, hogy azokat nem lehetett
                            Krügernek elfogadnia.</p>
					<p>Misi megszólalt:</p>
					<p>- Transzvál független állam. Hogy lehet egy független államot ma,
                            1899-ben csak úgy megtámadni?</p>
					<p>- Transzvál gazdag terület. Olyan aranytelepei vannak, hogy ha
                            elfoglalják az angolok, ötven évig bányászhatják... Anglia akármilyen
                            gazdag, annál több pénzre van szüksége. Még a búrok szerényebb
                            bányászata mellett is több az évi aranytermés kétszázötven millió
                            forintnál. Ezt meg akarja szerezni.</p>
					<p>- Igen. De egy független állam.</p>
					<p>- Független addig, amíg el nem foglalják.</p>
					<p>- De ez embertelenség.</p>
					<p>- Háború. Szemben áll egy világhatalom, amellyel ma nem versenyezhet
                            egyetlen állam sem a világon. És egy kis független államocska, amelynek
                            semmi szövetségese nincs. Nyilvánvaló, hogy az angolok fognak győzni...
                            1884-ben már megpróbálták, de akkor a búrok megverték őket, és szinte
                            szégyenletes békét kellett elfogadni a nagy Angliának. Azóta eltelt
                            tizenöt esztendő, s ezt az időt arra használták fel az angolok, hogy
                            egy győzelmes háborút indíthassanak... Most elérkezettnek látták az
                            időt, és olyan föltételeket szabtak, amit nem lehet elfogadni. A búrok
                            már mindent elfogadtak, akkor most tíz napja azt a parancsot kapták,
                            hogy szüntessék be az európai államoknál levő képviseletüket, aztán
                            rombolják le az erődítményeiket, amiket nagy költséggel védelmi célból
                            építettek, szóval szolgáltassák ki magukat az ő kényükre, s még azt is,
                            hogy vezessék be az angol nyelvet a saját képviselőházukba és az
                            iskoláikba. Ebből látni lehetett, hogy levették az álarcot.</p>
					<p>- Ez a farkas és a bárány esete - mondta Misi.</p>
					<p>- Persze hogy az.</p>
					<p>- Hát hiába írta meg már Aesopus meg Phaedrus a mesét, az emberiség nem
                            okul belőle? Minden iskolában tanítják, biztosan az angoloknál is -
                            mondta Misi felháborodva, s szinte röstellte, hogy szól.</p>
					<p>Az igazgató elgondolkodott. A pedagógus hallgatott. Röstellte kimondani,
                            hogy az iskola csődöt mondott. Meg volt lepve, hogy Misi bátran vonja le
                            a konzekvenciákat: szerette az öccsét, de a tekintély elve alapján
                            állott, s nem akarta az iskolát belevonni a vitába.</p>
					<p>- A természetben mindig ugyanazok a törvényszerűségek fordulnak elő -
                            szólt óvatosan. - Küzdelem a létért. A farkas sem indokolta, mikor
                            széttépte és megette a bárányt, Phaedrusnak könnyű volt mesében
                            tréfálni, de a mese nem kötelező... És ha meggondoljuk, hogy Anglia egy
                            óriási tervet épít ki, azt, hogy egész Afrikát, a déli csúcstól egész
                            Egyiptomig egy államba akarja összehozni, akkor nem tudom, hogy nem
                            kell-e nekem is Anglia pártjára állani... Ha Anglia végre tudja hajtani
                            ezt a gigászi tervet, akkor az emberiség jobban jár, mintha ez a mai
                            kőkorszakbeli állapot marad... Hiszen Afrikának egész területe ma is vad
                            törzsekkel van tele, akik semmit sem tudnak produkálni az ember
                            érdekében. Ők maguk is a legbarbárabb és legnyomorultabb állapotok közt
                            élnek. Még nem is úgy élnek, mint Európa a népvándorlás korában, hanem
                            úgy, ahogy a népvándorlás előtt évezredekkel élhettek. Hiszen a
                            népvándorlás már igen nagy kultúrát mutat. Legalábbis katonai kultúrát:
                            az afrikai törzseket nem lehet összehozni egy akcióra, legfeljebb a
                            vérbosszú, a törzsek közötti ellentét tud háborút teremteni igen piciny
                            területeken. Pár száz ember a hadseregük.</p>
					<p>- De ez nem vonatkozik Transzválra.</p>
					<p>- Nem, arra nem vonatkozik. Transzvál alapítói hollandok és a lakosság
                            nagyrészt fehér ember. Itt tehát fehérek állanak szemben fehérekkel.</p>
					<p>- A fehérekre sem kötelező az erkölcs?</p>
					<p>- Az erkölcs mindenkire kötelező, de a hadiállapot, az más... Itt semmi
                            egyébről nincs szó, csak arról, hogy Transzvál útjában van az angol
                            érdekeknek, és emiatt meg kell szűnnie... Én még azt sem állítanám, hogy
                            Transzvál nem jár-e jobban az angol fennhatóság alatt. Az angol a
                            legjobb gyarmatosító. A gyarmatoknak emberi jogokat ad, s azokat meg is
                            védi. Ha már végre lenne hajtva a hódítás, Anglia jöhetne és fog is
                            jönni az emberséges politikával... Én nem is ettől félek, én nem a búr
                            néptömeg sorsáért rettegek, hanem a magunkéért... Európa békéjéről van
                            szó... A németek is ott vannak a szomszédban, és féltik a pecsenyét.
                            Azért is kell sietni Angliának ezzel a hódítással, mert nem várhatja
                            meg, míg Vilmos császár akkora hajóhadat állít, ami felveheti a versenyt
                            az angol hadiflottával. Pedig ezen dolgozik... Most kérdés, hogy a német
                            lenyeli-e a békát, és átengedi-e minden ellentmondás nélkül az
                            angoloknak a transzváli aranymezőket, vagy idehaza szövetségbe tömöríti
                            az európai államokat, és hadat izen Angliának... Vilmos császár nemhiába
                            jár folyton, utazik, mint egy vigéc... Nálunk is milyen népszerű
                            szónoklatot tartott, az Árpádokra hivatkozott, és megcsillogtatta a
                            magyar előtt a függetlenség reményét...</p>
					<p>- De hát az emberiség egy ilyen szónoklatnak felül?</p>
					<p>Az igazgató gondolkodott:</p>
					<p>- A magyar az egy furcsa faj. Négyszáz év óta küzd a függetlenségért, és
                            mikor Napóleon hasonló beszéddel és röpiratokkal árasztotta el az
                            országot, senki sem hallgatott rá. Talán a magyar volt az egyetlen, mely
                            megmaradt a dinasztikus hűségben. Pedig hát akkor is tudhatta, hogy
                            semmi haszna nem lesz belőle... A napóleoni forradalmak után még sokkal
                            erősebb lett a rendőri ellenőrzés és a magyar nyelv elleni harc, mint
                            addig volt. S annál furcsább, hogy bár Napóleon előtt is oly kegyetlen
                            volt Ausztria, mégsem rendült meg a magyar hűség. 1794-ben augusztus
                            tizenharmadikán éjjel elfogták Hajnóczyt, Szerém megye volt alispánját,
                            Laczkovics kapitányt és Szentmarjayt, egy huszonöt éves fiatal embert.
                            Ágyból hurcolták a börtönbe. Három nap múlva elfogták Sigray grófot, a
                            kőszegi tábla elnökét és Martinovits apátot, aki a néhai Leopold
                            királynak volt gyóntató papja, s állami, illetve császári nyugdíjat
                            húzott.</p>
					<p>Misi csodálkozva nézett a bátyjára, aki oly biztosan sorolta fel ezeket,
                            mintha könyvből olvasná. Úgy tudta, mint a kémiai képleteket. De
                            egyúttal azon is csodálkozott, hogy ilyen tekintélyes embereket fogtak
                            el. Alispán, táblai elnök, kapitány, gróf.</p>
					<p>Szerette volna a búr kérdést folytatni, de attól is félt, hogyha
                            elszalasztja a Martinovits-pört, sose fogja többet megérteni. Azt már
                            megfigyelte, hogy az emberek állandóan tudják ugyanazokat a dolgokat,
                            de csak egyszer-egyszer van kedvük beszélni róluk. Ha ez az idő elmúlt,
                            hiába kérdi máskor, pár szóval intézik el, senki sem felel kérdésre,
                            csak ha belőle kikívánkozik a vallomás.</p>
					<p>- Az első sérelem az volt - folytatta a nagybátyja -, hogy bár magyar
                            embert magyar földön kell magyar bíróság elé állítani, a király azonban
                            félt, hogy nem megy kedve szerint az ítélet - és itt sürgősen példát
                            akartak mutatni: meg ne próbálja valaki, hogy a francia forradalommal
                            rokonszenvezzen -, ezért a foglyokat Bécsbe szállították. A bécsi
                            rendőrség elé állították, s a bécsi bizottságban ilyen nevűek voltak:
                            Perger gróf, Sauron gróf, Héker, Ressel, Beér, azután - én ezt mind
                            tudtam - Sedelmayer, Hopszer - már nem tudom mind, az ember a
                            legfontosabb dolgokat is elfelejti -, szóval egyetlenegy magyar sem volt
                            a bizottságban; el lehet képzelni, hogy ítélkeztek ezek a magyarokról.
                            El voltak ítélve, mielőtt ki lett volna mondva előttük a vád.
                            Augusztustól novemberig tartott a vizsgálat, s utána valamennyi bíró
                            kitüntetést kapott, s valamennyi vádlott halálítéletet. Közben fogdosták
                            az embereket. Szolártsik jogtanárt és Bacsányit, a költőt, ebben a
                            korban alighanem a legnagyobb költő volt; Kazinczyt is elfogták, s csak
                            annyit tudtak vádul felhozni, hogy olvasta a Martinovits levelét, s nem
                            jelentette föl. Ezért ítélték halálra, s ezért tartották börtönben hét
                            esztendeig. Ahogy elfogtak valakit, a szoba közepére láncolták, és soha
                            a börtönből ki nem bocsátották őket. Gyertyát nem adtak nekik, silány
                            ételt kaptak, bottal verték őket, ha az őrálló katona bejött, már ütött.
                            Hatvan vádlott volt, mind kulturált ember. Nem a népet kellett
                            megrettenteni, hanem először a vezetőket. És az a titokzatos csönd az
                            ügy körül. Aki a pörben bármit látott, hallott, olvasott, annak soha
                            egyetlen szót sem volt szabad erről szólania, haláláig. A pöriratokba
                            még a legközelebbi rokonoknak sem volt szabad belenézni.</p>
					<p>Misi megrendülve hallgatott, s most arra gondolt, hogy ezt így kellene
                            tanítani az iskolában, hadd tudja meg mindenki, innen származik mai
                            napig az, hogy aki hivatalban van, soha odahaza egy szót sem szól arról,
                            mi van a hivatalában. Így könnyű uralkodni, ha az uralkodó ennyire külön
                            tudja szakasztani az embereit a saját életüktől is.</p>
					<p>- Olyan dolgok voltak például, hogy a foglyok ügyvédeinek elébb az ügyész
                            előtt el kellett mondani, mit akar a tárgyaláson a pörben felhozni, s
                            csak akkor mondhatta el védence védelmére, ha ezt az ügyész megengedte.
                            Szóval az egész pör csupa szemfényvesztés volt. Örült a kormány Bécsben,
                            hogy ennyi embert el tudott fogni; neki arra volt szüksége, hogy minden
                            vádlott meghaljon, s minden vádlottnak igen nagy rokonsága s ismeretsége
                            legyen, hogy az ország megrettenjen... Elég szomorú, hogy a királyi
                            ügyész az magyar volt. Németh János... Mikor meghalt, egyetlen ember se
                            ment el a temetésére...</p>
					<p>- De mit vétettek?</p>
					<p>- Hát konstruáltak vádat, az bizonyos. Azt állították, hogy
                            Magyarországon háromszázezer ember van felfegyverezve, és meg volt
                            állapítva még az az éjszaka is, mikor gyújtják fel Budát és Pestet.</p>
					<p>Misi felnevetett. Háromszázezer embert felfegyverezni! Ezen még ő is
                            nevetett. Az ember az idegeiben érzi az országot. Háromszázezer embert
                            Magyarország még a forradalomban, 48-ban sem tudott felfegyverezni.
                            Háromszázezer muszka taposott le bennünket. Misi érezte, hogy ebben a
                            pillanatban, mikor ők ezt megbeszélik, még most sem lehetne
                            háromszázezer embert összeszervezni...</p>
					<p>- Persze egy szóval sem tudták igazolni a vádat. Nem is arról volt szó,
                            hogy leleplezzenek valamit, hanem arról, hogy megrémítsék a világot.
                            XVI. Lajost 1793. január huszadikán ítélték halálra, s másnap már le is
                            fejezték. Ezt nem viselhette el a többi európai uralkodóház. A
                            Habsburgok feje is csak emberi nyakon állott... Másfél év múlva a
                            legnagyobb rémületükre azt a jelentést kapták, hogy Magyarországon éppen
                            az előbbi királynak a gyóntatója röpiratokat ír és terjeszt a francia
                            forradalom szellemében... Éppen megjött a hír Párizsból, hogy július
                            huszonnyolcadikán Robespierre-t és bandáját lefejezték, s ettől Bécsben
                            nagyon fellélegzettek. Két hónap alatt szétomlik az egész francia
                            forradalom - mondták -, de a túlzók meg úgy gondolták, két nap alatt, s
                            akkor minden visszaáll a régi állapotba... Annál jobban meg volt rémülve
                            Bécs, mert július huszonnyolcadikán a francia forradalom hadserege
                            megverte az osztrák hadakat Fleurus-nél, és elvette Belgiumot... Most
                            csak éppen az hiányzik, hogy Magyarországon jakobinusok legyenek!...</p>
					<p>Misi lángoló arccal figyelt. Bármilyen furcsa is, de a bátyja előadása
                            úgy hatott rá, mintha igazolni akarná a bécsi kormányt.</p>
					<p>- Most megint itt van két dátum. 1795-ben május huszadikán reggel korán
                            tízezer katona állott fegyverben Budán. Öt elítéltet vittek a Vérmezőre.
                            Parasztszekéren vitték őket, hajadonfővel, a szakállukat is
                            megnövesztették, nem engedték megnyírni. Ez az öt elítélt volt
                            Szentmarjay, Sigray gróf, Laczkovits, Hajnóczy és Martinovits. Tízezer
                            fegyveres katona védelmezte ezt az öt lefejezést... Néző nem volt. Az
                            intelligencia otthon volt, reszketett... És ugyanezen a napon a párizsi
                            konvent elrendelte a párizsi csőcselék lefegyverzését... Nálunk csak az
                            intelligencia megrémítése volt soron, Párizsban már az intelligencia
                            első győzelme jelentkezett a csőcselék felett... Á, nálunk nem volt
                            egyetlen intelligens ember sem, aki forradalmat akart volna. Nálunk
                            békét akartak. De különben is, a középosztály soha mást nem akar, csak
                            békét.</p>
					<p>Misi makacsul húzta össze a szemöldökét.</p>
					<p>- Biztosan jobb dolga van, és csak békében van jó dolga - mondta
                            zavarosan.</p>
					<p>- Kinek?</p>
					<p>- Annak, aki a békét szereti.</p>
					<p>Az igazgató nevetett: nem értette a fiú gondolatát.</p>
					<p>- Mindenkinek csak békében van jó dolga - mondta. - Háborúban csak
                            meghalni lehet... Tudod te, mi a háború?... Édesanyám, tudja, hogy
                            magyarázta meg az egyszeri obsitos, mi a háború?... Hát sokat zaklatták,
                            mutassa meg már, mi is az a háború... “Ne kívánják kentek. Nem jó dolog
                            az.” “De csak mutassa meg.” “Én megmutathatom... ide figyeljenek!...”
                            Avval egyet köhintett, egyet krákogott, mindenki figyelt. Előkereste a
                            rezes fringiáját, s kirántotta a kardot. Avval sipp-supp, egy csapásra
                            leütötte a lámpát, a másikra beverte az üveges almáriumot, akkor
                            huj-huj, hozzáfogott ütni, vágni a népet... “Éha, éha, ez megbolondult,
                            mit csinál kend, az istenért hagyja már abba...” “Még csak most
                            kezdődik, mert ha a háború eccer elkezdődött, annak addig nincs vége,
                            míg minden el nem pusztul.”</p>
					<p>De ezt oly komikusan tudta csinálni a nagybátyja, hogy mind a ketten
                            hangosan kacagtak rajta.</p>
					<p>- Így kezdődött a háború a búroknál is, de ott sem áll meg, míg csak
                            minden el nem pusztul.</p>
					<p>Misi elgondolkozott:</p>
					<p>- Most az egész világ lelkesedik a búrokért. Mikor a magyar szabadságharc
                            volt, éppen ilyen lelkesedés volt a magyarokért.</p>
					<p>- Igen. Akkor Kossuth iránt érdeklődtek úgy, mint most Krüger apó
                            iránt.</p>
					<p>- Hát minden semmi?... Az igazság nem számít?</p>
					<p>- Harminc éven felül az emberek előtt csak a saját érdekük számít. Akkor
                            is a lelkesedést a fiatalság érezte. A hatalmak pedig összetartottak.
                            Anglia Világos után kijelentette, hogy Anglia ballépést követett el,
                            hogy nem ő jött Ausztria segítségére.</p>
					<p>- Hát akkor Magyarországnak éppen olyan reménytelen a sorsa, mint most
                            Transzválnak?</p>
					<p>- Addig, míg Ausztria szét nem robban, igen. De Transzválnak még
                            reménytelenebb, mint nekünk, mert ott nem egy ősi ezeréves nép lakik,
                            csak egy gyarmat.</p>
					<p>Misi nagyon lehangolódott. Még sohasem értette meg úgy a magyar sorsot,
                            mint ebben a pillanatban. Hát Magyarországnak semmi reménye sincs arra,
                            hogy valaha önálló legyen?... Ausztria nem szűnik meg, az osztrák
                            császárság éppen olyan hatalmas, mint az angol királyság... Hát itt
                            folyton rabságban kell élni?</p>
					<p>- Most valami jut eszembe, Géza bátyám... Már én látom, hogy az életben
                            kicsinyben is az megy, ami nagyban... Transzvál nem tud Angliával
                            megharcolni, ahogy mi a Segélyegyletben nem tudunk Csapodi tanár
                            úrral.</p>
					<p>Az igazgató nagy szemet meresztett, és hallgatva nézett Misire, aki
                            kipirultan folytatta.</p>
					<p>- Transzvál azért nem tud megbirkózni az angol hatalommal, mert az
                            valóban nagy hatalom... Nagy tekintély, és minden szava dönt... Mi is
                            úgy vagyunk a tanár úrral... Neki nagy hatalma van, mert tanár, mi pedig
                            gyerekek vagyunk. Tudja is, mit lehet tenni, s ha valamit mond, azt
                            nekünk el kell fogadni. Nem lehet ellene tiltakozni sem. Nekünk a
                            Segélyegylet egy kis köztársaság, akkor jön a tanár úr, és elnyomja a mi
                            függetlenségi szándékainkat.</p>
					<p>- Mit akartok ti csinálni?</p>
					<p>- Mi nem akarunk semmit, mert nem is tehetünk vele szemben semmit. Én
                            csak példaképpen mondom, hogy a két eset hasonlít.</p>
					<p>- Halljuk csak, halljuk.</p>
					<p>- A tanár úr egyszerűen nem fogja engedni, hogy az ifjúság akármit is
                            tegyen. Azt mondja, amit Anglia: én javatokat akarom, és nektek jobb, ha
                            azt teszitek, amit én parancsolok, mintha a magatok feje után
                            mentek.</p>
					<p>- És az is lehet, hogy így van.</p>
					<p>- Igen, de Transzvál így is meg van elégedve a sorsával, s nem akarja,
                            hogy Anglia gyámja legyen. Én azt hiszem, az embernek sokkal jobb érzés,
                            ha akármilyen nehezen él a függetlenségében, mint ha ingyen,
                            jóakaratból ellátják.</p>
					<p>Az igazgató a szeme sarkából nézte az öccsét, ahogy az tüzelt.</p>
					<p>- A két eset, nem látom, hol hasonlít. A gimnáziumi tanulókban még nincs
                            meg a függetlenség érzése.</p>
					<p>- Mert nem engedik, hogy ez feltámadjon bennük. Tessék elhinni, Géza
                            bátyám, ha engednék, jobb lenne, mert akkor a diákok törnék a fejüket,
                            és hozzászoknának az önálló gondolkodáshoz. De így hol és hogy
                            szokjanak hozzá? Az Önképzőkör egyszerűen rettenetes. Az ember bemegy a
                            gyűlésre, de az nem gyűlés, hanem egy fölösleges magyar óra. A tanár úr
                            ott ül a katedrán, és éppen úgy viseli magát, mint órán. Magyaráz és
                            előad, és az a rossz szavalás, amit mi ott csinálunk, és azok a
                            kétségbeejtő dadogások a bírálatban...</p>
					<p>- Te hogy csinálnád?</p>
					<p>- Én, ha igazgató volnék, nem eresztenék be tanárt az Önképzőkörbe, de a
                            Segélyegyletbe még kevésbé. Ha magunk közt lennénk, akkor
                            ambicionálnánk, hogy úgy szavalunk, ahogy tudunk, és úgy bírálunk, ahogy
                            érezzük. Így nem szabad semmi egyebet csinálni, csak a megszokott
                            verseket deklamálni, ahogy a tanár úr ízlése hozza magával. És nemcsak
                            verset és rossz novellákat lehetne ott felolvasni, hanem arról is, hogy
                            ki mit olvasott, mi érdekli, problémákról, az ifjúság dolgairól... de
                            isten őrizz, hogy valaki egy hajszállal tovább menjen, mint a tanár úr
                            jónak látja... De a Segélyegylet még rosszabb. Mert Csapodi tanár úr nem
                            olyan kiváló ember, mint Babarczy tanár úr.</p>
					<p>Az igazgató összevonta a szemöldökét, s kedvetlen lett.</p>
					<p>- Van benne valami, amit mondasz, de kérdés, hogy nem lenne-e
                            fegyelemrontó, ha az ifjúság magában marad.</p>
					<p>- Csak jó lehet - tüzelt Misi -, így mi fejlődik belőlünk? Mindenütt csak
                            azt kell megtanulni, hogy egy fiatal embernek semmit sem szabad.
                            Rabszolgákat nevelnek belőlünk. Hát az államnak csak rabszolgákra van
                            szüksége, nem önérzetes, gondolkodó és okos ifjúságra?</p>
					<p>- Te ehhez nem értesz. Te tele vagy idealizmussal. Azt hiszed, minden
                            fiúban annyi önállósági vágy van, mint benned. Én már tíz éve önálló
                            pedagógus vagyok, de arra a tapasztalatra jöttem, hogy a fiúk jobban
                            szeretik, ha nem kell semmit sem kezdeményezniük, mint ha önállóvá
                            tesszük őket.</p>
					<p>- Mert így nevelték kisfiú koruk óta.</p>
					<p>- Ejnye, de kellemetlen vitatkozó lett belőled. Azt hiszem, ez a kis
                            elnökség a fejedbe szállott.</p>
					<p>Misi lehajtotta a fejét, és könnyek jöttek a szemébe. Összeszorította a
                            fogát.</p>
					<p>- Mondd csak meg, most mit gondoltál. Nem haragszom meg, akármit
                            mondasz.</p>
					<p>- Én azt gondoltam, hogy Géza bátyám nem azt mondja, amit valóban érez,
                            hanem azt, amit mint tanárnak kell mondania. Az emberek nem úgy élnek,
                            ahogy az emberi állapotuk parancsolja, hanem mindenkiből valami idegen
                            akarat szólal meg. Akárkivel beszélek, rájövök, hogy nem érdemes
                            vitatkozni, mert nem ő beszél, hanem az a társadalmi réteg, amelyikből
                            származik. A paraszt azért fukar és közönyös a közdolgok iránt, mert
                            minden paraszt az. A polgár azért spórol, mert arra nevelték, hogy neki
                            muszáj spórolnia. És egyáltalán mindenki a saját sorsának a
                            rabszolgája.</p>
					<p>- Hát te nem hiszel az egyéniségben?</p>
					<p>- Én hiszek, de látom, hogy az emberek csak arra törekszenek, hogy az
                            egyéniséget letörjék. Én éppen az egyéniségért szeretnék harcolni, de ha
                            nem lehet, mert van egy nagy bűnszövetkezet az emberek közt, hogy
                            valamiképpen fel ne szabaduljanak az egyéniségek.</p>
					<p>- És nem is lehet, mert ha az emberiség csak egymáshoz nem hasonlítható
                            egyéniségekből állana, akkor káosz lenne... Hiszen, mikor az iskolába
                            hozzák a gyerekeket, azok egyéniségek, csak a pedagógia formál belőlük
                            az állam számára alkalmas elemet.</p>
					<p>- Rabszolgákat.</p>
					<p>- Rabszolgák. Azért még nem rabszolga valaki, ha a kötelességeit elvégzi.
                            Nagyon furcsa ez az egész beszéd. Nem is értem, hol szedted. A papnak
                            papnak kell lennie, a bírónak bírónak. Minden foglalkozás megköti az
                            egyéniséget. Az egyéniségről le kell csiszolni a szögletességeket, és
                            hajlékonnyá kell tenni az embereket, hogy bele tudjanak illeszkedni a
                            társadalomba, nem?</p>
					<p>Misi makacsul hallgatott.</p>
					<p>A nagyanya már nagyon meg volt ijedve, hogy a fia homlokán azokat a
                            vésztjósló piros foltokat látta kigyúlni. Halkan és mégis keményen
                            szólott rá Misire.</p>
					<p>- Mi beszélsz, fiam, hogy mersz Géza bátyádnak ellentmondani?</p>
					<p>Misi konokul lesütötte a fejét. Összehúzta erős szemöldökeit, s maga elé
                            nézett. Oly elszánt és kegyetlen vonás volt az arcán, hogy még Géza
                            bátyja is megijedt.</p>
					<p>- Ne szóljon bele, édesanyám, itt valami sokkal fontosabb dolog folyik...
                            Én csak most látok bele ebbe a Misibe... Nagyon örülök, hogy ezt mind
                            hallottam...</p>
					<p>De Misi úgy gondolta, hogy nem örül. És nem is örülhet, mert még soha
                            ilyen ellentétbe nem kerültek. Nem is tudta, mi volt ez: háborús
                            hangulat. Transzvál pártján volt, és felháborította, hogy a bátyja
                            igazat ad Angliának, s így a hatalomnak. A hatalomnak soha sincs igaza,
                            ezt mondta ki magában. Nem is lehet igaza, mert rákényszeríti a maga
                            érdekét másokra. Az embereknek meg kell adni a lehetőséget, hogy úgy
                            gondolkozzanak, ahogy tudnak. A bátyja a Martinovits-ügyben is a
                            hatalomnak, a kormánynak, Ausztriának adott igazat. A bátyja az
                            konzervatív!</p>
					<p>Géza bácsi komolyan nézett az öccsére:</p>
					<p>- Tudod, hogy ez forradalmi gondolkozás?</p>
					<p>Misi ezt nem tudta, de most tudomásul vette és hízelgőnek találta. A
                            francia forradalomra gondolt, már olvasta Lamartine-t is, a Carlyle
                            történetét is, és magában a forradalmat valami hallatlanul szép és
                            magasztos dolognak tekintette.</p>
					<p>- Magyarországot is csak a negyvennyolcas forradalom teremtette meg -
                            mondta a foga közt.</p>
					<p>- Mit beszélsz? A negyvennyolcas forradalom nem volt forradalom. Az
                            egyszerűen szabadságharc volt, mint most Transzvál harca. Ez sem
                            forradalom. Az a forradalom, ha az emberekben valami ilyen lázadás tör
                            ki a fennálló társadalmi rend ellen. A francia forradalom, az valóban
                            forradalom volt, mert megszüntette a régi világrendet. Eltörölte a
                            királyságot és köztársaságot csinált. Felszabadított egy új társadalmi
                            réteget, a harmadik rendet, és egészen átalakította az emberek
                            gondolkozását.</p>
					<p>- De hisz ez nagyszerű - kiáltott Misi. - Most értem meg, mi a forradalom
                            és nagyszerűnek találom; ha ez a forradalom, akkor én nagyon szeretnék
                            forradalmár lenni.</p>
					<p>A bátyja irtózva nézett rá. Ő a forradalomban a rend felforgatását és a
                            rengeteg vért látta.</p>
					<p>- Nem félnél vérbe borítani a világot?</p>
					<p>- És Géza bátyám szeretné, ha ma is XVI. Lajosok uralkodnának
                            Franciaországban és az egész világon? Mert az csak bizonyos, hogy a
                            francia forradalomban nem hiába omlott vér... Az csak kilengés volt, a
                            fontos, hogy új eszméket hozott, és az egész világon bátrabban élhetnek
                            az emberek, mint azelőtt.</p>
					<p>- Azt nem lehet tudni. Békés úton is el lehetett volna érni. És
                            Franciaországban is csak úgy folyik az élet, mint nálunk, pedig itt ma
                            is uralkodnak a Habsburgok. Hiába ontották a sok vért.</p>
					<p>- Én nem akarok vért, én nem akarok gyilkosságot. Én csak azt szeretném
                            megérni, hogy az emberiség új és tisztább nézetekkel éljen. Például,
                            hogy a Segélyegyletben ne üljön a tanár úr a katedrán.</p>
					<p>Megijedt: kimondta féltve őrzött gondolatát. De az igazgató nevetett.
                            Jóízűen nevetett. Kétszer is rákezdte a nevetést, és a szivarját a jobb
                            szája sarkából a balba tette át.</p>
					<p>- Szóval te akarsz ott ülni. Minden forradalom abból származik, hogy van
                            valaki, aki a főhelyre akar ülni... Jegyezd meg magadnak, hogy a
                            magyarázat, az úgynevezett elvek csak arra valók, hogy ezt a szándékot
                            leplezzék.</p>
					<p>Misi sötéten nézett. Le van tehát leplezve, ő maga van leleplezve, nem az
                            eszméi... És mégis végre fogja hajtani a tervét.</p>
					<p>- Erről pedig tegyél le, barátocskám, mert Csapodi tanár úr nagyon rossz
                            néven venné. Pedig ő igazán szívvel-lélekkel lelkesedik az ifjúságért és
                            az Ifjúsági Segélyegylet dolgait jobban ambicionálja, mint a Piculás
                            Bank ügyeit.</p>
					<p>Elég szomorú, gondolta Misi, ha egy felnőtt ember, egy tanár, abban
                            gyönyörködik, hogy rabságban tartja a fiatalságot.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6</p>
					<p>Hirtelen megállott. Most megértett valamit:</p>
					<p>- Azért nem akarja, hogy társadalmi gyűjtést indítsak, mert nincs
                            társadalmi összeköttetése.</p>
					<p>Úgy tűnt fel, mintha villám fényében látta volna meg a tájat. Nagy,
                            kemény kép volt, ami fellobbant a szeme előtt. És kísérteties.</p>
					<p>Már részleteiben is látta az ő csodálatos életüket. Mindnyájan, az egész
                            család valami elhagyatott magánosságban élnek. Mióta az eszét tudja,
                            náluk soha vendég nem volt. Három falura is emlékezett: a legelső a
                            Tisza-parton, a kis boldog falu, nem számít. Ötéves volt, mikor onnan
                            eljöttek, nem emlékszik. De már a második falura, ahol a nagybátyjánál
                            lakott két évig, a nagyanyjával, azt jól látja. Egyszer vagy kétszer
                            megtörtént, hogy Samu vendégeket hozott. Magához hasonló
                            fiatalembereket, akik részegen jöttek és inni akartak, de a nagymama
                            kizavarta őket. Ebben a Samuban volt valami hajlam arra, hogy emberekkel
                            érintkezzék. Most is azért hagyja ott az iparoséletet, hogy a
                            feleségéből úriasszonyt csináljon...</p>
					<p>Talán a nagyanya az oka ennek a magánosságnak?</p>
					<p>Nem. A nagyanya az emberszerető volt. A harmadik faluban, ahol éltek, a
                            nagyanya valósággal közéjük hatolt a falusiaknak, s azok ragaszkodtak
                            hozzá, és jártak utána. Ott még csak tiszteletes asszony volt, s a
                            tiszteletes asszony közmegbecsülésben részesült az ő rovásukra. Az
                            édesanyja azonban valósággal gyűlölte azt, aki bejött a házba, hacsak
                            nem munkát hozott. A megrendelőkkel barátságos volt, míg el nem készült
                            a varrással, de ha az megvolt, úgy kitessékelte őket, hogy a falusi
                            asszonyok s lányok azt sem tudták, melyik lábukon menjenek már.</p>
					<p>Tehát az anyja volna az oka?... Az apjához régebben sokan eljöttek, gubás
                            parasztok, és ott megtelepedtek, míg ő a szántalpat faragta, a kicsiny
                            szobában vésővel véste ki a csapok számára a lyukakat, s a forgács
                            pattogott, és állandóan fenyegette a lámpát. De ez is csak ritkán volt,
                            mert az anyja, mint egy kis sárkány, ha elunta, a sarkára állott, és a
                            nagy buta embereket szinte seprűvel verte ki a házból. Azok nevettek
                            rajta, de megsértődtek s nem jöttek.</p>
					<p>Mikor a kollégiumos kisvárosba kerültek, s ő Debrecenből otthon maradt,
                            emlékszik holmi gyáva kísérletezésre, hogy az apja össze akarta hozni az
                            anyját a többi iparosnéval, de ez nem ment közéjük. Az egyetlen Turóczy
                            áccsal, akiből mezőrendőr-kapitány lett, tett kivételt. Ott még ő is
                            volt egyszer-kétszer, s az hasonlított egy kicsit a társasélethez. Még
                            bálban is voltak egy ízben, a nagyvendéglőben ott. De ez csak egyszer
                            fordult elő. Később az édesanyja egy özvegy diáktartó asszonnyal felvett
                            valami kevés barátkozást, de ez is csak egyoldalú volt. Kávásiné eljárt
                            hozzájuk, de az ő anyja soha, soha nem ment el azokhoz... Mért is ment
                            volna, s mikor is mehetett volna, mikor neki nem volt cselédje, és hét
                            gyerekről kellett gondoskodnia? Az ő anyjának soha nem volt egy
                            percnyi szabad ideje, állandóan munkában kellett lennie. Az a rengeteg
                            főzés, mosás, malacetetés és takarítás teljesen kimerítette, dehogy
                            lehetett őt arra rávenni, hogy külön kiöltözzék és vizitbe járjon.</p>
					<p>Ők maguk voltak sajátmaguk számára a társaság. Az anyja legjobban akkor
                            érezte magát, ha minden gyereke a közelben volt. Még azt sem bírta
                            elviselni, ha fiainak a diákbarátai eljöttek, azokon is egy-kettőre
                            kiadott: “Ne hordjátok nekem ide ezeket a kölyköket.”</p>
					<p>Egy kis családnak magános élete volt ez. De hiszen Géza bátyjánál is csak
                            ezt tapasztalja, most már harmadik éve, mióta itt él vele. Most, mikor
                            az igazgatóválasztás folyt, néha volt valami összejövetel. Konyak és
                            likőr volt az asztalon, és sok cigaretta és szivar. De a dohányfélék
                            éppen elfogytak, mire választásra került a sor, s azóta csak egyetlen
                            baráti társaság jött, mikor sorra gratuláltak a tanárok.</p>
					<p>Tehát Géza bátyjában sincs barátkozás. Ez is Isaák-vonás, mint az
                            anyjánál?</p>
					<p>A nagybátyja reggel felkelt, és hozzáfogott dolgozni. Dolgozott az
                            iskolában, az igazgatói irodában és a tanári munkát az osztályokban.
                            Délután pedig tudományos munkáját végezte az írószobában, s fordított
                            angolból egy pesti kiadónak, vagy tanulmányt írt a Budapesti Szemlének.
                            Nagyon ritkán fordult elő, hogy elment a kaszinóba, de arról igen ritkán
                            volt értesülése, hogy családokhoz, valahová elment volna.</p>
					<p>Pedig már őrá azt sem lehetett mondani, hogy a szűkös szegénység zárta el
                            az élettől. Utóvégre igazgató volt, szép fizetése, és akármerre ment,
                            kapkodtak utána a lányos szülők.</p>
					<p>Nagy léptekkel járkált a szobában le s fel. Boncolgatta s bírálta az
                            életet. Támadta.</p>
					<p>Ez nem helyes élet, ahogy a bátyja él. Csak most látta, mennyire nem
                            helyes élet, mikor szüksége lett volna arra, hogy a terveibe beállítsa.
                            Azért tiltakozott a legelső pillanatban az ötlet ellen, hogy
                            teaestélyeket vagy valamilyen összejöveteleket rendezzenek a városban az
                            úri családok, amelyeken a Segélyegylet javára gyűjtést indítsanak.
                            Szentül meg volt győződve, hogy ez jó gondolat, s a bátyja maga
                            elárulta, hogy ez megengedett és szokásos dolog, hiszen azt mondta,
                            hogy: “úgyis túlontúl igénybe vannak véve jótékonysági akcióval a
                            családok”. Ha a családok hajlandók ilyen akciókat végezni, akkor
                            elsősorban a város diákéletének felsegítésére kellene őket
                            kapacitálni... Erre nem akar vállalkozni Géza bácsi. De miért?</p>
					<p>Mi az oka annak, hogy ez a faj, az ő fajtájuk oly mereven elzárkózik a
                            társadalmi érintkezéstől?</p>
					<p>Koós tanár híres arról, hogy nála állandóan társadalmi összejövetelek
                            vannak. Minden héten többször is vacsorákat ad, ahol mindenki megfordul.
                            Igaz, Koós semmiféle tudománnyal vagy szellemi működéssel nincs
                            elfoglalva...</p>
					<p>Valami hasadás tűnt fel előtte a két fajta embertípus között: az egyik,
                            aki folyton dolgozik, saját magát lefoglalja a teljes kimerülésig, a
                            másik pedig, aki emberekkel él és emberekkel veszi körül magát.</p>
					<p>Mért kell az ő bátyjának annyit dolgoznia? Mért bonyolítja bele magát
                            egyre nehezebb munkákba az íróasztalon? Mért nem szakít időt arra, hogy
                            az embereket maga köré vonzza, és valahová vezérelje őket? A Krisztus is
                            társaslény volt. Nem vonult el a barlangokba és a pusztákba, s ha
                            odament, ott is a tanítványok serege kísérte.</p>
					<p>Igaz, nekik nincsenek rokonaik. Nemcsak a városban, de sehol a világon. A
                            szüleinek még ismerősei sincsenek, s Géza bátyjának sincsenek. Mért nem
                            választja ki azokat az embereket, akik ragaszkodnak hozzá és boldogok
                            lennének, ha minél több időt tölthetnének együtt vele?... Így nem
                            folyhat be a város dolgaiba sem, sem az egyházéba, sem az emberi
                            közösségbe.</p>
					<p>Most, hogy ő egy kis körnek elnöke lett, ellenállhatatlan vágyat érzett,
                            hogy emberekkel foglalkozzék.</p>
					<p>- Majd én változtatok ezen - mondta magában, és hozzákezdett gondolkozni
                            azon, az iskolában kik azok, akikkel a Segélyegylet dolgait jó útra
                            vezetheti.</p>
					<p>Áttért a gyakorlati politikára. Nem is tudta, mi az a politika, de
                            érezte, hogy másképp nem tehet egy lépést sem, csak ha az arra való
                            fiúkat maga köré, a saját szellemi hatása alá gyűjti és
                            fellelkesíti.</p>
					<p>Valami magasztos érzés is volt ez. Úgy tűnt fel előtte, mintha szebb és
                            jobb dolog volna emberekkel dolgozni, mint hideg elvont tudománnyal.</p>
					<p>Még ott volt a szívében a ma esti vitája a nagybátyjával. Hogy ő
                            forradalmi lény?... Ha ez forradalom, amire most is gondol, akkor a
                            forradalom az egyetlen jó és hasznos dolog a világon. Megváltoztatni az
                            emberek gondolkozását. Új eszméket találni és új eszmékre lelkesíteni
                            az embereket. Lehet ennél szebb és jobb? Kik az osztály jelesei?...
                            Pétery... Jákób... Fussbaum, Steiner...</p>
					<p>Papírt vett elő s felírta: Pétery, Pereces, Nyilas, Jákób, Fussbaum,
                            Steiner. Hat jeles egy osztályban, ez már szép.</p>
					<p>Jók: Babarczy, Rátz... furcsa, hogy ebben az osztályban több a jeles,
                            mint a jó.</p>
					<p>Elégségesek közül hasznavehetők: Kiss Pali, Langschein, Gondos Márk.
                            Esetleg Sarku. A többi nem számít. Kellenek ágyútöltelékek is.
                            Megszámlálta: tizenketten vannak. A tizenkét tanítvány?</p>
					<p>De hiszen ő is közéjük van írva... Még egyet kell kiválasztani. Soká
                            számlálgatta a neveket és a karaktereket. Nem tudott dönteni. Mindenik
                            jelentéktelen. Sebi, Suhajda, Torony András, Benghe Jani... Vámos,
                            Szabó, Gyurkó, Schwartz, Mester, Markos, Ábris és a hatszekundás Blum
                            Vilmos... Lehetetlen egy tizenkettediket találni.</p>
					<p>Újra és újra kezdte a számolást: Pétery, Jákób, Pereces... No de ez
                            furcsa fiú. Hogy lehet az, hogy egy jeles tanuló csak a sötétségben érzi
                            jól magát? Babarczy Pimpi és Rátz?... Pimpi olyan, mint egy kisbaba...
                            Rátz pedig egészen láthatatlan... Soha még a hangját nem hallotta. Elég
                            jó tanuló lenne, de szép fiú. Elegáns. Van benne valami titokzatos.
                            Olyan, mint egy elátkozott királyfi... Egyszerre ez a fiú érdekelte
                            legjobban s el is határozta, hogy holnap ez lesz a legelső, akivel
                            beszélni fog... Ki kell vallatni, meg kell figyelni, mire való?</p>
					<p>A rosszakat sem szabad elhanyagolni. A Fertő-kamarában laknak Sebi,
                            Suhajda, Torony András, Szabó... Nahát ez a Szabó, ez az istennek egy
                            különös szamara. A legnagyobb magoló, akit csak el lehet képzelni.
                            Eszébe jutott, hogy mikor a Fertő-kamarában volt egyszer, ez a Szabó
                            akkor sem szólott bele semmibe, akkor is magolt. Éjjel-nappal tanul,
                            hogy azt az elégséges osztályzatot elérje.</p>
					<p>Milyen furcsa állat is az ember. Hogy az istennek öröme telik benne, hogy
                            butákat is teremtsen, s még többet, mint okosabbakat...</p>
					<p>Most arra gondolt, hogy egyes fiúk milyen rétegből kerültek ki. Pétery...
                            Mért izgatja őt annyira ez a Pétery? Mindig rá gondol legelőször. Ez a
                            Pétery özvegyasszony fia, s nagy birtoka van az anyjának. Van vagy
                            hatszáz holdjuk, ahogy hallotta. Földbirtokos faj. Kiss Pali tartozik
                            ugyanebbe a kategóriába, de Pétery mindig jeles, mióta él, s Kiss Pali
                            mindig csak éppen megússza. Talán az a Rátz tartozik még ebbe a fajtába
                            és lehet, hogy Langschein... Bár ennek nem földbirtokos az apja, hanem
                            bankigazgató... Ezek az úri fiúk az osztályban. Csak rájuk kell nézni, s
                            már látni, hogy urak. Pétery ugyan nem sokat törődik a külsejével, de jó
                            ruhái vannak, csak előkelő parasztsággal viseli. Kiss Pali, Langschein,
                            Rátz mindig oly fessek, mintha skatulyából húzták volna ki őket.</p>
					<p>A zsidók közül kettő van gazdag: Fussbaum, a jeles és Blum Vilmos, a
                            gazdag bérlő fia, a csupa szekundás. Fussbaum olyan, mintha csak
                            véletlen lenne itt velük a gimnáziumban, már pesti jogász, csak lenézni
                            tudja ezt az egész osztályt. A hosszú Blum pedig olyan, mint egy buja
                            állat. Az arca tele van pattanásokkal, és a zsebe mindig tömve van
                            erotikus képekkel. Állandóan cukrot eszik, és hólyagos szemeivel semmit
                            sem lát.</p>
					<p>Vámos, Steiner középszerűek, Gondos Márk, Altmann és Schwartz direkt
                            mocskosak!</p>
					<p>Sebi, Suhajda, Gyurkó, Ábris parasztok. Azaz Sebi és Suhajda nem. Ezek
                            valami hivatalnok-gyerekek. De oly elszántan igyekeznek durvák és
                            közönségesek lenni. És Markos, a polgármester fia. Ez egy igazán különös
                            ember: majdnem olyan rossz tanuló, mint Blum... Vadász... Kutyái vannak
                            és puskái... Egyszer szét akart robbantani egy fatuskót, és a puskapor
                            megcsapta, azóta tele van az arca apró fekete puskaporszemcsékkel.</p>
					<p>Gyenge osztály. De úgy látszik, az emberiség általában gyengékből van
                            összerakva. - Na, majd meglátjuk, hogy holnap mi lesz. Megnézte az
                            óráját: tizenegy óra. Le kell feküdni, mert holnap is nap lesz. Még
                            ivott egy pohár vizet és lefeküdt.</p>
					<milestone n="6" unit="endSubChapter"/>
					<milestone n="7" unit="startSubChapter"/>
					<p rend="head">7</p>
					<p>Másnap reggel úgy ment az iskolába, mint egy olyan ember, aki röstelli,
                            hogy valami botrány közepébe került. Valósággal beszökött. S mivel a
                            nyolcadik osztály terme a folyosó végén volt, ahol már nem nyüzsög a
                            diáksereg, alig is látott valamit, s őt alig látta valaki.</p>
					<p>Megfigyelte magán, hogy sajnálja, hogy nem voltak fiúk a folyosón, és
                            akármennyire szemben volt is maga elé kitűzött elveivel, hiányzott neki
                            a kis botrány: az, hogy felismerjék s a háta mögött arról suttogjanak,
                            hogy ő...</p>
					<p>Az osztályban sem keltette a legkisebb feltűnést sem. A fiúk már a
                            helyükön ültek, vagy a padok tetején, de senki sem fordult meg a
                            belépésére. Vagy csak ő nem vette észre? hiszen nem mert körül sem
                            nézni, hogy azt ne higgyék, hogy vadássza a népszerűséget.</p>
					<p>Vajon ki ül az asztal tetején? Biztos, hogy egy gazdag fiú. Visszanézett.
                            Langschein ült a negyedik sorban az ablaknál, a pad asztalrészén.
                            Azonnal elkapta a szemét, hogy ne zavarja, s úgy ne tűnjön fel, hogy
                            kíváncsiskodik. Persze hogy Langschein. Ha Gyurkó vagy Suhajda ülne
                            fent, az parasztság lenne, de Langschein az más. Ez az apja pénzében
                            elbizakodva és kivételes társadalmi helyzetében mindent fumigálva ül,
                            háttal a tanári katedrának, mintha valami szalonban adomázna.</p>
					<p>Kirakta a könyveit maga elé az asztalra. Babarczy Pimpi ült mellette
                            balról, az ablak felől. Az első padban ültek ketten. Még nem is
                            köszöntötték egymást. Köszönés helyett, mintha véletlenül történt
                            volna, meglökte a könyökével Pimpit s rámosolygott.</p>
					<p>Pimpi visszamosolygott.</p>
					<p>- Szervusz, Misuci.</p>
					<p>Misi egy pillanatig tovább hagyta rajta a szemét a Pimpi arcán, s feltűnt
                            neki, hogy ennek a fiúnak már borotválkozni kellene. A füle előtti
                            hajvégződés alatt az arca már sűrűn tele van szakállszálakkal. Egész
                            “pakompart”. S úgy nézte, hogy nem nagyon mosdik ez a Pimpi. Apró,
                            fekete pontokkal van tele a szőröcskék tövén. Az orra ma nagyobb, mint
                            máskor és a szeme kisebb és kialvatlan.</p>
					<p>- Mit csináltál tegnap?</p>
					<p>- Semmit - mondta Pimpi. - Egész nap otthon voltam és aludtam. Olvastam,
                            azután újra aludtam. Azután tanultam, és elaludtam rajta.</p>
					<p>- Senkinél se voltál?</p>
					<p>- Kinél? Nem szoktam sehova se menni.</p>
					<p>- Hozzátok se jön senki?</p>
					<p>- Ki?</p>
					<p>S csudálkozva nézett Misire.</p>
					<p>- Öt éve vagyok a bátyámnál, de még nálunk senki se volt. István
                            bezárkózik a könyvei közé, és én úgy élek, mint egy patkány.</p>
					<p>- Édesatyád pap volt?</p>
					<p>- Persze. Hajdúszirokon.</p>
					<p>- Hányan vagytok?</p>
					<p>Pimpi már unta a beszédet. Vállat vont:</p>
					<p>- Mi?... Öten, három tanár, a negyedik a bíróságnál van, én meg pap
                            leszek. Haggyál tanulni.</p>
					<p>- Tegnap tanulhattál eleget.</p>
					<p>- Á, semmit. Ha az ember magába van, csak eltelik az idő.</p>
					<p>Bejött a tanár, Babarczy, a Pimpi bátyja.</p>
					<p>Felállottak, leültek. Misi nézte a tanárt, aki furcsa kényes mozdulattal
                            írta be az osztálykönyvbe a hiányzókat.</p>
					<p>Most rájött valamire. Ez a Babarczy ugyanolyan életet él, mint ők...
                            Magános fiatal tanár, tudós hajlamú. Az apja pap volt, mint az ő
                            bátyjáé. Az élete az iskola és a könyvek között telik el. Soha senkivel
                            nem érintkezik. Mire jó az ilyen ember?</p>
					<p>A tanárban valami lankadtság volt, fáradtság, unalom. Nagy szemei voltak,
                            lustán nyitotta fel, hogy körülnézzen, de Misi tudta, hogy alig ismer
                            valakit az osztályban. Gondolkozva nézett, és elkezdett magyarázni. A
                            kódex-irodalomról volt szó. Előadása monoton volt és unatkozó. Senki sem
                            figyelt rá, maga Misi álmosságot érzett, pedig neki érdekes gondolatai
                            voltak. Ez a Babarczy neki rokonszenves volt, mert mégis tudós volt.
                            Amit beszélt, arról lehetett érezni, hogy biztosan tudja. De mi az, amit
                            ő biztosan tud? Ami a könyvekben már meg van írva. Isten őrizz, hogy
                            magától tegyen hozzá valamit.</p>
					<p>Visszafordult s nézte az osztályt. Egyenként megnézte a fiúk arcát. Senki
                            sem figyelt, csak a kis Steiner. Ennek az arca sugárzott a figyelemtől.
                            Vajon mi érdekli a kódexek körül?</p>
					<p>- Te, mi a Steiner apja? - súgta Pimpinek.</p>
					<p>- Járásbíró.</p>
					<p>Járásbíró... Tehát valami afféle, mint egy tanár... Talán az apjától
                            örökölte, hogy még a kódexek is érdekeljék... Nem is tudta, hogy zsidó
                            járásbíró is van.</p>
					<p>Erről most ideája jött. Elővett egy papírt és sorra felírta rá az osztály
                            neveit. Akkor odatolta Pimpi elé:</p>
					<p>- Írd oda mindenkihez, hogy mi az apja.</p>
					<p>Pimpi rögtön hozzáfogott. Ő néha odapillantott rá s látta, ahogy a
                            legnagyobb odaadással számolgatja. Néha hátrafordult, és a mögötte ülő
                            Perecestől megkérdezett valamit, akkor azt is bejegyezte.</p>
					<p>Még az óra fele sem telt el, már visszatolta a papírlapot, és minden név
                            mögött oda volt írva az apa neve és foglalkozása.</p>
					<p>Misi sokáig nézte a listát. Akkor elkezdte rendszerezni:</p>
					<p>Nagybirtokosok: Pétery 600 hold, Kiss Pali 460 hold, Markos 300 hold,
                            Sarku 200 hold.</p>
					<p>Kisbirtokosok: Gyurkó vagy 60 hold. Ábris 16 hold.</p>
					<p>Nagybérlő: Blum Vilmos 3000 hold.</p>
					<p>Heten vannak, akiknek a szülei a földből élnek. De ezek közt a Kiss Pali
                            apja orvos, éspedig híres szemorvos, s tragikus, hogy már alig lát.</p>
					<p>Misi a hét fiút figyelte. Pétery azért olyan nyílthangú és mindenki
                            felett elnézős vidám, mert hatszáz hold nagyon nagy darab föld...
                            Pétery, Kiss Pali, Markos, a polgármester fia, Sarku és Blum, ezek nem
                            tudják, mi az éhség... Ezek mindig tele vannak cigarettával, cukorral,
                            pénzzel... Mind az ötnek van vadászpuskája vagy flóbertje. Már mind az
                            öt lányok után szalad, és mihelyt összekerülnek, azonnal hozzáfognak
                            dicsekedni a kalandjaikkal. Akár tanulnak, akár nem, meg fognak élni.
                            Pétery, Kiss Pali jogászok lesznek.</p>
					<p>Úgy engedte, hogy ezek a fiúk hassanak rá. Mily különös, a hét fiú közül
                            egyik sem szereti a könyvet. Pétery ugyan az első jeles, de csak azért,
                            mert remek feje van, soha életében nem tanult, csak minden beleragad a
                            fejébe. Kiss Pali viszont olyan, hogy kisebb gondja is nagyobb, mint az
                            iskola. Eszes és vidám fiú, de ha a tantárgyakra kerül a sor, akkor
                            megáll és tétován néz körül: még a helyesírás sem jutott el hozzá...
                            Sarku sem tanul... Minek tanuljon, ha nekik is van kétszáz hold
                            földjük?... És Blum, akinek az apja háromezer holdon gazdálkodik mint
                            bérlő, ez egy pillanatot nem szán rá arra, hogy figyeljen vagy iskolai
                            dolgon gondolkozzék. Most is úgy ül, hosszú lábait messze kinyújtva a
                            padból, és két öklét a nadrágzsebébe süllyesztve felfordult szemekkel
                            néz a semmibe. Isten tudja mit csinál gondolatban... Ez a
                            legerkölcstelenebb ember, akit életében látott.</p>
					<p>Soha egyébről nem beszél, csak erotikáról. De még arról sem, mert hallgat
                            és befelé ég. Mikor nevelője volt tavaly, egyszer kint volt náluk egy
                            napra, de rögtön visszajött. Tisztes, szigorú, kemény kis zsidóember az
                            apja, s látni lehetett, hogy még az élőfát is megfeji. Ez a kölyök meg
                            akkor is a béreslányok után futott, s azt mondják, minden héten megverik
                            valahol a határban.</p>
					<p>Még Langscheint kell hozzájuk számítani. Mi is az apja? Igen, bankár.
                            Azért van annyi pénze, hogy a földbirtokos fiúknak is imponál. Ez is
                            rossz tanuló, pedig hihetetlen eszes. Magától találja ki, amit felelni
                            kell.</p>
					<p>Milyen más a két kis parasztfiú: Gyurkó és Ábris Feri. Gyurkó fertelmes
                            csúnya, vastag orrú, nagy szájú, Ábris pedig vékony és egyenes és mind a
                            kettő oly tudatlan, mint a disznó meg a birka. Most mire lehet ezeket
                            használni a Segélyegyletben?... A gazdagok mélyen lenézik az ilyen
                            dolgokat. Nekik nincs szükségük segélyre. Év elején megveszik a
                            könyveket és beköttetik, aztán többet bele se néznek, és röstellik az
                            iskolába elhozni is. Péteryt még érteni, ha úgyis mindent tud, de Kiss
                            Pali is szégyell könyvvel végigmenni az utcán. A pedellusnál tartja a
                            könyveit, amit Langschein hozott divatba. Reggel mennek érte, s
                            behozzák, ami aznapra kell. Legfeljebb a füzeteket hajtják össze, s a
                            belső zsebben viszik haza.</p>
					<p>Lehangoltan nézte a neveket s nézett oda a neveket viselő fiúkra. Ezek
                            csak az élvezetnek élnek, a szórakozásnak. Tanulás nem számít, tudásra
                            nincs szükségük. Pétery képviselő lesz biztosan, mert mer szónokolni
                            frázisokat. Langschein bankár lesz, vagy efféle... Kiss Pali semmi se
                            lesz: el fogja verni, amit az apjától örökölt... Sarku hazamegy
                            gazdálkodni. Markos? Ez valami ispán lesz az apja földjén. Csak azért
                            taníttatják, hogy ne maradjon hároméves baka. Blum semmi se lesz: meg
                            fog hamar halni, mert nagyon tüdővészes. Az anyja mondta, hogy félti,
                            meghal, nem vigyáz magára. A kisgazdafiúk, Gyurkó, Ábris?... Ezeket
                            azért taníttatják a szüleik, hogy ne éljenek olyan nehéz életet. Talán
                            Gyurkó jegyző lesz, Ábris meg a városhoz fog bejutni a rokonság révén
                            valami kis hivatalba. Az is jobb, mint a földet túrni. Hát ez a magyar
                            föld birtokosainak a sorsa? Misi most először gondolkodott ilyen
                            alaposan a nemzet problémáiról. Hát érdemes földet s minél nagyobb
                            földet adni egy-egy családnak, hogy a gyermekeikben ennyire
                            elpusztulásra legyenek ítélve? Mi ez? Akár keresztény, akár zsidó: a
                            föld megöli az ambíciót az emberekben?... Ebben az alföldi városban
                            igazi nagybirtokok nincsenek. Ezerholdasok hiányzanak. Kisebb darabokban
                            van szétoszolva a föld. De ha Péterynek nem hatszáz holdja lenne, hanem
                            ezerhatszáz vagy hatezer, akkor csak még magasabban hordaná a fejét, és
                            még kevesebb köze lenne az országhoz s a néphez. És a többi is.</p>
					<p>Az első óra, melyen ezeket a gondolatokat hánytorgatta, teljesen csőddel
                            végződött: semmi reményt nem látott a jövőben. A nagybirtok és a nagy
                            pénzvagyon csak tönkreteszi az ivadékokat.</p>
					<p>Lehet, mondta magában, hogy az ország más vidékén másképp van. De mért
                            lenne másképp? Mindenütt a Péteryek és Kiss Palik születnek s nőnek fel
                            vidám és megelégedett s független birtokos családokban.</p>
					<milestone n="7" unit="endSubChapter"/>
					<milestone n="8" unit="startSubChapter"/>
					<p rend="head">8</p>
					<p>A következő óra közben eszébe jutott, hogy Jákóbbal, aki a háta mögött
                            ül, még csak egy köszöntést sem váltott. Azonnal hozzáment és
                            karonfogta.</p>
					<p>- Hogy lehet megszerezni a tavalyi jegyzőkönyveket?</p>
					<p>- Mire az?</p>
					<p>- El kell olvasnunk, hogy vasárnap a gyűlésen be lehessen számolni a múlt
                            esztendőről.</p>
					<p>Jákób nevetve vállat vont.</p>
					<p>- Biztosan Csapodinál vannak. Ő őriz mindent.</p>
					<p>- Kérd el tőle. Te vagy a főtitkár. Szükséged van a múlt évi
                            iratokra.</p>
					<p>- Te vagy az elnök. Kérd el te.</p>
					<p>Misi megérezte, hogy ez nem akar neki engedelmeskedni.</p>
					<p>Nagyon meg volt lepve, és megfájdult a szíve. Hát az, hogy valaki elnök,
                            nem jelenti azt, hogy a tisztikar azonnal legkisebb intését is
                            fogadja?...</p>
					<p>- Az én véleményem az, hogy ha én mint elnök megyek hozzá egy ilyen
                            semmiséget kérni, abban ő mindjárt gyanítani fog... A főtitkárnak
                            azonban minden indokolás nélkül joga van a tavalyi jegyzőkönyveket
                            elkérni, hogy megtanulja, hogy kell azt megcsinálni.</p>
					<p>Evvel hátat fordított Jákóbnak. Később látta, hogy Jákób nagyon
                            rosszkedvű, s Perecest fellökte.</p>
					<p>Különösen fájt neki, hogy az első visszautasítást éppen Jákóbtól kapta.
                            Tegnap este még szorosabbra fűződött közte és Jákób között a viszony,
                            úgy érezte. Azzal, hogy elment hozzájuk, s szóba sem hozta az
                            elnökséget, egy olyan bizonyságot tett a barátságról, amit Jákóbnak
                            éreznie kell. Ha nem érzi, akkor nem szereti úgy őt, ahogy ő
                            szereti...</p>
					<p>Kiment a folyosóra. Nem volt rá semmi oka, de nem akart egy teremben
                            maradni Jákóbbal. Nem haragudott rá, hanem fájt.</p>
					<p>Jákóbnak már azt méltányolnia kellett volna, hogy ő már hétfő reggel
                            hozzáfog az akcióhoz.</p>
					<p>Végigment a folyosón, s a lépcsőházban meglátta a kis szoba ajtaját.
                            Megdobbant a szíve. Ez az a szoba, amit el akar kérni a Segélyegylet
                            számára. De ezzel sem lehet sietni. Ha most azonnal kéri, akkor a bátyja
                            mint igazgató meg fogja tagadni. Érdemeket kell szerezni rá. Ha már lesz
                            valami célja, hogy a szobába beköltözködjék, akkor nem tagadhatja meg.
                            De ha még annyit sem tud elérni, hogy a főtitkára beszerezze a tavalyi
                            iratokat, akkor mit csináljon?... Mindenütt ő legyen a rossz?... Nem,
                            mintha félne tőle, hogy Csapodinak szóljon, de hát ez nem az ő dolga, s
                            ő nem is akar úgy dolgozni, hogy minden lében kanál legyen, hanem úgy,
                            hogy mindenkivel elvégeztesse a maga dolgát.</p>
					<p>A folyosón szembetalálkozott egy fiúval, aki nagyot köszönt neki. Az első
                            percben nem is ismerte meg, de hamar rájött a fiú bizalmas
                            mosolygásából, hogy ez Keresztes Péter a hetedikből, akit olyan
                            lelkesedéssel választottak meg pénztárnoknak.</p>
					<p>- Szervusz - szólott neki és hozzásietett.</p>
					<p>Még bántotta is, hogy olyan melegen sietett hozzá. De Keresztes köszönt
                            előre, és arcán látni lehetett, hogy szolgálatkész.</p>
					<p>Az is nagy dolog volt, hogy szervusszal köszöntötte. Ebben az iskolában
                            nem volt szokás, hogy tegezzék egymást különböző osztályú diákok. Még az
                            egy osztályban levők is magázták egymást, csak akkor tegeződtek meg, ha
                            bensőbb barátkozás indult meg köztük. Ő azonban ezt egy politikai
                            tegezésképpen adta le: az egy párton s pláne egy tisztikarban levők
                            kell, hogy olyan viszonyban legyenek egymással, hogy tegezzék
                            egymást.</p>
					<p>Kezet fogtak. Keresztes elég tisztességes volt, hogy nem sietett
                            visszategezni a nyolcadikost, aki elnöke volt.</p>
					<p>- Mi újság a hetedikben? - kérdezte Misi.</p>
					<p>Keresztes nevetett:</p>
					<p>- Semmi.</p>
					<p>- Nagy ünneplés volt?</p>
					<p>Keresztes újra nevetett.</p>
					<p>- Á, ezek nem is veszik az ilyet észre. A mi osztályunk nem olyan, mint a
                            nyolcadik. Ezek itt nagyon fád fiúk.</p>
					<p>Misi kutatva nézett a Keresztes szemébe. A fiú magasabb volt nála. Szép
                            fiú volt. Talán azért népszerű, mert szép gyerek. Jó tornász is.
                            Emlékszik, hogy valamiben kitűnt a tornában a múlt évi vizsgán, de ő nem
                            volt tornász, s nem emlékezett, mi is volt az.</p>
					<p>- Tornász vagy, ugye?</p>
					<p>- Igen. Vívok, futok, úszok.</p>
					<p>- Mi volt a vizsgakor?</p>
					<p>- Futás.</p>
					<p>- Aha... Hova való vagy?</p>
					<p>- Biharkeresztes.</p>
					<p>- Igen?... - s nem tudta, miről nevezetes ez a falu. - Mi az
                            édesapád?</p>
					<p>- Járásbíró Biharkeresztesen.</p>
					<p>- Hát az város?</p>
					<p>- Nem éppen. Nagy parasztfalu. De van egy kis járásbírósága.</p>
					<p>Csengettek. Újra sietve kezet fogtak, s elváltak.</p>
					<p>- Vasárnapra el kell készítened a múlt évi pénztári kimutatást - szólt
                            vissza Misi -, addig még találkozunk. Majd ha a főtitkárnál lesznek a
                            jegyzőkönyvek és az iratok, összeülünk és megbeszéljük.</p>
					<p>Keresztes meghajlott és vidáman elsietett.</p>
					<p>Ez nem tetszett Misinek: hogy otthagyta őt. Azért ez a Keresztes nem
                            olyan, mint a földbirtokos fiúk. Komolyabb és egyszerűbb, de
                            tagadhatatlan, van benne valami elkapatottság. Ez sem küzdő ember.
                            Sohase kellett neki a létért harcolni.</p>
					<p>Ahogy belépett az osztályba, rájött, kihez hasonlít... Rátzhoz.</p>
					<p>Onnan jött rá, hogy meglátta Rátzot, ahogy ott magánosan, elegánsan és
                            nyugodtan ült a padjában.</p>
					<p>Azonnal hozzásietett.</p>
					<p>- Mondja, kérem, nem volna kedve benne lenni a Segélyegylet
                            bizottságban?</p>
					<p>Rátz ránevetett. Különösen piruló arca volt. Barna arcúaknál az elpirulás
                            egészen más, mint a gyenge fehérbőrűeknél, bíboros árnyalata van és
                            foltosan terjed.</p>
					<p>- Ha megválasztanak.</p>
					<p>- Péteryt gondolom a másik tagnak. Maguk ketten... Minden osztályból csak
                            kettő lehet.</p>
					<p>Rátz meghajtotta a fejét.</p>
					<p>- De mit tudok én tenni?... Nem vagyok idevaló.</p>
					<p>- Tudom. De nem tudom, hova.</p>
					<p>- Sehova. Magyarországra.</p>
					<p>- Nem is tudom, mi az édesapja.</p>
					<p>- Apa?... Kúriai bíró... de elváltak a mamámmal... A papa Pécsett él, a
                            mama Budapesten.</p>
					<p>- Akkor maga hogy került ide?</p>
					<p>- Nem tudom. A papa ide utalt be. Kikeresett egy olyan várost, amihez
                            semmi köze a mamának. Hogy minél kevesebbet lásson a mama.</p>
					<p>Misi csodálkozva nézett a fiúra. Ez is magasabb volt nála, s így egészen
                            közelről nagyon szép fiú. Ha az ember messziről nézte, nem is volt olyan
                            szép. Szép, íj alakú szája volt, de az orra kicsit rendetlen formájú. Az
                            arca azonban hosszúkás volt és sima. Már a bajusza serkedezett, s sötét
                            volt, mintha piszkos lett volna. Ha megnő a bajusza, szép fiú lesz.</p>
					<p>- Majd beszélünk róla - mondta, és helyre sietett, mert bejött a
                            számtantanár.</p>
					<p>Ez a tanár, Kotor Áron, a legfélelmesebb volt valamennyi tanáruk közt.
                            Félszemű volt, és már nem olyan fiatal, mint a többi. Családos ember
                            volt és igen szigorú.</p>
					<p>Ezen az órán nem lehetett semmivel sem foglalkozni. Figyelni kellett,
                            mert a tanár állandóan szemmel tartott mindenkit, s össze-vissza hívta
                            fel a fiúkat, hogy a saját füzetükben együttesen végzett számításokat
                            folytassák. A kamatoskamat-számítást tanulták. A kezelésében hihetetlen
                            fárasztó és ellenszenves dolog volt ez a kamatszámítás. El nem lehetett
                            képzelni, hogy akinek pénze van a bankban, hasonló keserves és unalmas
                            számításokba bocsátkozott volna.</p>
					<p>Misi el is gondolta, hogy ez a kérdés az élet kérdése. Hogy lehet az,
                            hogy a tanár egy pillanatra sem hivatkozik rá, hogy erre szükség lehet
                            még az életben?</p>
					<p>De csak a számokra gondolt és arra, hogy sarokba szorítsa a felelőket.
                            Valószínűleg neki sem volt soha életében szüksége, hogy kamatokat
                            számítson. Volt vagy öt gyereke, s a tanári fizetéséből aligha tehetett
                            félre valamit. Mivel semmi gazdasága vagy vállalata nem volt, hát
                            üzletileg sem volt szüksége rá, hogy a kamatokkal foglalkozzék. Csak
                            villogott a félszeme, s sötét arcán düh volt, ha valaki tévedett. Durva
                            szavakat szeretett használni: “Maga hülye. Hogy lehet egy ember ilyen
                            ostoba? Tökfejű.” De senki sem mert ellentmondani vagy kikérni
                            magának.</p>
					<p>Az izzadság csurgott a “tökfejűek” arcáról, mire vége lett a példátlanul
                            unalmas órának.</p>
					<p>- Mi volt ennek az apja? - kérdezte Pimpit.</p>
					<p>- Kovács.</p>
					<p>Misi meghökkent, s egy kis rokonszenv támadt benne. Szerette az
                            iparosokat, s valósággal sorstársakat keresett az iparosgyerekekben.
                            Kovács volt a tanár úr apja? - nézett rá, s a titkos jeleket kereste
                            rajta. Igazán ő maga is olyan volt, hogy könnyen el lehetett volna
                            képzelni, hogy bőrköténnyel és nagy pöröllyel veri az üllőn a vasat.
                            Erős ember volt, vaskos ember, fekete ember. Kopaszodó homloka kerek
                            volt, s bal szemét mintha a kipattant szikra égette volna ki. Ki volt
                            folyva ez a szem, s csak az üres ürege maradt. A tanár bőre zsírosan
                            fényes volt, nem volt kövér, de azért dagadt és megfeszült rajta a bőr
                            és a ruha. Még sose látott senkit Misi, aki az apja mesterségébe úgy
                            belepászolt volna, mint ez a tanár. Jól tudta, mi a kovács. Samu bátyja
                            is gépészkovács volt, és két évet töltött nála, s a kovácsműhely égett
                            vas- és szurokszagát, az alkonyatban a sűrűn pattogó szikrák képét, a
                            sötét boszorkányműhely sötétségét szerette.</p>
					<p>És lehet, hogy a tanár úrnak is sokat kellett küzdenie, míg eljutott a
                            tanári katedráig. Talán még azóta is. Nem emlékezett, hogy valaha is
                            szóba került volna az igazgatóválasztás idején a neve, nemcsak jelölt
                            nem volt, de még a szavazata sem számított. Koós-párti volt, és náluk
                            reá még a legjobb barátok sem számítottak. Vajon miért volt ez
                            Koós-párti?</p>
					<p>Még mindig nem csengettek, de a felelés veszedelme elmúlt, mert Kotor
                            tanár úr - még a neve is olyan igazi kovács-név - ha egy fiút kicsípett,
                            azt aztán puhára kalapálta. Odahajlott Pimpihez.</p>
					<p>- Hát a Koós tanár úr apja? Mi volt?</p>
					<p>- Az is iparos volt. Szitakészítő.</p>
					<p>Misi elkezdett nevetni. Ilyen régi mesterség. Ilyet ő már nem is látott.
                            Szitakészítő. Az nagyon babra munka lehet. Ő azt hitte, a szita magától
                            terem, sose gondolt rá, hogy csinálják. Hogy is kell a szőrt
                            belehúzgálni a szitába. Az lószőrből készül...</p>
					<p>- Hát Csapodinak mi volt az apja?</p>
					<p>- Pap. De a nagyapja kisparaszt volt.</p>
					<p>Ezt is meghatónak találta. A régi parasztok szorgalma volt hát még ma is
                            ebben az emberben, és az apja papi fellengzős modora... Ez is az
                            ellenpárttal tartott Géza bátyjával szemben, de nem volt olyan
                            sziklaszilárd ellenség. Ez már mind a két pártra kacsingatott. Az este a
                            Géza bátyja jót mondott róla, hogy szorgalmas és nagyon lelkesedik az
                            ifjúságért s a Segélyegyletért. Mit ér ez a lelkesedés, ha csak az
                            vele a célja, hogy elfojtson minden szabad törekvést.</p>
					<p>Végre csöngettek.</p>
					<p>Mindenki fellélegzett és ujjongva kiáltott fel.</p>
					<p>- A kovács keménykezű - mondta magában Misi és nevetett. Már ő ettől a
                            perctől kezdve egészen új megvilágításban látta a tanár urat.</p>
					<p>Elővette a jegyzékét, és megnézte, ki van kisiparos-gyerek az osztályban.
                            Nem volt más, csak Torony András, akinek az apja kőmíves volt, Altmanné
                            szappanfőző, és Gondos Márk, akinek kárpitos és festő volt az apja.
                            Torony András meglepte: olyan is volt mindjárt neki, mint egy langaléta
                            kőmíveslegény. Altmann szappanfőző? Ezt sem ismerte, ezt a foglalkozást.
                            Nagyon furcsa lehet. Gondos Márk is jobban otthon lenne a létrán, mikor
                            a tapétát csirizelik és felragasztják a falra, mint itt. Mind a három
                            nagyon rossz tanuló volt.</p>
					<p>Altmann ment el mellette. Altmann felelt is számtanórán. Ránézett, s azt
                            mondta:</p>
					<p>- Jól megkínoz bennünket ez a Kotor.</p>
					<p>Altmann azon a vastag basszushangján:</p>
					<p>- Ez egy marha. Be kellene főzni az üstbe.</p>
					<p>Misinek nagyra nyílt a szeme. Csak egy szappanfőző fiának jut eszébe
                            ilyen: valakit befőzni a szappanfőzőüstbe... Nevetni kezdett, de nem
                            merte kimondani, hogy jó szappan főne belőle, mert félt, hogy Altmann
                            személyes sértésnek veszi. Egy iparos fia, ha már érettségiző, jogosan
                            sértésnek venné, ha valaki tudomására adná, hogy ő csak egy szappanfőző
                            fia.</p>
					<p>- De tegnap megcsináltam a választást, mi? - nyúlt át a fiúkon keresztül
                            Gondos Márk.</p>
					<p>Misi megállott, s már nem pirult el. Hirtelen feltalálta magát:</p>
					<p>- Azt mondja meg - szólt magázva -, honnan vegyünk pénzt a
                            Segélyegyletnek?</p>
					<p>- Bált kell rendezni - válaszolt Gondos Márk.</p>
					<p>Misi egész megdöbbent, hogy ez neki nem jutott eszébe. Fussbaum állott
                            meg mellettük, mert nem tudott átmenni a padok közt, hogy csoportosulás
                            volt.</p>
					<p>- Ez nagyon helyes. A télen rendezni kell egy nagyszabású ifjúsági bált.
                            De nagyszabásút. A Nagyvendéglő összes termeiben. Nyomatni nagyszerű
                            meghívókat. Bálrendező bizottságot, de nemcsak neveket, hanem aktivitást
                            belevinni. Abból lehet pénzt csinálni.</p>
					<p>A kis Steiner is ott ült a második pad szélén, az is odaugrott.</p>
					<p>- Egyebet nem engednek - mondta szaporán, és cvikkeres orrát közéjük
                            fúrta, s furcsán gyerekesen emelte fel az arcát. - Az ifjúsági bált
                            még Kalocsán is megengedik, és itt nem volt tavaly.</p>
					<p>Misi egyszerre úgy látta, hogy a zsidó fiúk veszik körül, már szinte
                            kényelmetlen volt. Ahogy körülnézett, mind a hét zsidófiú ott volt. Még
                            Blum is odaállott, s amerikai mogyorót rágcsálva hallgatott.</p>
					<p>Egyszerre valamennyien beszéltek, a szemük csillogott, s már Misivel nem
                            is törődtek, egymással vitatkoztak, és magyarázták a bál jelentőségét és
                            a végrehajtás módozatait.</p>
					<p>- Én is úgy gondoltam - mondta Misi.</p>
					<p>Már kénytelen volt ennyivel fenntartani az elnöki tekintélyt.</p>
					<p>A nehézkes gondolkodású keresztény fiúk lassan megértették, miről van
                            szó, s egyszerre átterjedt a bentlevőkön, hogy: Bál lesz. Ezt jól kezdi
                            Nyilas. Ez egész jó idea. Tavaly Balajthinak nem jutott eszébe.</p>
					<milestone n="8" unit="endSubChapter"/>
					<milestone n="9" unit="startSubChapter"/>
					<p rend="head">9</p>
					<p>A latin órán megint volt idő gondolkodni. Józsiás tanár úr olyan ember
                            volt, aki mindent megtett, hogy az igazgató öccse valamiképpen zavarba
                            ne jöjjön. Ez volt a bátyjának a legnagyobb párthíve és kortese. Misi
                            azt gondolta róla, hogy ő a bátyja helyében nem fogadná el a
                            szívességét, mert ez egy teljesen komolytalan ember. Kompromittáló a
                            barátsága. Nem is tudja voltaképpen mért? A külseje és a modora
                            ellenszenves. Hosszú, hegyes orra van, a cvikkerje fekete zsinóron lóg,
                            s minden pillanatban leveszi, megtörli s felteszi. Ilyenkor az orrát
                            felhúzza, mintha valamit szimatolna. S olyan károgó hangja van, kicsit
                            az orrából beszél, s affektáltan. És ugrál, mint egy szarka, s jó
                            latinista ugyan, de nem tud tanítani, s nem tud valamit megértetni, mert
                            minden pillanatban másutt van, nem a kérdésnél.</p>
					<p>Mi lehetett ennek az apja? Inkább ez származhatott egy szitakötőtől... -
                            s nevetett magában, mert ez nem egy szitát kötő mestertől származik,
                            hanem a szitakötő nevű szárnyas bogártól.</p>
					<p>- Mi volt az apja? - hajlott Pimpihez.</p>
					<p>Ez visszasúgta:</p>
					<p>- Mi közöd hozzá?</p>
					<p>- Ennek volt szitakötő az apja - súgta tréfásan Misi.</p>
					<p>Pimpi megértette, s nevetett. Aztán megmondta:</p>
					<p>- Ügyvéd.</p>
					<p>Ez nagyon váratlanul hatott Misire. De azonnal elhitte, hogy úri gyerek
                            lehetett kicsi korában. Az most is tagadhatatlan, hogy úri megjelenésű.
                            Szép nyakkendője van, de nem sokat törődik magával. Mindig aggodalmasan
                            tiszta és a kézelőjét folyton húzogatja, rázogatja: ezt is fiatal
                            korában szokhatta meg. Most meglátta Józsiáson, hogy az egy
                            elkényeztetett kis úrfi lehetett. Az anyja becézte, és mivel olyan kis
                            szeleske volt, mindent megbocsátottak neki. Örültek, mikor tanár lett:
                            ott jó helyen lesz. Kényelmes állás, biztos fizetés... Ügyvédnek nem
                            lett volna jó, mert csak elrontotta volna a bírók előtt az ügyet a
                            kapkodásával és zavaros beszédével. Arra jó, hogy egy életen keresztül
                            rontsa a gyerekeket. Ettől soha senki semmit nem tanult. Még jó, hogy
                            latint tanított, amire nincs szükség.</p>
					<p>Tehát ez is a hivatalnokgyerekek közé számítható. Kik is vannak
                            hivatalnok fiúk köztük?</p>
					<p>Itt van Rátz Kálmán, Babarczy. Perecesnek az apja mérnök, ez is mintha
                            hivatalnok lenne. Steiner apja járásbíró. Ezek csakugyan valamiben
                            hasonlítanak. Nem olyan hencegők, mint a földbirtokos fiúk, de elegánsak
                            és civilizáltak.</p>
					<p>Aztán itt vannak a kishivatalnokok gyermekei: Jákób tanító fia, Szabó
                            jegyzőé, Sebi végrehajtóé, Suhajda telekkönyvi iktató és Mester
                            bankhivatalnoké.</p>
					<p>Ezek már nem elegánsak. Olcsó, de jó ruhákban járnak. Valamennyien egy
                            ruhában vannak örökké. Persze, ez az a réteg, ahol a fiú egy fekete és
                            egy szürke vagy barna ruhát kap és három rend fehérneműt, s avval mehet
                            az egyetemre. Ez az a tisztes szegénység. Annyi van, hogy nyugodtan és
                            meglehetősen nélkülözve megéljenek, de a legcsekélyebb luxusra sem
                            telik. Ezek a szorgalmasak, a magolók. Díszpéldány Szabó, a szörnyű
                            magoló, aki belesoványodik az örökös sikertelen tanulásba. De azért
                            Sebi és Suhajda is magol, ha tagadják is. Úgy látszik, ezek otthon
                            megijedtek az élettől, s tudnak magukon uralkodni, hogy a rossz
                            hajlamaikat legyőzzék, és tanulnak, tanulnak rendületlenül, hogy
                            valamivel jobb sorsot vívjanak ki, mint a szüleiké.</p>
					<p>Nagyon teszett neki, hogy milyen szokatlan dolgot talált ő ki ma. Az már
                            régi gondolata volt, hogy az emberek a családi és társadalmi környezet
                            hatása alatt állnak, illetőleg ő arra jött rá, hogy az emberek nem azt
                            mondják, amit maguk gondolnak, hanem amit abban a körben mondani szokás,
                            amiben élnek. Ez egy kicsit más, mint a miliőelmélet: az természetes,
                            hogy mindenki hatása alatt van a környezetének, de azért még nem kellene
                            szó szerint ismételni, amit az apja vagy ismerősei mondanak. Az ő
                            gondolata még messzebb megy, mint a miliőelméletben Taine, akit már
                            olvasott. Mikor Altmann azt mondja: Be kellene főzni szappannak...
                            nyilvánvaló, hogy az apja mesterségéből veszi a képet... Mért is ne
                            venné? Ő csak két órával ezelőtt jött el hazulról, ahol ott állanak a
                            szappanfőzőüstök...</p>
					<p>Inkább most egy másik gondolaton kezd tűnődni:</p>
					<p>Mi az oka, hogy ő nem merte megmondani Altmann-nak, hogy tudja, hogy az
                            apja szappanfőző.</p>
					<p>Mért sértés ez?</p>
					<p>Péterynek minden pillanatban el kell árulni, hogy az ember tudja, hogy ő
                            földbirtokos gyermeke. Kiss Pali meg volna sértve, ha mindenki
                            minduntalan nem mondaná, hogy: Hja, neked lehet...</p>
					<p>Tehát itt valami nagyon fontos dolog van a mélyben. Az emberek értékelik
                            az egyes társadalmi foglalkozásokat. Vannak olyanak, amiket dicsőség
                            gyakorolni, és van, amit szégyen. És a fiúk egymást nem aszerint
                            tisztelik, hogy valaki a maga erejéből milyen helyet vívott ki az
                            iskolai osztályzat alapján, hanem aszerint, hogy mi az apja. Kiss Pali
                            nagyon gyenge tanuló, de senkinek sem hízelegnek annyit, mint neki.
                            Kedves fiú, szó sincs róla. Aranyos, tele van tréfával, folyton
                            nevettet, és ő maga is harsányan tud kacagni a saját tréfáin - de azért
                            mégiscsak annak köszönheti a sikerét, hogy a híres és gazdag orvosnak a
                            fia. Még Blum is, aki igazán a legrosszabb nemcsak az osztályban, de az
                            egész intézetben, semmiféle megvetést nem kap emiatt, sőt természetesnek
                            veszik, és elnézik neki s helyeslik, hogy azért évről évre átengedik, s
                            még egy osztályt sem kellett megismételnie. Háromezer holdon bérlő az
                            apja. Elfogadják, hogy egész szekér búzát szállít az apja annak a
                            tanárnak, akinél négyesre áll a fia. Tavaly még az igazgató is elfogadta
                            lakónak. Száz koronát fizetett. Pedig egy segédtanár fizetése csak
                            hatvanhat korona hatvanhat fillér s ebből levonják a bélyeget.</p>
					<p>És aki nem olyan jeles fejű, mint Pétery, és nem olyan kedves és
                            szellemes, mint Kiss Pali, az maga vonul el valami olimpuszi magasságba,
                            s gyenge bizonyítvány mellett lenézi az összes jó tanulót, akinek nincs
                            a zsebében annyi pénz, mint neki: ilyen ez a Langschein, aki azonfelül
                            még nem is törvényes gyerek. Ezt egy szegény ember gyermekénél olyan
                            szégyennek tekintenék, hogy nem is merne vele szóba állani senki. No,
                            de Langschein százkoronást váltat a pedellussal, a szegény kis Kátai
                            beszaladja az egész várost, míg felváltják neki valahol, és ezt a
                            németet úgy respektálja, mintha nem is diák volna, hanem valami álruhás
                            nagyúr.</p>
					<p>Ezeknek nem kell Segélyegylet. A legnagyobb kitüntetés, ha egyáltalán
                            tudomást vesznek róla. Ők nem szorulnak rá, ők csak adhatnak, s aki ad,
                            az nagyon büszke és megkívánja, hogy hízelegjenek neki, és nagyon is
                            tudomást vegyenek róla, hogy az apjuk kicsoda és micsoda.</p>
					<p>Azelőtt, a kisebb osztályokban, ez nem volt ennyire kifejlődve. Ő jól
                            emlékszik még Debrecenre, ott Orczy egyedül képviselte ezt a
                            legmagasabb úri rendet. Orczynak Gyéres tanár úr úgy hízelgett, úgy
                            becézte, mint valami virágot az osztályban. Mintha az Orczy jelenléte
                            tette volna elviselhetővé azt, hogy neki, az elegáns embernek be kell
                            járnia órára és a sok büdös kisgyereket kellett szagolnia.</p>
					<p>Talán csak ő eddig nem figyelt annyira erre a dologra. Ő nem tartozott
                            soha a becézettek közé. Neki már Debrecenben meg kellett tanulnia, hogy
                            az apja ács, s ez valami szégyen. Ő még ma is megtagadja az apját,
                            minden percben, mint Péter a Krisztust: Mire a kakas megszólal,
                            háromszor árulsz el engemet... El is árulta. Hangosan kijelentette a
                            római katonák előtt, hogy nem ismeri ezt az embert.</p>
					<p>Ő ma nagy dologra jött rá, de ezt nem is meri senkinek elmondani. Arra
                            jött rá, hogy az iskolában és valószínű az egész életben egészen mást
                            becsülnek az emberek, nem azt, amit az egyéniség jelent, hanem a “földi
                            vagyont”.</p>
					<p>Hát itt vagyunk a témánál: a vagyon az, amit az emberek elismernek, s már
                            a diákkorban mindennél jobban becsülnek.</p>
					<p>De hisz ebben nincs semmi újság, s mégis meglepi.</p>
					<p>Eddig ezt rágalomnak tekintette. Lelke mélyén annyira tele volt az emberi
                            értékek, a lelki értékek tiszteletével, hogy azt hitte, az aranyborjú
                            imádata mégiscsak bibliai kép. Ma már az nincs úgy. Annyi ezer év óta az
                            emberiség fejlődött, s most zúgó lélekkel kénytelen konstatálni, hogy
                            magában áll ezen a területen... Eddig legalább Jákóbban bízott, de
                            tegnap nagy csalódás volt, hogy Jákóbnak is a vagyongyűjtés a
                            legfontosabb életreménye... Azért akar tudós lenni, hogy a tudomány
                            segítségével földet szerezzen, mint a szülei s a testvérei.</p>
					<p>Hogyan? Hát az emberek jobban bíznak a pénzben és a vagyonban, mint a
                            lelkükben felhalmozható értékekben? Ez csak szerszám nekik arra, hogy
                            valami nagyobbat és becsesebbet, “földi kincset” szerezzenek?</p>
					<p>S ez komoly dolog, hiszen ő maga is azt akar szerezni a Segélyegyletnek.
                            Pénzt. Minél hamarabb s minél többet. Pénz nélkül nem vehet tankönyvet,
                            írószert, nem adhat ruhasegélyt... pénz nélkül nem fizetheti ki azoknak
                            a tandíjhátralékát, akik nem tudják maguk megfizetni...</p>
					<p>Íme ő, aki lelke mélyén lenézi és valósággal fölöslegesnek akarná
                            tekinteni a pénzt - most kénytelen a pénzgazdálkodás alapjait
                            felfedezni.</p>
					<p>Ez az egész mai tanulmányozása azért indult meg, mert tisztán kell
                            látnia, hogy melyik fiú miben lehet segítségére a pénz szerzésében?...
                            Mindazokat, akiket eddig szeretett, el kell ejtenie... Jákób, hiába van
                            tele tudós hajlamokkal, nem jó segítség. Jákób nem használható, mert
                            neki egyéni céljai vannak. Ezt eddigi vitáikban nem vette észre. Jákób
                            nem irigyli a gondolatait másoktól s tőle: de irigyli a legcsekélyebb
                            munkát is, amivel másnak segítségére jöhetne, mert a tanár előtt nem
                            akar hátrányos színben feltűnni: neki nem hasznos, hogy a tanárral
                            szembeszálljon, vagy gyanús szerepet vigyen: fél, hogy a tanár
                            haragjában megvonja tőle a jelest, pedig neki jelesnek kell lennie a
                            vallástanból is, ha jövőre az egyetemen tandíjmentességért
                            folyamodik... Jákóbnak megvan már a maga célja, pénzt ér neki a
                            kalkulus. Ő tehát föltétlenül és bármi áron meg fogja szerezni a
                            jeleseit. Jákób már kitűzte maga elé a saját nagy célját, és halad előre
                            lépésről lépésre, s ha kell, bármely pillanatban a tanár mellé áll vele
                            szemben. Jákób tud tanulni, szeret is tanulni s megvannak a saját
                            véleményei és gondolatai: de ezeket alárendeli a nagyobb célnak, a
                            pénzkeresetnek.</p>
					<p>Mikor Pimpire kellett szavazni, ő felállott, de senki sem állott fel
                            vele. Pimpi is olyan fiú, aki szeret olvasni, tanulni, szeret elmélázni
                            gondolatokon. De be kell látnia, hogy Pimpi valóban teljesen
                            hasznavehetetlen az ő céljai elősegítésében éspedig azért, mert ez egy
                            olyan fiú, aki előtt a pénz gondolata még nem is vetődött fel. Ezen a
                            téren egészen tehetetlen. Mindene megvan. A bátyjától megkap mindent,
                            amire csak szüksége van. De soha például tanítást nem vállalt, pénzért
                            dolgozatot írni, mint Jákóbnak, eszébe sem jutott. Pap lesz, és mindig
                            meg fog élni, de soha önálló munkát a pénzért nem fog végezni. Babarczy,
                            mint a bátyja. Az sem képzelhető el, hogy csak egy lépést is tegyen a
                            pénzért. Az ő nagybátyja, az igazgató, szakadatlanul dolgozik. Fordít,
                            tanulmányokat ír, cikkeket csinál, a helybeli lapot szerkeszti, tanári
                            munkát végez, minden pillanata munkával van lefoglalva, hogy az
                            adósságait törlessze és a rokonain segítsen. Már egyetemi hallgató
                            korában sok pénzt keresett, néha elmeséli, hogy több volt a jövedelme
                            egyetemista korában, mint most tanár és igazgató korában... Ez biztosan
                            a parasztvér. A paraszt csak a pénzért műveli a földet, s adja el a
                            terményeit. A Babarczyak már ki vannak tenyésztve egy finomabb és
                            idealistább fajjá.</p>
					<p>A kis Steinert mindig szerette, mert abban is szellemi embert érzett.
                            Állandóan tele van vitaanyaggal. Tisztán absztrakt problémákkal
                            foglalkozik. A tananyag senki számára sem olyan jelentékeny, mint neki.
                            Egy latin szerkezeti kérdésen éppen úgy el tud vitatkozni, mint egy
                            matematikai feladaton vagy történelmi tételen. Nem megy túl azon a
                            kereten, amit a tankönyv megad, de azt alaposan és jól akarja ismerni,
                            és körömszakadtáig tud vitatkozni, míg csak be nem bizonyítja, hogy neki
                            van igaza... De Steinert a Segélyegylet dolgaiban semmibe sem lehetne
                            használni: ez nem érdekli... Nem érdeklődik a pénz iránt. Már az apja
                            is, zsidó létére járásbíró lett, s bizonyára egészen más fajta
                            járásbíró, mint a Jákób bátyja. Egész bizonyos, hogy ennek a fajtának
                            eszébe sem jutott, hogy a parasztok pörös földjeit olcsón
                            összevásárolja. Ezt abból következteti, hogy Steiner alapjában véve
                            szűkösen él. Elég csinosan van öltözve, de még sose látta, hogy tízórait
                            vásárolt volna, és ócska könyveket használ. De Segélyegyletről vele
                            beszélni sem lehet. Az neki idegen...</p>
					<p>Szóval ő most, mint elnök, kénytelen csak azokra gondolni, akiket lelke
                            mélyéből idegeneknek tekintett... Pétery, Kiss Pali, Fussbaum... Ma is
                            nagyon rosszul tette, hogy egy kis belső rokonszenv miatt Rátznak
                            ajánlotta fel, hogy a bizottságba beveszi. Rátz sem alkalmas erre. Maga
                            megmondta, hogy nem ide való. Tehát érzi, hogy nem tud segíteni.</p>
					<p>Ha igazságos akar lenni, nem vehet be a bizottságba mást, csak Péteryt és
                            Fussbaumot. Péteryt azért, mert a leggazdagabb és a legeszesebb. A
                            Pétery nevére mindig szükség van. Ha bált csinálnak, akkor pláne. Pétery
                            nélkül el sem lehet képzelni, hogy bálrendezőség legyen. Fussbaummal
                            ugyanígy van. Ez annyira anyagi gondolkozású ember, hogy például egy
                            báli meghívót nem lehet nála nélkül megcsinálni. Gyakorlati érzéke van
                            és azonfelül az egész iskolában ő a zsidóság legelső vezető egyénisége.
                            A gimnáziumban van harminc vagy negyven zsidó növendék. Ha Fussbaum áll
                            az előtérben, akkor ezek mind engedelmesen és szolgálatkészen fogják a
                            dolgukat a gyűjtésnél végrehajtani. Persze Gondos Márk lehetetlen
                            választás lenne, ha Fussbaum megsértődésével járna. Igaz, ma is Gondos
                            Márk adta ki a jelszót, hogy bált kell rendezni, de Fussbaum vette át a
                            dolgot, és rögtön ki is alakította az összes lehetőségeket. Gondos
                            Márknak jó feje van, tele ötletekkel és agilis. De mégiscsak egy szegény
                            zsidó, akinek legelőször lesz szüksége a segélyegyleti segítségre: még
                            most sincsenek meg a könyvei... Olyan ember nem lehet egy segélyegylet
                            vezetőségében, aki maga szorul elsősorban a segélyre. Azt mondanák, hogy
                            a segélyegyleti vezetők maguknak szereznek meg mindent.</p>
					<p>Az bizonyos, hogy az ő lelkét ez a dolog egészen új sínekre vitte. Erős
                            harc volt a régi gondolkodása és az új között. Akár óra volt, akár
                            délután, magában futott végig a városon, folyton csak ezeken a
                            gondolatokon emésztődött.</p>
					<p>Mikor este hazament vacsorázni, a bátyja már otthon volt:</p>
					<p>- No Misi, újságot hoztam a számodra.</p>
					<p>Ijedt kíváncsisággal várta, mi lehet az?</p>
					<p>- Ma felkeresett Kondor ügyvéd. Van egy lánya, Irénke nevű. Szolnokon van
                            beiratkozva a negyedik polgáriba, és az ügyvéd arra kért, hogy ajánljak
                            neki valakit, aki franciára tanítsa. A lánypolgáriban a francia kötelező
                            tantárgy.</p>
					<p>Misi elpirult. Nem ismerte Kondor Irénkét, de az, hogy lány, már
                            felforralta a vérét, s megzavarta.</p>
					<p>- Még mielőtt valakit mondtam volna, az ügyvéd úr kijelentette, hogy
                            nagyon szeretné, ha az én öcsém, akit most elnöknek választottak meg a
                            Segélyegyletben, és aki mindig generózus volt a zsidókkal szemben... Ez
                            igaz?</p>
					<p>Misi elgondolkozott: ő valóban sohasem volt zsidóellenes, de
                            csudálkozott, hogy ennek híre van.</p>
					<p>- Szóval, hogy vállalod-e? Egy óráért fizet két koronát, és egy hónapban
                            adni kell nyolc órát. Hetenként kettőt. Ez tizenhat korona.</p>
					<p>Tizenhat korona nyolc óráért, az nagyon nagy pénz volt.</p>
					<p>- Elvállalod?</p>
					<p>- El.</p>
					<milestone n="9" unit="endSubChapter"/>
				</div>
				<div type="chapter">
					<head>NEGYEDIK FEJEZET</head>
					<p>amelyben az élet furcsa hajszája jelenik
                            meg. Ha a sors valakire ráveti magát, akkor annak nem hagy békét. És ez
                            a hajsza addig tart, míg csak bírja az áldozat. Már akár jó az, ami
                            történik vele, akár rossz.</p>
					<milestone n="1" unit="startSubChapter"/>
					<p rend="head">1</p>
					<p>Misi kétségbe volt esve. Már csak egy hét választja el a naptól, mikor be
                            kell küldenie a Sertoriust a pályázatra, s nincs ideje foglalkozni vele.
                            Szerencsére készen van, csak néhány oldalt kell újra leírni és köttetni
                            s postára adni. Még jó, hogy mostanig volt ideje. Ha a Segélyegyleti
                            megalakulást hamarább intézte volna el a tanári kar, akkor talán le is
                            marad a pályázatról, pedig ehhez fűzte minden reményét már csaknem egy
                            év óta. A nyáron mikor otthon volt, többször is mondta az édesanyjának,
                            ha anyagi bajok voltak a láthatáron:</p>
					<p>- Legyek csak én nyolcadosztályos.</p>
					<p>Nem magyarázta meg mit jelent ez, de titokzatosan mosolygott, s édesanyja
                            a maga naiv hitében bízott s valami rendkívüli és váratlan csodára
                            számított.</p>
					<p>Szerdán délután nem szokott tanítás lenni, s ő felöltözött csinosan és
                            elment Kondorékhoz.</p>
					<p>Az ügyvéd nem volt odahaza, csak a felesége és a lánya. Kondorék a Vasút
                            utcában laktak egy olajfestékkel sötétzöldre pingált alacsony házban. Az
                            utcára négy kisded ablak nyílt. Misi meg volt lepve, mikor benyitott.
                            Elég nagy virágos kert volt a ház előtt, és igen nagy üveges tornác
                            nyílt erre a kertre. A kertben még voltak virágok. A rózsák a késő
                            őszben erőszakosan virítottak, s mindenféle őszirózsák csillogtatták
                            virágos arcocskáikat. Szekfű is virított még. Nagy áloék is állottak
                            kint dézsákban, szóval úri kert volt. A tornác nagyszerűen volt
                            bebútorozva. Ragyogó politúros asztalkák s körülöttük fotelek. Pálma a
                            sarkokban, nagy tenyérlevelük fényesre törülgetve.</p>
					<p>Kondorné testes, lusta asszonyság volt. Nagy meglepetésére keresztény
                            nőnek látta. Valaha szép asszony lehetett, a szemei aprók voltak s
                            bizalmas nézésűek. Kevés beszédű nő volt, és kíváncsian nézett az idegen
                            fiúra, aki félszegnek érezte magát a sok mindenféle bútor között.</p>
					<p>Aztán bejött a lány, Irénke.</p>
					<p>Misi felállott, és azonnal beleszeretett. A lány kerek arcú, ragyogó
                            fekete szemű kislány volt. Kicsike és fürge. Az arca piros volt és
                            mindig nevetett. Csudálatosan szép apró fehér fogai voltak és gyönyörű
                            kis szája. Az arca párnás, s a közepén griberlik. Igazi szép kis
                            úrilányka volt és az anyával ellentétben oly csacsogó, hogy egy
                            pillanatra be nem állott a szép kis szája.</p>
					<p>Misi nem tudott volna számot adni róla, miről is beszéltek annyit, Irénke
                            keservesen panaszkodott, hogy a szolnoki tanárok milyen kegyetlenek és
                            a múlt vizsgán milyen igazságtalanok voltak. Misi csak hallgatta és
                            mosolygott.</p>
					<p>Nagyon jól érezte magát. Ez igazán neki való úri lakás volt, neki való
                            úri népek. Egyszerűek és kedvesek, s vele szemben annyira
                            tiszteletteljesek, hogy már szinte sokallotta. A mama tanár úrnak
                            szólította, hiába tiltakozott ellene, hogy ő még nem tanár, csak
                            diák.</p>
					<p>Irénke hangosan kacagott a tiltakozásán, és oly huncut volt, amilyen csak
                            egy tizennégy éves kislány tud lenni. Mintha valami csíny lenne az
                            egész, pukkadozva nevetett rajta, s közben néha a szeme közé kacsintott,
                            ami azt akarta jelenteni, hogy nem kell a mamát komolyan venni.</p>
					<p>- Na, mutassa meg a könyveit!</p>
					<p>Irénke befutott a tornácról az ebédlőbe. Ő ott maradt a mamával. A mama
                            hallgatott. Semmit nem kérdezett, s ő emiatt szintén hallgatott.</p>
					<p>- Jöjjön csak be! - kiáltott végre ki Irénke.</p>
					<p>Ő zavartan felállott, s bement a tornácról az ebédlőbe. Előbb mozdulattal
                            s tekintettel bocsánatot kért a mamától, aki nem szólott, csak
                            mosolygott, s tovább kötött egy nagy sálat, szürke harasztból nagy
                            fatűkkel.</p>
					<p>- Ugyanis itt fogunk tanulni - mondta Irénke.</p>
					<p>- Igen.</p>
					<p>- Igen, mert néha vendégei jönnek a mamának, és a tornác olyankor el van
                            foglalva.</p>
					<p>Egész rakás francia könyv volt az asztalon. Részben tankönyv, részben
                            olvasmányok. Amit pénzért kapni lehet - gondolta Misi.</p>
					<p>- Ezt maga már mind olvasta? - kérdezte viccesen.</p>
					<p>Irénke kacagni kezdett. Mint egy gilice, úgy turbékolt, s újra meg újra
                            rákezdte a kacagást. Tetszett neki, hogy a “tanár úr” tréfál, s nem
                            kezdi komoly és nagyképű hangon. Már biztosnak érezte magát, hogy nem
                            lesz baj a tanulással.</p>
					<p>Misi csak hallgatta ezt a gyöngyöző kacagást. Ő is nevetett, hang nélkül,
                            de izgalomban, s alig mert néha a lányra pillantani.</p>
					<p>Úgy érezte, ha becsületes akarna lenni, azonnal el kellene innen mennie.
                            Ebből nem lesz tanulás, ebből valami más lesz éspedig veszélyes
                            dolog.</p>
					<p>Végre leült. Az asztal belső oldalán, a hosszabb oldalon: a tekintély
                            oldalán. Irénke ezt természetesnek vette és a tőle bal oldalra eső
                            oldalon ült le. A tornác felől a világítás Misire esett, ahogy
                            felnézett, Irénke profilban ült a közelében, s frufrus haja mulatságosan
                            borzongott fitos kis gömbölyű orrocskája felett.</p>
					<p>Felvett egy könyvet:</p>
					<p>- Hiszen még fel sincs vágva.</p>
					<p>Irénke újra nevetni kezdett. Milyen könnyű helyen áll a kacagás egy ilyen
                            fiatal lánynál.</p>
					<p>Hát most el kellett volna kezdeni rögtön a tanulást, de hogy is megy
                            ez?</p>
					<p>Ő maga sem volt francia tudós. A gimnáziumban nem volt tantárgy a
                            francia. Géza bátyja hirdetett kurzust, és arra öt-hat jelentkező volt
                            összesen. Ott tanulta, amit tudott, de játszva tanulta meg a francia
                            nyelvtant. Amilyen nehézkesen mozgott a némettel, amit a harmadik
                            gimnázium óta folyton vertek belé, oly játszva haladt a franciában.
                            Nevetett magában: nem is fizetett a francia tanulásért, mert a bátyja
                            díjtalanul adta mindenkinek a tanítást, s ő már pénzt keres evvel a
                            kicsivel, ami nála van.</p>
					<p>- Olvasson csak egy kicsit.</p>
					<p>Irénke kényeskedve vette maga elé a könyvet. Többszöri biztatás után
                            hozzáfogott nagyon gyorsan és példátlanul rosszul olvasni.</p>
					<p>Misi odahajolt hozzá s korrigálta.</p>
					<p>A kislány belefeküdt a könyvbe, és úgy darálta tovább rosszul a
                            szavakat.</p>
					<p>- Nem jó. Még egyszer.</p>
					<p>Összehajoltak s egyszer csak érzi, hogy a lány frufruja a homlokát
                            érinti.</p>
					<p>Elkapta a fejét.</p>
					<p>Irénke úgy tett, mintha nem vette volna észre.</p>
					<p>Misinek lángolt az arca.</p>
					<p>- No még egyszer.</p>
					<p>Most már ő hajolt oda, hogy hátha újra megérezhetné a kislány hajának
                            édes villanyos borzolását.</p>
					<p>De most a lányka vigyázott. Távolabb emelte a fejét, amitől a fiú nagyon
                            elszégyellte magát, és őrült zavarban visszaült a helyére.</p>
					<p>Vajon megharagudott? - kérdezte magában.</p>
					<p>De Irénkén nem lehetett semmit sem észrevenni. Nagy buzgalommal s egyre
                            rosszabbul olvasott.</p>
					<p>Misi csak azon vette észre magát, hogy újra egymást érinti a fejük.
                            Megdermedve hagyta, hogy a hajszálacskák érintsék a bőrét, akkor érezte,
                            hogy Irénke lassan elhúzza magát, és jó távol tartja a fejét és a nyakát
                            oly egyenesen, mint egy kis páva.</p>
					<p>De most már Misi nem volt annyira zavarban. Lehunyta a szemét egy
                            pillanatra, s beitta a kis parfőmöt, amit a lány körül lehelt.</p>
					<p>Így libegett az érzelmek hintáján le s fel.</p>
					<p>- Maga az elnök? - kérdezte váratlanul közben Irénke.</p>
					<p>Misi nedves szemekkel nézett rá.</p>
					<p>- Hallottam, hogy egyhangúlag választották meg.</p>
					<p>- Kitől? - kérdezte rekedten Misi.</p>
					<p>- A verebek csiripelték - nevetett a kislány, és újra nagyon kacagni
                            kezdett.</p>
					<p>Misi hallgatott. Ez nem szép, hogy nem mondja meg.</p>
					<p>- Mit gondol - mondta Irénke -, mindenki csak arról beszél, hogy magát
                            hogy választották meg.</p>
					<p>- Tanuljunk - mondta Misi. Meg volt ijedve, hogy ha ennek a lánynak nem
                            tud tekintélyt tartani, akkor vége a tanulásnak. Pedig nem akarja
                            ellopni a pénzt. Azt akarja, hogy levizsgázzon a tanítványa.</p>
					<p>Mikor vége volt az “órának”, s ő kint volt az utcán, roppant izgalom volt
                            benne. Csak akkor tért magához, mikor már jó nagyot futott végig a
                            városon.</p>
					<p>- Ez egy igazi úri hely - beszélgetett önmagával, mintha valakinek
                            előadást tartott volna. - Nem is kívánnék ennél szebb, finomabb és jobb
                            életet, mint ahogy ezek élnek. Minden szép náluk. Az egész lakásnak oly
                            kellemes levegője van. A félhomály...</p>
					<p>Elpirult. A jövendő csókok ízét érezte meg. Kelemen végrehajtóéknál nem
                            volt ilyen szép lakás, és Kelemen Ilonka nem volt ilyen édes és okos
                            kislány, nem is őt tanította, hanem az öccsét s mégis az lett belőle,
                            hogy megcsókolta.</p>
					<p>Engedte, hogy a vére zuborogjon.</p>
					<p>Pedig akkor még nem is volt nyolcadikos, csak hetedikes... És már sokkal
                            nagyobb bátorsága van a lányokkal szemben...</p>
					<p>De viszont most nem azért fizetik, hogy a lányokat csókolgassa, hanem,
                            hogy franciára tanítsa... Ez nagy különbség és nagy dilemma... Szabad-e
                            valakivel tanítás ürügye alatt szerelmi viszonyt kezdem?</p>
					<p>Hát ezt ki kell rohanni magából. Figyelte saját magát: a vére
                            határtalanul izzott, és az egész testében óriási izgalom volt.
                            Megpróbált valami egyébre gondolni, a darabjára... a Segélyegyletre,
                            semmi sem érdekelte, képtelen volt gondolkozni, csak a testének tüze
                            izgította. S rohant ész nélkül. A város végén volt egy ház, melynek
                            tapasztott s meszelt kerítése volt s kissé kijjebb állott, az úttest
                            felé. Itt szokott megfordulni, de most túlrohant rajta, bele a sáros
                            éjszakába. Már a szőlőskertek következtek. Sehol semerre élőlény, csak a
                            végtelen csönd. Most nekifutott egy fának, átölelte, s ráborult, mintha
                            ez megölelte volna.</p>
					<p>- Irénke, Irénke - suttogta magában.</p>
					<p>S vajon Irénke is így fel van-e dúlva?... Képzelgett, s elborult a
                            feje.</p>
					<p>Mikor végre megcsillapodott, ellökte a fát, s visszafordult és utálta a
                            sarat.</p>
					<p>Cammogva s szinte vánszorogva fordult vissza, s amilyen észrevétlenül
                            rövid volt az út idáig, annyira hosszúnak s képtelennek tartotta
                            visszafelé.</p>
					<p>A nyomda előtt kellett elmennie: most rászánta magát és bement.</p>
					<p>Egy hosszú igazi kisvárosi udvaron kellett végigmenni. Szűk udvar. Ebben
                            a városban szokatlan. Itt nagy és tágas udvarok és kertek voltak
                            mindenfelé.</p>
					<p>Hátul balra nagy nyomdai gépek voltak, az ablakon át látta. Bement.</p>
					<p>- Hol a könyvkötészet?</p>
					<p>Egy szemüveges, kopasz, sovány öreg segéd állott elébe unalmasan:</p>
					<p>- Mit tetszik?</p>
					<p>- Mennyi idő alatt kötnek be egy könyvet?</p>
					<p>- Hát egy nap alatt.</p>
					<p>- Kézirat.</p>
					<p>Az ember nem mosolyodott el.</p>
					<p>- Már az mindegy.</p>
					<p>- Diszkréció mellett. Nem szabad senkinek sem látni.</p>
					<p>- Tessék csak ideadni.</p>
					<p>- Még nincs kész - mondta zavartan. Úgy állott, mintha tolvaj lenne, s
                            valami bűnre akarna másokat elcsábítani. - Pár nap múlva lehozom, de egy
                            nap alatt készen kell lenni. Egy éccaka alatt. Mert másnap fel is kell
                            adni a postára.</p>
					<p>- Éccaka nem dolgozunk.</p>
					<p>- Itt van a szerkesztőség? - kérdezte, mert azt akarta tudni, hogy ha
                            éccakára ittmarad a kézirat, nem fogja-e valaki elolvasni.</p>
					<p>- Itt nincs szerkesztőség, csak a nyomda és odabent a könyvkötészet.
                            Éccaka száradni kell a kötésnek.</p>
					<p>Ez megnyugtatta. Ha szárad a présben a könyv, akkor nem tudja elolvasni
                            senki.</p>
					<p>Kialkudta hatvan krajcárba a legszebb barna nyersvászonkötést s
                            megnyugodva elment.</p>
					<p>Mikor újra az utcára ért, már le volt csillapodva. Az esze nyugodtan
                            dolgozott, mint máskor. De a lelke mélyén szorongás volt és
                            önmegvetés.</p>
					<p>Szerelem - gondolta magában. - Szerelmes volnék?... Nem vagyok
                            szerelmes... Engem minden fiatal lány felizgat... Nem vagyok
                            hozzászokva, hogy lányokkal beszéljek...</p>
					<p>Otthon csak fiútestvérei vannak, és az ismerősök közt is alig van valahol
                            lány. Fekésházyné, aki az anyja után annyit jár, annak van egy lánya:
                            Emi... Az is ilyen fiatal lány, de attól fél, abba nem szerelmes. Azért
                            nem, mert az nagyon jár utána s mindig dicsér valamit rajta. Ha Irénke
                            el nem vonta volna a fejét ma tőle, akkor talán ebbe sem lenne
                            szerelmes. De ez a kislány védekezett s ezzel jobban felcsigázta az
                            érzékiségét, mint az odaadással... Tehát a szerelembe harcnak is kell
                            lenni? Ezt igen különösnek találta.</p>
					<p>Alapjában véve szégyellte magát. Borzasztó lenne, ha mindennap, minden
                            találkozásnál ilyen baja lenne. Nem fizeti ki magát. Utóvégre mi az, ami
                            ebben a lányban őt izgatja? Kis buta lány. Semmit se tud. Csak játszik
                            és szórakozásnak nézi az életet.</p>
					<p>Beállította a kategóriáiba. Olyan, mint a hivatalnokgyerekek. Nem olyan,
                            mint a földbirtokosoké. Azok vakmerőbbek, kihívóak és öntudatosak. Ez
                            csak olyan, mint Doroghy Sanyika volt Debrecenben. Csintalan kis szép
                            gyerek, csak éppen nem fiú, hanem lány. Olyan, mint Rátz meg Steiner meg
                            Keresztes. Sohasem éhezett, a szüleit sohasem látta gondban, nem is
                            tudja, mi az a gond. Vannak szép kis ruhái, meleg szoba, csinos bútorok,
                            pompás kis lakása, és ő annak a dísze.</p>
					<p>Úgy látszik, ezek hatnak rá legjobban. Talán azért, mert ezek vannak
                            őfelettük rangban és életben. Ők, az őfajták, csak épp ide törekszenek,
                            ilyenek szeretnének lenni. Akkora ugrásra nem is gondol, hogy mingyárt
                            Pétery legyen belőle. Hivatalnokélet elérhető, s ha azt meg tudná
                            szerezni, az ő gyereke már megint egy fokkal feljebb mehet.</p>
					<p>Elpirult. Az ő gyereke. Lehetséges az, hogy neki gyereke lesz?</p>
					<p>Ha például ő elvenné Irénkét... Irénke most tizennégy éves vagy tizenöt -
                            ő huszadikban van. Késett két évet a többi fiúhoz képest... Ha a darabja
                            sikerül s megkapja a kétezer koronás pályadíjat, akkor már nem is kell
                            egyetemet végeznie, akkor neki útja lesz az életben... Jövőre már jobbat
                            ír... Hat év múlva megházasodhatik... Igazán, ilyen lakással beérné...
                            Akármennyi pénze lenne is, ennél szebb lakást és ennél szebb, finomabb
                            úri kis feleséget nem kíván magának.</p>
					<p>Nagyot sóhajtott. Mennyi dolga van neki még odáig...</p>
					<p>Tehát ez az élet? Dolgozni, dolgozni... És a munkával pénzt keresni?...
                            Még mindig kábult volt a nagy szerelmi kiömléstől, s oly csüggedt volt,
                            hogy legjobban szeretett volna meghalni. Azért élni és dolgozni, hogy
                            egy Irénkének, akár ennek, akár egy másiknak legyen szép meleg szobája s
                            élete...</p>
					<p>Félbeszakította ábrándjait, és hazament, s hozzáfogott tanulni. Most
                            nagyon sok a tanulnivaló is, mert egy elnök nem kerülhet abba a
                            szégyenbe, hogy az iskolában nem tud felelni... Azt megengedhette
                            magának, míg senki sem volt. Most muszáj tanulni. Arra is tervet kell
                            csinálni, hogy milyen rendszer szerint tanítja franciára a lányt... A
                            darabot is be kell fejezni... De azt csak majd éjjel, mikor a bátyja
                            lefeküdt. A segélyegyleti gyűlést is elő kell készíteni... Jákób még nem
                            kérte el a tavalyi jegyzőkönyveket. Ezt is ki kell gondolni, hogy milyen
                            ürüggyel és milyen szavakkal kérje el Csapodi tanár úrtól...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>A percek elmosódnak, egyik a másikba folyik észrevétlenül.</p>
					<p>Az ember észre sem veszi, hogy is van, csak ha megáll és visszagondol a
                            tegnapra, mi volt. Misi vasárnap reggel a legnagyobb buzgalommal
                            öltözött fel, s mikor készen volt, leült az asztal mellé.</p>
					<p>Az imént borotválkozott, s a tükörben azt a furcsa felfedezést tette,
                            hogy amint a borotvával levéste az arcáról a vékony és ritka kis
                            szőröket, a bőre oly sima és puha és ruganyos lett, mint valamikor
                            kisfiú korában. Azt sem látta idáig, hogy már milyen erős a bajusza.
                            Egész kis önálló szálacskák vannak az ajka felett. A világért sem szedte
                            volna le, inkább csipegette a végét, nem lehet-e még összesodorni. De
                            abbahagyta, mint hiúságot. Egyáltalán most újra nagy csalódás volt neki
                            saját magát ilyen közelről megnézni. Nem szép... Neki erős
                            szépségideálja volt, nem ilyennek szeretné magát látni... Ha nem akarna
                            egy abszolút görög fejet azzal a klasszikus görög orral, de legalább ne
                            lenne ilyen semmiféle határozottságot nem mutató orra. Nagyon
                            jelentéktelen... A szája meg nagyon vastag, és nincs rajza... A szeme
                            apró és szürke, néha kék, de inkább csak szürke, amilyen legtöbb van...
                            és apró.</p>
					<p>Nem is tudja, honnan veszi ezt a nagy önbizalmat.</p>
					<p>Nézte az irodalomtörténetben a költők és nagy írók fejét, mindenik
                            érdekes és kivételes. Jelentőségteljes. Sovány és szögletes arcélével
                            még Petőfihez hasonlít legjobban. De Petőfinek kemény fekete szemei
                            vannak, s láng csap ki belőlük.</p>
					<p>És ő ma egy olyan határozott cselekedetre van elkészülve, amihez egy
                            fiatal Petőfi arcára s fellépésére lenne szükség. Az egész teste
                            remegett, s legjobban szeretett volna lefeküdni az ágyba és átaludni a
                            mai délelőttöt.</p>
					<p>Különben mégis kell valaminek lenni benne. Minden szép rendben van. Jákób
                            megemberelte magát, és elkérte a tanár úrtól a jegyzőkönyveket, s ő két
                            egész este dolgozott rajta, míg megírta az összes tisztviselők számára
                            a jelentéseket. Azok tegnap, szombaton már le is másolták, hogy a saját
                            írásukból olvashassák fel. Csak Jákóbnak nem fogalmazta meg teljes
                            szövegében az előadnivalókat, csak összeállította neki az anyagot.
                            Valósággal statisztikát csinált, amiben analizálta a múlt évi munkát,
                            hogy ebből az Egyesület minden tagja megértse, hogy mit végzett az
                            Egyesület, s mi a minimum, amit a most kezdődő évben is el kell
                            végezni.</p>
					<p>A saját beszéde is készen van. Nagy lendülettel fejtette ki az Egyesület
                            célját és fontosságát. Különösen arról beszélt, hogy “az Egyesület
                            tagjai gimnáziumi tanulók. A gimnázium növendékeinek egy feladata van,
                            az iskolai anyag elvégzése, mert ez képesít arra, hogy a jövőben
                            megállják a helyüket, mikor ezeket a tudományos igazságokat az életben
                            érvényesíteni kell. Nem szabad tehát, hogy a tanulóifjúság nagyon
                            belemerüljön az iskolától távol eső feladatok végzésébe. (Ezt azért
                            fejtegette, hogy az igazgató meg legyen elégedve.) Nem szabad azonban
                            elfelejteni, hogy amint fejlődik az ifjúi lélek, egyre jobban tudomást
                            venni kénytelen arról, hogy a valóságos életben a felnőtteknek igen
                            egyenlőtlen és igazságtalan vagyoni eloszlással kell megküzdeniök. Míg
                            vannak szülők, akiknek semmi megerőltetésbe nem kerül fiaiknak
                            neveltetése, mert őseikről rájuk maradt birtokuk jövedelméből vagy magas
                            fizetésű hivatali bevételeikből telik, addig a szülők nagy többsége csak
                            a legnagyobb megerőltetéssel tudja gyermekét tudományos pályára
                            előkészíteni. Az ifjúságba azért bele kell csöpögtetni azt a tudást,
                            hogy ezen a téren a legigazságtalanabb eltolódások vannak. Az
                            Egyesületnek nem lehet az a célja, hogy minden szülőt tehermentesítsen,
                            utóvégre a szülőnek kell tudnia, mire vállalkozott, mikor fiát
                            gimnáziumba adta, s a szülőnek, mint felnőtt és pénzkereső embernek
                            megvan a lehetősége, hogy a szülői szeretet hatása alatt megtízszerezze
                            az erejét és előteremtsen minden eszközt, amellyel gyermekeinek az
                            általa választott tanulást lehetővé tegye: - az Ifjúsági Segélyegyletnek
                            az a célja, hogy az ifjúságot már ebben a zsendülő korban rászoktassa a
                            humanitásra és az egymás megértésére.</p>
					<p>A Segélyegylet vezetősége mindent el fog követni, hogy tagjait egyrészt
                            rábírja, hogy az Egyesületnek juttatott vagy szerzett adományok
                            segítségével egyenlő sorsban tartsa - de másfelől arra is, hogy az
                            osztálytársak egymást ne aszerint becsüljék, hogy egyiknek s másiknak
                            milyen vagyoni viszonyok között élnek a szüleik, hanem aszerint, hogy
                            tanulásban, magaviseletben, célkitűzésben és jellemben az egyéniségek
                            milyen értékűeknek bizonyulnak.”</p>
					<p>Most, hogy elolvasta a dolgozatát, mosolygott. Fog prüszkölni Csapodi
                            tanár úr, mert ez valami más, mint azt mondani, amit ő mondott a múlt
                            gyűlésen, hogy “a jó Isten kiszámíthatatlan bölcsességével úgy intézte,
                            hogy mindig voltak s mindig lesznek szegények és gazdagok”.</p>
					<p>Nem is biztos, hogy ezt a jó Isten intézte így. Már Rousseau megmondta,
                            hogy az ember a természet műhelyéből igazságos és tiszta lélekkel jött,
                            csak az emberek rontották el a természet gyermekét. Azt még meg kell
                            vizsgálni, hogy valóban hogy jöttek létre a vagyonok? Hogy a jó Isten
                            ajándékozta-e meg telekkönyvi birtokkal a Pétery szüleit? Nem is
                            érthető, hogy a jó Isten éppen a Pétery ősét, a birtokszerző őst hatszáz
                            holddal kívánta volna jutalmazni, s ugyanakkor ezer és ezer szegény
                            földművest arra ítélt volna, hogy soha semmi ivadékának ne legyen egy
                            darab földje sem. Mért tenne ilyet a jó Isten? Sőt még azt is meg kell
                            egyszer vizsgálni, hogy nincs-e igaza Jákóbnak, aki büchnerista, és Láng
                            Lajos egyetemi tanár által lefordított könyv alapján vitatja, hogy az
                            istengondolat az teljesen emberi találmány...</p>
					<p>Ebben ő eddig mindig ellene volt Jákóbnak, mert inkább hitt az
                            édesanyjának, mint Büchnernek.</p>
					<p>De erre most nincs idő.</p>
					<p>Nem is töltheti el az idejét, mert neki kivételesen korán kell jelen
                            lenni az osztályban, a gyűlésen. Jóval hamarább, mint Csapodi tanár
                            úr.</p>
					<p>Mosolygott magában, s belenézett a tükörbe, és meg volt lepetve, hogy a
                            szemöldöke egészen szatírszerű, ahogy így alulról felfelé
                            belepillantott. Érdekes, ő szerette a szatírt. Benczúrnak volt egy rajza
                            a szatírról, s azt ő eltette a könyvei közé.</p>
					<p>Már Géza bátyja nem volt itthon. Nagyanyjától titokzatosan búcsúzott el,
                            s a nagyanya kikísérte egész a lépcsőig, s köténye alatt tartotta a két
                            kezét, míg utána nézett. Ő még visszafordult az udvaron az iskola hátsó
                            sarkánál s befutott az épületbe.</p>
					<p>A fiúk már csaknem mindnyájan ott voltak, és nagy éljenzéssel fogadták.
                            Már megbeszélték, hogy Nyilas új módszerrel kezdi az elnöklést és
                            általános izgalmat okozott, hogy öt fiúnak a kezében volt
                            felolvasnivaló. Ilyet még nem láttak és nagy hevességgel tárgyalták,
                            hogy ez valóban helyes, és ennek így is kell lenni. S mit szól hozzá
                            Csapodi tanár úr?</p>
					<p>Misi csak mosolygott s nem szólt.</p>
					<p>Megnézte az óráját. Három perc múlva tíz óra. Biztosra vette, hogy a
                            tanár most pontos lesz, különben is a legpontosabb volt az összes
                            tanárok közt. Persze, takarékpénztári ember.</p>
					<p>Felment a katedrára, s megfogta a tanár számára ott elhelyezett
                            karosszéket. Jézus! elfelejtkezett közönséges székről gondoskodni.</p>
					<p>Odaintette Véghet, a hatodikost:</p>
					<p>- Kérlek szépen, rohanj azonnal a pedellushoz, és hozzál tőle egy széket.
                            Közönséges faszéket. Nem karosat, arra vigyázz, hogy ne legyen
                            karosszék.</p>
					<p>Végh nem értette, de mint hatodikos, kötelességének tartotta, hogy
                            azonnal engedelmeskedjék, és lóhalálban vágtatott.</p>
					<p>Ő pedig fogta a karosszéket és letette a fekete tábla elé.</p>
					<p>A nyolcadikban már nem volt olyan pódium, mint az alsóbb osztályokban,
                            hogy a tanári szék magasságában legyen a felelő. Amint a karosszéket
                            letette a tábla elé, az úgy elsüllyedt a mélységben, mintha nem is lett
                            volna.</p>
					<p>Jákób észrevette, hogy Misi valamiben manipulál, s nagy szemeket
                            meresztett, de nem szólt, csak nevetett. Misi ránézett és szintén
                            nevetett. Most feltűnt neki, hogy Jákóbnak még sokkal csúnyább,
                            rendetlenebb szájametszése van, mint neki. Az orra is olyan bizonytalan,
                            össze-visszagörbült. Ezen külön nevetett magában, hogy ő ennél mégis
                            arányosabb arcú.</p>
					<p>Különben a fiúk csak vitatkoztak, Péteryt állották körül, és neki
                            magyaráztak.</p>
					<p>Csak magyarázzatok, gondolta Misi, mindjárt nagyot fogtok nézni, s ott
                            állott a katedrán, s el volt szánva, hogyha Véghnél hamarább jönne be
                            Csapodi, akkor is végrehajtja tervét, amiről még önmagának sem akart
                            nyilvánosan számot adni.</p>
					<p>De nem, Végh megérkezett, s egy egyszerű széket hozott, éppen olyat, amit
                            ő kívánt.</p>
					<p>A széket elhelyezte magának a katedrán, s körülnézett. Minden rendben
                            van.</p>
					<p>- Keresztes - kiáltotta -, kérlek szépen, a bizottsági tagok a hetedikben
                            vannak?</p>
					<p>- Igen.</p>
					<p>- Akkor jó.</p>
					<p>Ebben a pillanatban nyílt az ajtó, őt kimondhatatlan szívszorulás érte
                            utol, de ott maradt a katedrán.</p>
					<p>Csapodi belépett, s indult, hogy fellép a katedrára.</p>
					<p>De ő egész testében remegve a pódium széléig elébe lépett, csak egy lépés
                            volt az egész s azt mondta:</p>
					<p>- Mélyen tisztelt Tanár úr, szeretettel üdvözöljük Tanár urat az Ifjúsági
                            Segélyegylet gyűlésén és tisztelettel kérjük, méltóztassék a számára
                            kikészített székben helyet foglalni.</p>
					<p>A fiúk állottak, nem voltak elkészülve semmire, s a vérük megfagyott.
                            Alig értették, most mi történik itt. S mikor látták, hogy mi, azt
                            hitték, az egész gimnázium el fog süllyedni.</p>
					<p>Csapodi cvikkerje mögött meghalványodott, és a szeme sűrűn pislogott. Egy
                            pillanatig várt, akkor elmosolyodott. De nagyon kényelmetlen mosoly volt
                            ez.</p>
					<p>- Nagyon jól van - mondta -, nagyon helyes. Én tehát félig-meddig vendég
                            vagyok az Ifjúsági Segélyegyletben... No nem baj, elfogadom a
                            felajánlott helyet, és most lássuk, hogy az ifjúság mit csinál?</p>
					<p>Le sem tette a kabátját, kalapját is kézben tartotta és elment a tanári
                            katedra előtt az ablak felé és leült a székbe.</p>
					<p>Két fiú is ugrott, hogy elvegye a kalapját, botját, kabátot, de ő intett,
                            hogy nem adja oda.</p>
					<p>- Pár percig tart az egész úgyis - mondta közönséges hangon.</p>
					<p>Erre Misi megállott a katedrán, s elővette a belső zsebéből a megírott
                            beszédet:</p>
					<p>- Mélyen tisztelt Tanárelnök úr, mélyen tisztelt Segélyegyleti tisztikar
                            - kezdte.</p>
					<p>A többit már olvasta.</p>
					<p>Nem mert a tanárra nézni, mert hallatlan zavarban volt, de csak addig,
                            míg a saját hangját meg nem hallotta. Attól kezdve nyugodt volt, és oly
                            biztosan olvasta fel a beszédet, mintha régi gyakorlata lett volna
                            benne. Nem félt attól, hogy külön hangsúlyozza az élesebb mondatokat,
                            melyek az ifjúság világszemléletére vonatkoztak, s már itt oda-oda is
                            nézett Csapodira, aki nagy figyelemmel, szinte csodálkozva hallgatta.
                            Mikor beszédét befejezte, az volt az érzése, hogy Csapodi válaszolni
                            akar, ezért meg mielőtt leült volna, saját magát sürgetve szólt:</p>
					<p>- Mielőtt bárki is hozzászólana, kérem a főtitkár urat, olvassa fel
                            jelentését a múlt iskolai év működéséről, s aztán a többi tisztviselő
                            urakat, hogy jelentéseiket mutassák be.</p>
					<p>Csapodi egyik ámulatból a másikba esett, és nem szólalt meg, el volt
                            képedve, várt.</p>
					<p>Erre Jákób megköszörülte a torkát, és fel nem állva - ezt Misi külön
                            beléjük diktálta, hogy a jelentések felolvasásánál senki se álljon fel,
                            mert ez nem iskolai lecke, itt ülve fognak beszélni, hogy bizalmasabb
                            legyen. Ülve mindenki bátrabban mondhatja el a mondanivalóját. Jákób
                            elég renitens volt, hogy ezt elfogadja, s azért mégis látni lehetett
                            rajta, hogy egy fél pillanatig fel akart állani, s ezért köszörülte a
                            torkát, mert ezzel parírozta ki a mozdulatot.</p>
					<p>Misi nem volt megelégedve Jákóbbal. Egyetlen szót sem tett hozzá ahhoz az
                            anyaghoz, amit ő átadott neki. Azt várta, hogy annak az alapján
                            valamilyen elveket fog levonni. Legalábbis iskolai bölcsességeket, de
                            nem. Semmit sem olvasott, csak száraz statisztikát. Az Egyesületnek
                            ennyi meg ennyi tagja volt, ennyi gyűlést tartott. Ezen meg ezen a
                            gyűlésen ilyen s olyan indítványok hangzottak el stb.</p>
					<p>- Kérem pénztáros utat, tegye meg jelentését.</p>
					<p>Ez már más volt, mert Keresztesnek ő írta meg a jelentését, s ebben
                            hasonló kijelentések és fejtegetések voltak, mint az elnöki beszédben,
                            de persze másképp stilizálva. A Jákób-előadás nem tartott tovább egy fél
                            percnél, ez legalább öt percig tartott.</p>
					<p>- Kérem az ellenőr urat, tegye meg jelentését.</p>
					<p>Most újra gyönyörködhetett a saját írásában. Ezt is úgy olvasta fel Kiss
                            Pali, mint ellenőr, hogy még a saját írását is alig tudta olvasni. Egy
                            hosszabb frázisba úgy belebonyolódott, hogy kétszer is belekezdett, míg
                            ki tudta silabizálni. Még Csapodi is nevetett. De nem baj,
                            megtanulhatták, hogy mi az Ellenőr feladata egy egyesület
                            életében.</p>
					<p>Csapodi kedélyesen bele is szólt:</p>
					<p>- No, Pali fiam, ezt elmondhatja, elmondhatná a takarékok egyesületében
                            is, hátha fogna rajtuk. Mert tudvalevőleg az Ellenőr az, aki semmit sem
                            csinál.</p>
					<p>Ezen mindenki nevetett, s Misi örömében elpirult.</p>
					<p>- Kérem a könyvtáros urat, szíveskedjék jelentését felolvasni.</p>
					<p>A kis Végh, a hatodikos belefogott a Misi által szépen megfogalmazott
                            könyvtári program felolvasásába, hogy a könyvtárnak mi a célja
                            általában, s mi egy ifjúsági segélyegyleti könyvtárnak... Szorosabban
                            véve a mi könyvtárunknak arra kell törekedni, hogy minden igényt
                            kielégítsen, hogy akinek nem telik és használt könyvből tanulni
                            hajlandó, az föltétlenül megkaphassa a könyveit. S ez végtelenül
                            fontos, mert az iskolai kiadások között a könyvbeszerzés a legsúlyosabb,
                            különösen azért, mert az év elején összeesik a tandíjak befizetésével,
                            és a szülőket sújtó ruha és más egyéb beszerzés eszközlésével.</p>
					<p>Misi igyekezett úgy írni meg a jelentéseket, hogy el lehessen hinni, hogy
                            az írta meg, aki felolvasta.</p>
					<p>- Kérem a jegyző urat, hogy olvassa fel a múlt ülés jegyzőkönyvét.</p>
					<p>Csapodi megszólalt:</p>
					<p>- Nem akarok ebbe az autonóm testületi szellembe beleavatkozni - mondta
                            különös mosolyával -, de legyen szabad arra figyelmeztetnem az
                            elnökséget, hogy a rendes szokás az, hogy legelső dolog a múlt ülés
                            jegyzőkönyvének felolvasása... Csak a jövőre mondom, tanácsképpen.</p>
					<p>Misi meghajolt a tanár felé:</p>
					<p>- Nagyon szépen köszönjük a tanár úr tanácsát. A jövőben ahhoz fogjuk
                            tartani magunkat. Következik a bizottsági tagok megválasztása. Kérem a
                            főtitkár urat, olvassa fel a jelöltek listáját.</p>
					<p>Jákób összerezzent. Erre nem gondolt. Kapkodott a zsebeihez, nem volt
                            nála a lista.</p>
					<p>Mindenki keresgélt a zsebében s Misi lángvörös lett. Nagyon bántotta ez a
                            dolog. Jákóbnak nem lehet megbocsátani ezt a felületességet.</p>
					<p>Végre is Jákób kiáltott fel:</p>
					<p>- Ja, tényleg itt van.</p>
					<p>Erre nevettek.</p>
					<p>Csapodi beleszólt:</p>
					<p>- Úgy gondolom, a választás vezetése mégiscsak az elnök joga és
                            kötelessége. Bármilyen tiszteletre méltó is ez a liberális szellem, hogy
                            minden tárgykörhöz az arra kijelölt tisztviselő csinált a saját
                            fejéből... mondom, nyilván a saját iniciatívájából... (kis nevetés)
                            jelentést... A bizottsági tagok névsorát szeretnénk az igen tisztelt
                            Elnök úrtól kapni, mert voltaképpen ő a felelős a kijelölésekért.</p>
					<p>Jákób szó nélkül kivitte a papírlapot az elnöki katedra elé s átadta, és
                            kissé komikusan meghajolva Misi előtt, visszament a helyére, s nagyon
                            gyorsan leült. Hamarább ült le, mint a padot elérte volna s
                            tornászmozdulattal dobta be magát a helyére, amin váratlanul mindenki
                            felnevetett, csak Csapodi nem, mert nem nézett oda, Misit figyelve.</p>
					<p>- Mi az? Mi az? - kérdezte.</p>
					<p>- Semmi - mondta Pétery.</p>
					<p>Erre Misi felolvasta a névsort.</p>
					<p>A tanár minden névre bólintott. Minden osztályból a legjobb két tanuló
                            volt benevezve éspedig úgy, hogy mindenütt a leggazdagabb jó
                            tanulók.</p>
					<p>Minden név után hangzott egy-egy éljen. Mikor a nyolcadik osztály két
                            tagját olvasta: Pétery István és Fussbaum Ignác - Csapodi
                            felszisszent.</p>
					<p>Erre a fiúk megállottak és az utolsót, Fussbaumot nem éljenezték. Pétery
                            már megkapta, pláne mint jelenlevő, a háromszoros éljent.</p>
					<p>- Kérem, igen tisztelt uraim s barátaim - mondta a tanár -, igazán semmi
                            szándékom nincs, hogy beleavatkozzak a választásba. Én Fussbaum Nácit
                            ismerem s tudom, hogy kitűnő tanuló, s különben is nagyon derék fiú...
                            Meg kell azonban jegyeznem, hogy ebben az intézetben, tudtommal sem az
                            Önképzőkörben, sem az Ifjúsági Segélyegyletben eddig még izraelita
                            vallású ifjú tisztséget, illetve a vezetőségben szerepet még nem kapott.
                            Távol van tőlem, hogy felekezeti térre vigyem a dolgot, csak óva
                            figyelmeztetem önöket, hiszen utóvégre, ha ledegradáltattam is a
                            fekete tábla elé (mosoly), azért az Igazgatóság rendeletéből, mint
                            tanárelnök kénytelen vagyok azokban a pontokban, ahol szükségét látom,
                            intő szavamat felemelni.</p>
					<p>Misi felállott:</p>
					<p>- Bocsánatot kérünk a mélyen tisztelt Tanár-elnök úrtól, hogy engedje meg
                            ennek a jelölésnek a megmagyarázását. Hosszú tanácskozás eredménye volt,
                            hogy kit hozzunk be a bizottságba, s arra a megállapodásra jutottunk,
                            hogy ha a kvalitásokat figyelembe vesszük, ki mennyiben tud segítségére
                            lenni az Ifjúsági Segélyegyletnek a legnehezebb munkában, ami ránk vár a
                            - a pénzszerzésben - (általános nevetés) akkor... Fussbaum Ignác
                            barátunknak okosságát és tevékenységét nem tudjuk pótolni.</p>
					<p>Mindenki kacagott. Csapodi is.</p>
					<p>- Kérem - mondta -, felőlem akár buddhista is lehet. Csak nem szeretném,
                            hogy ebből a városban valami szóbeszéd legyen... Hát maradjon na. Úgyis
                            az Ifjúsági Elnök úr a felelős azért, ami itt történik, vagy a jövőben
                            történni fog, én csak elhárítom magamról a felelősséget.</p>
					<p>- Tehát a tanár úr mint Tanár-elnök beleegyezik a tisztikar jelölésébe
                            általában - mondta Misi.</p>
					<p>A tanár nevetve s kézzel-lábbal integetett, hogy bánja is ő.</p>
					<p>- Annál inkább - folytatta Misi -, mert a bizottsági tag urak már bent is
                            vannak az intézetben és a megválasztás esetén azonnal megjelenhetnek a
                            gyűlésen.</p>
					<p>- Ez megint nóvum - mondta elképedve Csapodi. - Mi lett volna, ha a
                            listát visszadobjuk?</p>
					<p>- Kérem Tanár-elnök úr, mi az osztályokban szavazást rendeztünk, s a
                            listára azoknak a neve került, akiket az egyes osztályok kijelöltek.</p>
					<p>Csapodinak erre ismét felakadt a szeme. Eddig ő úgy csinálta, hogy mint
                            vallástanár minden osztályban két-két kedvencét kijelölte, s azok lettek
                            a bizottsági tagok.</p>
					<p>Mielőtt azonban felállhatott volna, Misi még megszólalt:</p>
					<p>- Mielőtt az új bizottsági tagokat behívjuk, szeretnénk a tekintetes
                            Tanár-elnök úrnak egy alapszabálymódosítási tervet bejelenteni.
                            Keresztes pénztárnok urat kérem, terjessze elő.</p>
					<p>Keresztes Péter felállott:</p>
					<p>- Mélyen tisztelt Tanár-elnök úr, mélyen tisztelt Ifjúsági Elnök úr,
                            mélyen tisztelt Ifjúsági Segélyegylet! (Mennyit dolgozott vele Misi,
                            míg megértette vele, hogy ezt így kell betanulnia.) Mivel az Ifjúsági
                            Segélyegyletnek, ha eredményes működést akar végezni, kevés a tisztikar
                            és az osztályonként két bizottsági tag, ezért az Egyesületnek az a
                            kérése van a tekintetes Igazgatósághoz s kérjük Tanár-elnök urat, hogy
                            ezt a kérésünket, tolmácsolni méltóztassék, hogy ha az ügy érdekében
                            nagyobb munkáscsapatokra lenne szükség, így például segélyegyleti
                            gyűjtés, bálbizottság, kulturális tanácskozások stb. céljára -
                            engedtessék meg, hogy a tisztikar, illetve a bizottságok kiegészíthessék
                            magukat albizottságokkal, ezekbe az albizottságokba szabad legyen az
                            egyes felső osztályokból másokat is beválasztani a rendes bizottsági
                            tagokon kívül.</p>
					<p>Csapodi nagy figyelemmel hallgatott:</p>
					<p>- Tudomásul veszem, és felsőbb helyre be fogom terjeszteni, bár nem
                            értem, miféle nagyszabású terveket rejteget a fiókjában az Ifjúsági
                            Segélyegylet nagyérdemű elnöksége. Majd meglátjuk, hány zsákkal telik.
                            Én bizonyosan nem leszek semmi jónak elrontója.</p>
					<p>Misi meg volt elégedve. Csapodi egész jól viseli magát, sokkal jobban,
                            mint várta.</p>
					<p>- Kiküldöm Kiss Pál ellenőr urat és Keresztes Péter pénztárnok urat, a
                            megválasztott bizottsági tagok behívására.</p>
					<p>- Hohó, hohó - nevetett Csapodi. - Hol a megválasztás? Még nem hallottuk
                            az elnöki deklarációt, hogy a választás megtörtént.</p>
					<p>Mindenki nevetett, s Misi belátta, hogy még nem ura a formaságoknak.</p>
					<p>- Bocsánat - dadogta -, ezennel a névsorban felolvasottakat, névszerint -
                            s felolvasta a neveket -, egyhangúlag megválasztott bizottsági tagoknak
                            jelentem ki.</p>
					<p>- Na, így valahogy - nevetgélt Csapodi.</p>
					<p>Mikor a két fiú elment behívni a többit, a tanár nem mozdulva a székéről,
                            közvetlen hangon mondta:</p>
					<p>- Úgy látom, az elnök úr csak egyetlen pontra készült el alaposan: a
                            székfoglalásra. Kívánom, hogy öröme legyen
                            benne... Arra azonban, amit a székfoglalóban mondott, lesz még egy-két
                            megjegyzésem. Nekem legalább nagyon radikális volt a beszéde. Szépen
                            volt megfogalmazva, de azt hiszem, ha az életben súlyt akar adni
                            mindannak, amit mondott, eleven szenet fog gyűjteni a saját fejére. Egy
                            kérdés van, amit nem szabad bolygatni semmiféle egyesületben, de
                            legkevésbé a Segélyegyletben, a gazdagság és szegénység kérdése... Ez
                            olyan probléma, ami felette áll a véges emberi észnek, mint az Istenség
                            többi nagy problémája. Amint nem tudjuk a teremtés titkát másképp
                            megmagyarázni, mint hogy Isten a maga véghetetlen bölcsességében,
                            jóságában és szeretetében létrehívta e világon az élőlényeket, úgy nem
                            tudjuk azt sem elintézni, hogy egyik állat arra van teremtve, hogy a
                            másikat megegye, s azt sem, hogy mért vannak gazdagok és mért vannak
                            szegények. Ebbe bele kell nyugodnunk.</p>
					<p>Már jöttek a fiúk s abbahagyta.</p>
					<p>- Ezt majd az élet kinek-kinek megtanítja - végezte kis beszédét a tanár,
                            s kegyesen lehajtotta a fejét.</p>
					<p>Misi felállott, s a következő beszédet mondta:</p>
					<p>- Kedves barátaim, üdvözlöm az Ifjúsági Segélyegylet új bizottsági
                            tagjait, akiket az alapszabályok értelmében a jelenlevő tisztikar a
                            saját kiegészítésére az osztályokban végrehajtott jelölőszavazás
                            tekintetbevételével egyhangúan megválasztott... Megragadom az alkalmat,
                            hogy néhány szóval figyelmeztessem a most már teljes létszámban
                            jelenlevő egyesületi vezetőséget arra, hogy az Ifjúsági Segélyegyletnek
                            az a célja, hogy igyekezzék enyhíteni azt a végtelen igazságtalanságot,
                            melyet a társadalom berendezkedése miatt kell az embereknek elszenvedni.
                            Rousseau arra tanított bennünket, több mint száz év előtt írott
                            munkáiban, hogy a Természet műhelyéből az ember tisztán, szabadon és
                            egyenlőségben jött ki. De a sok évezred társadalmi fejlődése ezt a szép
                            egyenlőséget megbontotta. Némelyeket a hatalom csúcsára emelt, másokat a
                            mérhetetlen nyomorba taszított... Én azt hiszem, nem szabad Istent
                            vádolnunk ennek a társadalmi fonákságnak a létrejöttében. Isten ránk
                            bízta az életet, mikor szabad akaratot adott nekünk, s mi használjuk fel
                            ezt a szabad akaratot arra, hogy amennyiben gyenge erőinkkel lehet,
                            enyhítsük ezt a roppant nagy eltérést az anyagi javak elosztásában. Nem
                            gondolok másra, csak arra, hogy meg kell indítani a szíveket, hogy
                            akinek van, juttasson annak, akinek nincs. Azt hiszem, az adakozás a
                            legszebb erény, de kézből kézbe adományt adni megalázó. Kell tehát egy
                            Segélyegyesület, amely a maga pénztárába gyűjti az adományokat, hogy
                            igazságosan és méltányosan juttassa el a rászorulók kezébe... Az a
                            kötelességünk, hogy gyűjtsünk s az a másik kötelességünk, hogy adjunk.
                            Arra kérlek benneteket, hogy ebben a szellemben foglalkozzatok a
                            kérdéssel. Isten áldja meg az Ifjúsági Segélyegylet munkáját.</p>
					<p>- Ámen - mondta Csapodi, s felállott és szó nélkül elment.</p>
					<p>Mikor kilépett az ajtón, a tisztikar tagjai felugrottak s elkezdtek
                            ordítani, mint az eszeveszettek. Az új fiúk csak bámultak, mert ők nem
                            tudták, mi történt.</p>
					<p>- Hát ez remek - kiáltotta Pétery -, ezt kifüstölted. Hij de jó vót...
                            Úgy lekonyult az orra, mint a kanpulykáé. Nyilas levágta, mint egy
                            tulkot. Úgy kidobta az elnöki székből, hogy csak úgy repült.</p>
					<p>Misi megijedt, hogy ebből sokkal nagyobb lárma lesz, mint szeretné. Már
                            ismerte a nagybátyja gondolatait, s nem volt benne biztos, hogy bele
                            fog-e egyezni, hogy így csinálta.</p>
					<p>Óriási zsivajgás lett, s Misi ott állott a pódium szélén, egyedül
                            magasodott ki a csoportból, és nem tudott szóhoz jutni, nem is volt
                            mondanivalója. Mindenki kacagott, s az egészből nem értettek semmit,
                            csak azt, hogy a vallástanár kiesett az elnökségből.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Az ebéd már régen kész volt. Vasárnap tizenkettőkor szoktak ebédelni.
                            Ahogy a déli harangszó megkondult, már tálaltak.</p>
					<p>Misi nyugtalan volt, hol késik a bátyja. Már fél egy volt, s
                            idegességében csak arra gondolt, hogy miatta van tanári konferencia. A
                            bátyja nem ment másuvá, csak az irodába, ha más helyre is el kellett
                            volna mennie, akkor értesíti az édesanyját, mert sokkal gyöngédebb,
                            minthogy egy percig is kétségben hagyja, hogy hol van.</p>
					<p>Biztos, hogy Csapodi feljelentette. Ki tudja, mit beszél. Bizonyosan Koós
                            is bent van, és talán nagy vita van a Segélyegylet miatt. Most, hogy
                            megválasztották a bátyját igazgatónak három évre, véglegesen, már ellene
                            nem tehetnek semmit, de egész biztos, hogy kikezdik, ahol lehet. Éppen
                            kapóra jött, hogy az igazgató öccse ilyen stiklit engedett meg magának,
                            ami sokkal erősebb még az október hatodiki sztrájknál is. Október
                            hatodikán nem vett részt a hazafias tüntetésben, holott ezt meg lehet
                            bocsátani a bővérű ifjúságnak? és most lázító beszédet mond a gazdagok
                            ellen?</p>
					<p>Teljes mértékben tudatában volt annak, amit tett. Érezte a felelősséget.
                            Már nagyon régen megtanulta, még Debrecenben, mikor a vak öregúr azt
                            mondta: a felnőttek mindent megbocsátanak, de azt, ha valaki anyagi
                            kárt okoz nekik, azt nem bocsátják meg soha.</p>
					<p>Ez olyan aranymondás, hogy kőbe kellene vésni és felállítani minden
                            piacon, hogy a nép tanulja meg, mert ez az igazság... Ő ma határozottan
                            állást foglalt, különösen mikor reflektált a tanár úr beszédére, hogy
                            Isten véghetetlen bölcsességében úgy rendelte, hogy legyenek szegények
                            és gazdagok - a gazdagok ellen.</p>
					<p>Még mikor beszélt, nem is tudta, de most tisztába jött vele, hogy ő
                            szívéből utálja a gazdagokat. Nem tudja mért, de utálja és gyűlöli
                            őket. Felháborítónak találja, hogy valakinek véletlenül vagy nem
                            véletlenül, hanem igenis rablás útján nagy vagyon jut a birtokába, azt a
                            törvény védi és annak joga van uralkodni mindenkin, aki szegény.</p>
					<p>Mikor ők abban a faluban laktak, ahova azért menekültek, mert az apja a
                            szülőfaluban tönkrement, és ebben a faluban sok rokon volt az anyja
                            után, ő akkor jól megismerte a gazdagokat. Nem voltak azok nagyon
                            gazdagok. Nem volt azoknak ezer holdjuk meg tízezer holdjuk, csak
                            Beszédesnek valami harminc holdja, a Pusztaiaknak talán hatvan holdja.
                            De ahogy azok velük szemben viselték magukat, az kétségbeejtő és
                            felháborító.</p>
					<p>Jól van: az apjának is volt otthon ötven holdja s azt egy rossz
                            spekuláció miatt elvesztette. Nem is ő vesztette el, hanem az asszonyok.
                            Mielőtt hazaért volna az édesapja, megjelent két ügynök vagy fiskális és
                            megijesztették a nagyanyát és az anyát, hogy börtönbe csukatják az apát,
                            s erre ezek szegények, tudatlanságukban aláírták a váltókat és
                            kötelezvényeket. Így ment el az egész birtok. Hát elment. Nincs. Máig
                            sincs új.</p>
					<p>De a rokonok úgy viselték velük szemben magukat, mintha börtöntöltelék
                            lett volna az egész család. Lenézéssel, megvetéssel, könyörtelenül. Ők
                            ott voltak, a sok apró gyerek s nem volt ennivalójuk, és elkívánták,
                            hogy az apja ingyen dolgozzon nekik, csak azért, hogy ezzel kiérdemelje,
                            hogy megtűrik a faluban.</p>
					<p>Egész testében düh és lázas indulat volt. Mert nem ezt kellett volna
                            tenniök, hanem maguk közé kellett volna venniök s azt mondani: “Sógor,
                            bajba kerültél, azért vagyunk, hogy segítsünk rajtatok.” De egy csupor
                            tejet pénzért nem akartak adni. Elvitték a tejet a városba, és eladták
                            ugyanannyiért idegeneknek, uraknak, csak ne kelljen odaadni a szegény
                            Nyilaséknak.</p>
					<p>Ő még akkor kicsi volt, hétéves volt, mikor ebbe a faluba került és
                            tizenegy éves korában vitték el innen a kollégiumba.</p>
					<p>Még ez is, most is lángol az arca, hogy eszébe jut, hogy Pusztai néni
                            milyen felháborodottan fakadt ki:</p>
					<p>- Nem szégyellitek magatokat, hogy kollégiumba külditek a kölykötöket?
                            Miből? Kit rabolt ki az urad? Én nem tudtam taníttatni egy fiamat sem!
                            Nem is gondolok rá, hogy taníttassam! és ti a gyerekeiteket be akarjátok
                            csempészni az állam nyakára? Mi lesz ebből az országból, ha minden
                            koszos ács kitaníttatja a fiát?</p>
					<p>Az édesanyja előbb csak belesápadt, s nem akarta, talán nem merte
                            megsérteni, mert mégis egy faluban laktak, és ha nem segítettek,
                            árthattak, s ők már a fúvó széltől is féltek.</p>
					<p>- Nem a ti költségetekre tanul - csak ezt vetette oda keményen.</p>
					<p>- Arra ne is számítsatok. Még mit. Felőlem? Minek kellett neked hat
                            gyereket szülni? Nem elég egy vagy kettő ebben a nyomorban? Enni nem
                            tudsz nekik adni, és most mind a hatot ki akarjátok taníttatni?... Mit
                            akartok belőle... Semmitek sincs, hát jegyzőt akartok a mi nyakunkra,
                            meg szolgabírót meg fiskálist, hogy nyúzzon bennünket?... Az istenit az
                            ilyen dolognak. Nem tudja Gábor odavenni maga mellé ácsinasnak? Akkor is
                            megélhet, ha nekem disznóólat csinál, nem kell hogy a fejünkre
                            rakjon...</p>
					<p>Ahelyett hogy örült volna, hogy a fajtájából jegyző lesz, vagy szolgabíró
                            vagy ügyvéd, még ő volt kétségbeesve.</p>
					<p>Itt valami sokkal mélyebb dolog van. Nemcsak arról van szó, hogy
                            Pusztainé, akit azóta sem látott, a maga kis földjét féltette tőle, ha
                            ügyvéd lesz - pedig azóta már tudja, hogy joggal féltek a rokonok, mert
                            az ő nagyapját kisemmizték az örökségből azon a címen, hogy
                            kitaníttatták s pap lett, s ha pörre ment volna a dolog, meg is kellett
                            volna nyerni a pört.</p>
					<p>De az ő apja nem pörölt, és ő nem akarja pörölni őket. De itt másról volt
                            szó: attól rettegett az a had, hogy a Nyilas-fiúk kitanultak, s a
                            szegények, ha kijárják az iskolákat, egy fokkal magasabbra kerülnek,
                            mint ahol ők megvannak. A kasztbeli irigység tört ki bennük. A pária
                            kitaníttatja a fiát, s akkor mi lesz az ő nagy büszkeségükből, ha az ő
                            gyerekük kénytelen lesz megsüvegelni a mai páriának a fiát?</p>
					<p>Itt meg kell szüntetni ezt a gőgöt, amit a gazdagság ad az embereknek. El
                            lehet képzelni, hogyha nem harminc- és hatvanholdas rokonaik lettek
                            volna, hanem ezerholdas rokonaik, akkor még nagyobb lett volna bennük a
                            felháborodás. A gazdagok el vannak bizakodva a gazdagságukban és csak
                            azért élnek, hogy fék alatt és nyomorúságban tartsák a szegényeket. Akár
                            rokon, akár nem, a szegénynek nem szabad megmozdulnia. Ez a világrend,
                            amit az Isten ezen a földön akar? Ha visszagondol arra a falura? Van ott
                            vagy tíz-tizenöt telkes gazda és van egy nagybirtok, az nagyon nagy,
                            talán ezerholdas, az bérlő kezében van. Zsidó bérlő. A kastélyba még
                            bemenni sem volt szabad. Nagy láncos kutyák jártak szabadon, hogy
                            paraszt valahogy be ne tegye a lábát. Tehát mindenki ebekkel védi a
                            birtokát, mihelyt van neki. A falunak legnagyobb része, csaknem
                            valamennyi pedig semmitlen volt. Enniek nem volt. Egész télen ott
                            koplaltak a szemük láttára. Éppen úgy koplaltak, mint ők, s még jobban,
                            mert az apja ács lett, és télen is volt munkája. Nem a faluban, hanem a
                            szomszéd falvakon. És szombaton mégiscsak hozott haza valami pénzt. Azok
                            pedig szegények egész télen otthon ültek és kukoricakenyeret meg főtt
                            kukoricát és sült tököt ettek, még krumplijuk sem volt. De ha nekik nem
                            adtak a rokon nagygazdák, ezeknek sem. Azok felől sorra az egész falu
                            kinyúlhatott volna éhen.</p>
					<p>S nem volt Segélyegylet, ahova el lehetett volna menni irgalomért.</p>
					<p>Hát ő nagyon jól tudja, mi a gazdagság, és mi a szegénység, s neki
                            Csapodi tanár úr ne beszéljen, hogy az Isten az ő véghetetlen
                            bölcsességében úgy rendezte be a világot, hogy legyenek gazdagok és
                            legyenek szegények. Az ördög rendezte így be, nem az Isten. Ha van
                            ördög. Ha Isten van, akkor ördög is van, a biblia szerint. Vagy Csapodi
                            tanár úr olyan pap, aki a bibliából is csak azt fogadja el, ami neki
                            tetszik?</p>
					<p>Igenis, míg egy csepp vére lesz, mindig azt fogja hirdetni és azt fogja
                            szolgálni, hogy a szegények is emberek. Éppen annyi joguk van az életre,
                            mint a gazdagoknak. Az nem elég, hogy a templomban a gazdag ül a szegény
                            mellett. Mert ott is külön széke van a gazdagoknak a kálvinistáknál. A
                            szegények csak ott húzhatják meg magukat az Isten házában, hátul a kórus
                            alatt, ahol már a gazdagok nem vették meg a helyeket.</p>
					<p>Így fújt s dühöngött magában, s egyszer csak beszólt a szobájába a
                            nagyanya:</p>
					<p>- Gyere fiam, itt van Bátyád.</p>
					<p>Így mondta, nagy Bével, Bátyád. Talán szegény úgy érezte, hogy ennek a
                            szónak minden betűjét nagy betűvel kell leírni és kimondani... Persze, ő
                            a kenyérkereső. Ő tartja el... A többi fia csak kis betűvel bátyád, de
                            Géza bácsi az a legnagyobbal, hiszen itt van csak úri módja. Itt nem
                            kell szegénykedni, vásárolhat, főzhet és tiszteletben élhet... De mikor
                            a kovács nagybátyjánál látta, akkor nagyon is félre volt szegény tolva,
                            s nem volt Nagytiszteletű Asszony, csak tiszteletesné. Ezt a címet is a
                            Géza bácsitól kapta, aki kisütötte, hogy az apja egyházmegyei főjegyző
                            volt s így a mai szokás szerint megilleti a Nagytiszteletű cím...</p>
					<p>Bement s feldúlt arccal ült le az asztal mellett.</p>
					<p>Géza bátyja nem nézett rá. Már érezte, hogy csakugyan van valami baj...
                            Nem bánja, de ebből nem enged: a gazdagok tanulják meg, hogy a
                            szegénynek nemcsak önérzete van, de igénye is van a segítségre.</p>
					<p>Már megették a levest, még mindig hallgattak. Akkor megszólalt a
                            nagybácsi:</p>
					<p>- No Misi, te nagy követ dobtál a kútba.</p>
					<p>Ránézett. A szeme hólyagosan meredt ki az üregéből. Összeszorította a
                            fogait, s makacsul várt.</p>
					<p>Géza bácsi szelíd mosollyal pillantott rá, s el is csodálkozott, látszott
                            rajta, hogy milyen vadul néz ő.</p>
					<p>- Hogy jutott eszedbe, hogy egy zsidót választass be a bizottságba?</p>
					<p>Misi elámult. Mindenre gondolt, de erre nem. Hát innen fúj a szél? Ez is
                            valami? Egész megenyhült s nevetni kezdett.</p>
					<p>- Fussbaum? - mondta csodálkozva.</p>
					<p>- Remélem, nem lesz belőle semmi, de sok beszéd lesz, az bizonyos.</p>
					<p>Misi elbiggyesztette a száját.</p>
					<p>A vállát is megrántotta. Ez nem izgatta.</p>
					<p>- Csapodi egész oda van. És mindjárt pártja kerekedett.</p>
					<p>- Koós? - mondta a nagyanya.</p>
					<p>- Koós is, meg többen. Még Józsiás is.</p>
					<p>- Hát mit csinált Misi? Mit csináltál, kisfiam?</p>
					<p>S Misi érezte, hogy a nagyanyja ellene van.</p>
					<p>- Semmit. Le lehetett volna szavazni.</p>
					<p>A bátyja mosolygott:</p>
					<p>- Leszavazni nem merte Csapodi. Mert mint bankember nem vállalhatja, hogy
                            megsértse a helybeli zsidókat... De nagyon fáj neki... Azt még
                            elfogadta, hogy kitessékelted az elnöki székből... képzelje, anyám, Misi
                            a katedrán fogadta a tanárt, és helyet mutatott neki a fekete tábla
                            előtt.</p>
					<p>A nagyanya egészen belesápadt.</p>
					<p>- A tanár urat?</p>
					<p>Most nem volt neki hiéna.</p>
					<p>- Erre azt mondta: Jól van, hadd fejlődjék a fiatalság, hadd próbálják
                            meg. Így tanulnak... A beszédben is volt valami, amitől fintorgatta az
                            orrát, hogy megleckéztetted... De nem ez a baj, hanem az, hogy még soha
                            zsidó nem volt az intézetben vezető pozícióban, s most ezt is meg
                            kellett érni.</p>
					<p>Misi összehúzta szemöldökét. Nem hitt Csapodinak. Nem hitte, hogy ez
                            komoly dolog: biztosan így akarja a szégyent elkenni... Talán ebbe
                            jobban bele lehet kapaszkodni, azért kezdi evvel...</p>
					<p>- A jövő héten kezdik a Dreyfus-pör tárgyalását - mondta az igazgató
                            homlokráncolva. - Most nagyon élére van állítva a zsidókérdés. Még ebbe
                            a kisvárosba is eljutott a szele.</p>
					<p>- Hát ez zsidó dolog? - kérdezte a nagyanya. - Ez a Dreyfus.</p>
					<p>- Persze. Egy zsidó kapitányt megvádoltak és elítéltek azért, mert
                            állítólag hadititkokat árult el a németeknek. Dreyfus francia. Nem lett
                            volna belőle semmi, de beleavatkozott Zola, a regényíró...</p>
					<p>- Az a disznó, aki azokat a disznóságokat írja - mondta a nagymama, aki
                            roppant könyvolvasó volt, s még Zolát is ismerte.</p>
					<p>Az igazgató nevetett.</p>
					<p>- Az... Nem szabad éppen disznónak nevezni... Erkölcsbíráló és azért írja
                            meg azt is, amit eddig nem volt szokás megírni, hogy feltárja az
                            emberiség hibáit...</p>
					<p>- Á, ne védd előttem. Én csak egy könyvét olvastam, de úgy megutáltam,
                            hogy soha többet a nevét sem akarom hallani.</p>
					<p>- Hát már akár akarja édesanyám, akár nem, most az egész világon
                            emlegetni fogják megint... Bizonyos, hogy jó reklám a könyveinek...
                            Szóval védelmébe vette Dreyfust, és kinyomozta az egész dolgot és
                            bebizonyította, hogy Dreyfus ártatlan.</p>
					<p>- Egy zsidó nem lehet ártatlan - mondta nagyanya kegyetlenül.</p>
					<p>- Tetszik látni, ha még édesanyám is ilyen könnyen tör pálcát, papné
                            létére egy ártatlan ember fölött, csak azért, mert zsidó... Mit kívánjak
                            akkor Csapoditól és a tanár kollégáimtól és az együgyű városi
                            lakosságtól?</p>
					<p>A nagyanya összeszorította a száját, és az egy foga kibuggyant a vékony
                            ajkak közül.</p>
					<p>- Ha ez tavaly történik, hogy az esperes fia Gottlieb Jakabot, aki
                            szintén volt olyan kiváló tanuló a tavalyi osztályban, mint most itt
                            nálatok Fussbaum Náci, beveszi a bizottságba, nem lett volna semmi
                            baj.</p>
					<p>- Mert az esperes fia tette volna - szólt a nagyanya.</p>
					<p>- Igen... Nem is tette... De Nyilas Misi megtette és ezzel kihívta a
                            dolog ellen az ellenszenvet, mert most éppen élére van állítva a
                            kérdés... Énnekem a zsidók ellen általában, csak azért, mert zsidók,
                            nincs semmi kifogásom. A legjobb barátom is, aki a legjobb párthívem
                            volt egész idő alatt, Furtvengler, aki éppen ma értesített, hogy
                            Böszörményire magyarosította a nevét... Szóval egyik legjobb barátom is
                            zsidó... A tudományban és művészetben rengetegen vannak zsidók, akik a
                            legnagyobb tiszteletet és rokonszenvet érdemlik. De ezek s éppen ma, nem
                            úgy okoskodnak. Képzelem, hogy berettyóújfalusi és árpádi Kisséknél
                            mennyi szóbeszéd van ma az ebéd felett, hogy hogy engedhettétek meg,
                            hogy egy zsidó belekerüljön a Segélyegylet vezetőségébe. Hallom,
                            albizottságokra kérsz engedélyt: talán ott kellett volna neki helyet
                            adni. Például a bálrendezőségben lehetnek akár százan is, ott a zsidókat
                            nem lehet úgyse kihagyni...</p>
					<p>Misi nevetett. Az egész ügy nem volt fontos neki.</p>
					<p>- Én sokáig gondolkodtam rajta - mondta. - Megjegyzem, éppen Fussbaum
                            nekem nem rokonszenves. Össze is vesztem vele, rögtön a gyűlés
                            után.</p>
					<p>- Min?</p>
					<p>- Nem tudom. Ez a fiú nem bírja megtanulni a nevemet. Odajött hozzám
                            hálálkodni, és megint Nyilassynak szólított.</p>
					<p>A bátyja nevetett:</p>
					<p>- Nem tudott örömében elég szép nevet adni neked.</p>
					<p>- Igen, ő is azt mondta.</p>
					<p>- Na, ugye... Te nem is sejted, milyen nagy dolog ez ma... Remélem, nem
                            lesz belőle semmi baj. Én mindenesetre elutasítottam azt az indítványt,
                            hogy az egész választást meg kell semmisíteni azon az alapon, hogy
                            szabálytalanul volt végrehajtva... Hogy jutott eszedbe, hogy a
                            megválasztandó bizottsági tagokat rögtön behívd és a hetedik osztály
                            termében készen tartsd őket...? Annyira biztosra vetted, hogy
                            valamennyit megválasztják?</p>
					<p>- Meg is választották.</p>
					<p>- No de ezt nem lehetett előre tudni. És az is szabálytalan volt, hogy
                            Pétery, mint megválasztandó bizottsági tag már bent volt a teremben a
                            tisztikarral együtt.</p>
					<p>- Nem tűnt fel, mert izgatott voltam, és azt hittem, ő is benne van a
                            tisztikarban. Hogy lehet Péterynek azt mondani, hogy itt nincs
                            keresnivalója?</p>
					<p>- Igen, ez van a gazdag és elkényeztetett fiúkkal. Ha Péteryt kiküldöd,
                            akkor bizony valószínűleg felborul az egész.</p>
					<p>- Hát ez van itt, Géza bátyám... Nem a zsidók ellen van itt kifogás, az
                            csak ürügy. A gazdagok és a szegények közt folyik a harc...</p>
					<p>- Hó, hó... Ilyenekről aztán ne beszéljünk... Nagyon is komolyan veszed,
                            amit a minap beszéltünk, hogy forradalmi egyéniség vagy. Új eszméket
                            nem lehet az iskola falai között kezdeményezni. Avval várj, míg
                            elvégzed az iskoláidat. Még azt mondják rád, hogy cucilista vagy... Az
                            aztán nagy baj lenne... Az még komoly kellemetlenségeket is vonhatna
                            maga után.</p>
					<p>Misinek nagyra nyíltak a szemei. Nem tudta, mi a szocialista, mi a
                            szocializmus. Erre vonatkozó könyveket még nem olvasott. Egyáltalában
                            nem volt tisztában ezzel a fogalommal, s el nem tudta képzelni, hogy mi
                            hasonlóság lehet az ő gondolatai és a szocializmus között, amiről csak
                            úgy beszéltek, mint mételyről s a magyar haza ellenségeiről.</p>
					<p>- Ne felejtsd el - mondta jóakarattal a bátyja -, hogy a század utolsó
                            évében vagyunk. A századok vége pedig mindig forradalmi szellemű. 1700
                            táján volt a Rákóczi forradalma, 1800 táján a francia forradalom... Most
                            pedig a szocializmus kezdi ki a világot... Úgy látszik, ez a levegőben
                            van és a mai ifjúság öntudatlanul is erre az útra tér.</p>
					<p>- Én szeretem a hazámat, és büszke vagyok arra, hogy magyar vagyok.</p>
					<p>- Na látod... Hát akkor ne beszélj a gazdagságról és a szegénységről:
                            ezek nem tartoznak a nemzeti gondolat körébe.</p>
					<p>- Szóval a hazafias szegénységnek tűrni kell a hazafias gazdagok
                            lábrugdosását.</p>
					<p>- Kérlek szépen, mondtam, hogy hallgass... Inkább azt mondd meg, hogy
                            lehet reparálni a Fussbaum Náci beválasztását?</p>
					<p>- Sehogy.</p>
					<p>- Szóval te is úgy gondolod, hogy sehogy.</p>
					<p>- Ha tetszik, én lemondok, s akkor lehet új elnököt választani, s akkor
                            Csapodi tanár úr szépen visszaülhet a katedrára. Úgyis ez a baj.</p>
					<p>- Én is azt hiszem - mondta gondolkodva a bátyja.</p>
					<p>A nagymama éppen behozta a rántott csirkét, s hallotta az utolsó
                            szavakat.</p>
					<p>- Jaj, fiam, olyan vagy, mint az apám. Pap létére a parasztok pártjára
                            állt, pedig tudhatta volna, hogy a paraszt paraszt, ha olajba főzik
                            is.</p>
					<p>- No, édesanyám - szelídítette a fia. - Nekem legnagyobb büszkeségem,
                            hogy a nagyapám már 1836-ban az úrbéres pörökben a földmíves nép
                            pártjára állott s emiatt Bécsbe citálták, mint nemesembert és mint
                            papot, és Ferenc császár személyesen szidta össze...</p>
					<p>- Igen és el kellett mennie a legnagyobb községből a vármegye legkisebb
                            községébe.</p>
					<p>- Ennek is utána vagyunk, ma már ez is csak dicsőség.</p>
					<p>- De ha ez az éretlen kölyök már most is az ő rossz példáját akarja
                            követni - mondta sírva a nagyanya, s törülgette a szemét és az
                            orrát.</p>
					<p>Misiben lángolt a lélek. Hát akkor nem kell szégyellnie magát az ősei
                            miatt. Érezte, hogy ő méltó lesz valaha a nagyapához.</p>
					<p>- Az uram is ilyen bolond volt - folytatta a nagyanya sírva -, az is két
                            esztendeig ingyen tanította az Újhelyi fiát, és mikor egy koszos bornyút
                            adtak neki, a falu rögtön kikiáltotta, hogy egy fias tehénért eladta a
                            falu legelőjét a földesúrnak.</p>
					<p>- De mi tudjuk, hogy nem így volt és apánkra, nagyapáinkra büszkék
                            vagyunk és ebből az érzésből táplálkozunk.</p>
					<p>Misi felmagasztosult, és úgy érezte, hogy fokonként megnyílik előtte az
                            élet. Ő már hallott elégszer ezekről a dolgokról, a nagyanya szeretett
                            róluk beszélni, de csak most értette meg mi az, az elvekért és a humánus
                            emberi érzésekért síkra szállni és rágalmat, támadást és csapásokat
                            elviselni.</p>
					<p>- Ha már a nagyapáink olyan nagyszerű lelkű emberek voltak - mondta
                            gondolkozva -, hogy lehet azt kívánni, hogy mi, az unokák még annyit se
                            tegyünk meg, mint ők?</p>
					<p>- Mire gondolsz?</p>
					<p>- Arra, hogy ha egy családban elkezdték tenni a jót, akkor annak családi
                            tradícióvá kell lenni, s a következő generációknak nemcsak azt kell
                            cselekedni, amit a nagyapák tettek, hanem kötelességük kell hogy legyen,
                            hogy azon az úton továbbmenjenek, és a magasabb tudással érvényesítsék
                            az igazságot.</p>
					<p>- Igen, igen, ez szép, de nem tudom, mire célzol vele.</p>
					<p>- Édes nagyanyámnak az apja az úrbéres jobbágyokért szállott síkra. Ma
                            már tudjuk, mi lett ezekből az akkor felszabadított jobbágyokból.
                            Földtulajdonosok, és a mostani papoknak ezekkel kell szembeszállani,
                            hogy az általuk elnyomott szegénységet megvédjék őtőlük.</p>
					<p>Az igazgatót váratlanul érte ez a támadás. Ő erre sohasem gondolt. Nem is
                            volt alkalma, mert nem élt gyermekkora óta a nép közt, s mikor ott volt,
                            akkor is inkább a telkes jobbágyok közt volt, mint a szegénység között.
                            Neki nem voltak olyan súlyos élményei az életről, mint Misinek.</p>
					<p>- Ne bántsuk a falut - mondta. - Az az egyetlen hely, ahol áldott béke és
                            boldogság van.</p>
					<p>- A népszínművekben - motyogta Misi, aki még egyáltalán nem volt
                            felszabadulva a nagybátyja tekintélyének nyomása alól. De most nem
                            állhatott ellent, hogy amint eszébe villant valami, azonnal ki ne
                            mondja: - Ez a zsidók elleni harc is éppen olyan, mint az angol-búr
                            háború.</p>
					<p>- Miben hasonlít ez a kettő? - nevetett az igazgató.</p>
					<p>- Én úgy látom, hogy az angol nemzet megtámadta a kis búr nemzetet. Az
                            angol gazdag és irigyli, hogy a búrnak a kezében vannak az aranymezők.
                            Úgy érzi, hogy el tudja venni tőle, s el is veszi... A magyar gazdag
                            elem ugyanígy úgy látja, hogy a zsidóság kezében van a pénz, és mivel
                            úgy gondolja, hogy ő a hatalmasabb, szeretné elvenni tőle.</p>
					<p>A bátyja annyira komikusnak találta a hasonlatot, hogy hangosan
                            nevetett.</p>
					<p>- Lehet, hogy van benne valami.</p>
					<p>- Igen, de én nem erre akarok célozni. Én arra gondolok, hogy Anglia
                            bizonyosan úgy van berendezve, mint Magyarország, társadalmilag. Ott is
                            vannak földbirtokosok, mint nálunk Pétery, Kiss Paliék, Markos
                            polgármester, Sarku... és gazdag bankárok, mint a Langschein apja...
                            Vannak magas hivatalnokok, mint a Rátz meg a Keresztes apja, vannak
                            kisebb hivatalnokok, akik a magasabb rendet szolgálják... De vannak
                            egészen kisbirtokosok, mint Gyurkó meg Ábris, és kisiparosok, mint
                            Torony András és mások szülei. A mi osztályunkban csak ketten vannak a
                            kisparasztok gyerekei közül, pedig olyan van ebben a városban ezer meg
                            ezer, de nem küldhetik a fiaikat a gimnáziumba... Ellenben a gazdagok
                            kivétel nélkül kitaníttatják a fiaikat... Ez így van Angliában is meg
                            Transzválban is... Most folyik a háború... A háborút csak a gazdagok
                            akarják.</p>
					<p>- Ez nem áll: a nemzet akarja. S a nemzetben minden társadalmi rend
                            együtt van. A háborút a parlament szavazta meg. A parlament az egész
                            nemzet.</p>
					<p>- Kérem szépen, mikor én még otthon voltam, éppen képviselőválasztás volt
                            Sárospatakon. Volt ott egy jelölt, akinek a beszédét meghallgattam: az a
                            szegénység érdekeit hangoztatta, nem választották meg. Egy nagy
                            földbirtokost választottak meg, aki a herceg érdekeit képviselte, és a
                            herceg minden cselédsége és mindenki, aki valamiben a hercegi
                            uradalomtól függött, köteles volt erre szavazni... Biztos, hogy
                            Angliában is így van... Szabad elmondani, mit gondolok?... Én ezeken a
                            dolgokon csak egy hét óta gondolkodom, s nem tudom, igazam van-e?</p>
					<p>- Beszélj csak, beszélj!</p>
					<p>- Most a hadseregben és mindenütt, ahol a vezetés folyik, ezek a gazdagok
                            s ezeknek a fiai vannak elöl. A közkatonaság az ő kommandójukra megy a
                            harcba. Tehát úgy látom, a gazdag angolok harcolnak a gazdag búrok
                            ellen. Mind a két fél a szegénységet dobja be a tűzvonalba. Még ha el is
                            esik egy tiszt, addig ezer közkatona esik el... Ha most az angolok
                            megnyerik a háborút, akkor újra csak a gazdag angolok nyernek. És még
                            azt sem tudom, hogy a gazdag búrok veszítenek-e? Én egy hét óta olvasom
                            a lapokat, és folyton csak azért fáj a szívem, hogy a szegények
                            mindenütt veszítenek, akár háború van, akár béke...</p>
					<p>- No és hogy vonatkozik ez a zsidókra?</p>
					<p>- Nálunk van hét zsidó az osztályban. Ezek közül egynek az apja háromezer
                            holdon bérlő, a Blum. Egy gazdag kereskedő fia, Fussbaum. Egy járásbíró
                            fia, a Steiner. A többi szegény ember gyereke. Altmann-nak az apja
                            szappanfőző, Gondos Márk apja szobafestő, Schwartz apja a külvárosban
                            kis szatócs, Vámos apja meg pláne egy bukott ügynök, aki semmit sem
                            keres... Én azt hiszem, hogy akik a zsidók ellen gyűlölködnek, nem
                            volnának hajlandók sem a szappanfőző, sem a szobafestő, sem a
                            koldusszegény kiskereskedők helyébe elmenni... Ha mégis az egész
                            zsidóságot gyűlölik és szeretnék megsemmisíteni, ez azért van, amiért
                            Pusztai néni otthon a falun megtámadta édesanyámat, mikor engem a
                            kollégiumba vittek. Azt mondta, hogy vegyen édesapám engem maga mellé
                            ácsinasnak, és ne taníttasson. Csak úgy tajtékzott a dühtől, hogy neki
                            két fia van, és egyiket sem jutott eszébe taníttatni és urat nevelni
                            belőle. És az én apám, aki hozzá képest egy nyomorult ács, mind a hat
                            fiát ki akarja taníttatni...</p>
					<p>- Mért irigyelte volna ezt Pusztai nénéd?</p>
					<p>- Megmondta, mért: azért, mert nem akarja, hogy mi, ha kitanulunk,
                            jegyzők legyünk, meg szolgabírók meg ügyvédek, hogy a parasztnak fejet
                            kelljen hajtani előttünk... Ez benne kasztérzés volt. Úgy látta, hogy
                            mi, akik ott a legnagyobb szegénységben voltunk és rá voltunk szorulva
                            őreájuk, bizonyos idő múlva felibe fogunk kerekedni az ő gyermekeinek...
                            A zsidókkal éppen így lehetnek az urak. A zsidók mind taníttatják a
                            fiaikat, hogy urakat neveljenek belőlük. Ők már most dühöngenek, hogy
                            lesz idő húsz, harminc, ötven év múlva, mikor az ő vagyonuk szétmállik,
                            mert a fiaik haszontalanok s léhák, és csak el fogják pazarolni az ősi
                            vagyont, ellenben a zsidók műveltek lesznek, és a kezükben lesz minden
                            hatalom.</p>
					<p>- Ez elég félelmes is.</p>
					<p>- Mért nem nevelik a gyerekeiket úgy, hogy azokban éppen olyan ambíció
                            legyen, mint a zsidókban? Azt el kell ismerni, hogy Fussbaum, Altmann,
                            Vámos jók és Schwartz, Gondos, ha gyengék is, de roppant eszesek és
                            törekvők. Az egy Blum a buta, de az sem természettől, hanem mert az apja
                            gazdagságában éppen úgy el van bizakodva, mint Kiss Pali. Bezzeg a mi
                            úrifiú barátaink, Kiss Pali, Markos, Sarku, Langschein a világ
                            leghaszontalanabbjai, mert minek dolgozzanak, ha úgyis megvan a
                            vagyon?... Pétery sem csinál semmit, csak éppen szokatlan jó memóriája
                            van, de a világon semmi ambíció nincs benne, és ha leteszi az ügyvédit,
                            egész biztos, hogy nem fogja gyakorolni, hanem dőzsölni fog a birtokán.
                            Hát ha én nem látom igazságosnak a búr háborút, még kevésbé látom
                            igazságosnak, hogy nem engedik meg, hogy egyszer már egy zsidó benne
                            legyen a szerény bizottságban?</p>
					<p>- Te kész filozófus vagy. Hol szedted ezeket az ideákat?</p>
					<p>- Én, Géza bátyám, magamtól jöttem rá. Nekem most arra kellett gondolnom,
                            hogy lehet valamit csinálni ebből a Segélyegyletből, s elkezdtem
                            számolni és bírálni az osztály összes tagjait, s így rájöttem
                            egyre-másra. Nincs igazam?</p>
					<p>- Nincs igazad, mert az életet nem az igazságok kormányozzák, hanem az
                            áramlatok... Most itt egy zsidóellenes áramlat van, és azt tanácsolom,
                            hogy míg a Dreyfus-pörnek vége nem lesz, ne tarts gyűlést a
                            Segélyegyletben. Azután majd lassan hozzászoknak az emberek, hogy
                            Fussbaum Náci benne van a bizottságban, és mégsem dőlt össze a
                            világ.</p>
					<p>Misi nevetett, mert őneki az volt a fontos, hogy a nagybátyja nem tudta
                            megcáfolni a gondolatait.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Másnap nagy izgalommal ment az iskolába. Egész éjjel fantáziált, s már
                            félálomban azt is látta, hogy pogrom tört ki a városban.</p>
					<p>De amint belépett az osztályba, a legnagyobb csodálkozással, szinte
                            megcsalódottan látta, hogy a fiúk a szokott nyugodt rendetlen, de
                            tökéletesen békés hangulatban zsibonganak, s az ő belépésére sem ütött
                            ki a forradalom.</p>
					<p>Nem kiáltott ott senki éljent vagy abcúgot, hétfő reggel van, mindenki
                            álmos, tegnap este ki-ki elvégezte a vasárnapi kis lumpolását, egy
                            kicsit tovább maradt ébren, s emiatt kóvályog a feje. Unják, hogy még
                            mindig diákok. Szeretnének már valami más lenni, s nem számít előttük az
                            intézeti kis ügyekből semmi, csak az egy felelés, ami itt van a
                            nyakukon, a vasárnapi nemkészülés után.</p>
					<p>Ő is kirakta a könyveit. Aránylag el volt készülve. Ő ezután nagyobb
                            ambícióval akar tanulni, mint eddig, kötelességének tartja feltűnő
                            szereplése miatt.</p>
					<p>A zsidók érdekelték csak, de hiába nézett vissza rájuk, ő nem érdekelte
                            azokat sem.</p>
					<p>Később a második óra közben volt egy kis tanácskozás, megbeszélték a
                            tegnapi dolgokat, gratuláltak is Misinek, hogy érdekes volt, amit
                            csinált, de ő már nem dőlt be, legyintett, mint akinek nem fontos az
                            egész dolog, erre el is maradt az élénkebb vita.</p>
					<p>Egyáltalán furcsák az emberek. Annyira a röghöz tapadtak, hogy képtelenek
                            lelki izgalomra. A közösség érzése nem gyújtja fel őket: csak a
                            személyes veszély tudja kétségbeejteni vagy fellelkesíteni az
                            egyéneket.</p>
					<p>Most, hogy belátta, hogy a tegnapi esemény máris kitörlődött az emberek
                            emlékéből, elmúlt benne az a félelem, hogy valami nagy következményektől
                            kell tartania: egy más gondolat s érzés kezdett benne motoszkálni.
                            Szerette volna, ha legalább nyoma maradna a hőstettének... Titkon, a
                            mélyben az a vágy támadt benne, hogy a tegnapi beszédet meg kellene
                            örökíteni a jegyzőkönyvben. Igen, de ezt nem indítványozhatja. Jákób, ha
                            volna benne kartársi becsület, illetve, ha képes lenne felfogni, mi volt
                            az, amit ő tett, akkor neki kellene indítványoznia, hogy... el kellene
                            kérni az ő tegnapi szónoklatát, hiszen látta, hogy írásból olvasta fel,
                            s azt kellene mondania: “Kérlek szépen, a te beszéded felette van az
                            ifjúsági beszédeknek... add ide, s írjuk le, örökítsük meg a
                            jegyzőkönyvben.”</p>
					<p>De ehhez nem Jákóbnak kellene lennie, hanem Nyilasnak. Ha a tisztikar
                            tagjai maguktól csinálták volna ezeket az előadásokat, ő már régen szóba
                            hozta volna, hogy a jövő generáció okulására valamennyit írják be az
                            Egyesület irataiba: hadd lássák a késői vezetők, hogy kell az ilyet
                            csinálni. De hiúság lenne, ha a saját írásait belevésetné a história
                            lapjaiba. Különösen, hogy Jákób maga, ami rá volt bízva, s amit jogosan
                            elvárt tőle, hogy hasonló szellemben írja meg főtitkári jelentését - nem
                            csinálta meg. Egy gondolattal, egyetlen szóval nem fejlesztette tovább a
                            nyers anyagot. Még azt sem írta meg, amit a szájába rágott. Jákób egy
                            racionalista ember, ragaszkodott a legszűkebb statisztikához. Lehet is,
                            hogy Csapodinak az ő szereplése tetszett legjobban. Abban bizonyos, hogy
                            nem volt semmi forradalmiság. Ha pedig a Jákób jelentése nem méltó a
                            megörökítésre, akkor nem jöhet elő azzal az ideával, hogy...</p>
					<p>Azért nem állotta meg, hogy elsápadva s aztán nekipirulva annyit ne
                            mondjon:</p>
					<p>- Te Jákób... Mondhatom, a jövő évi s a későbbi vezetőség sohasem fogja
                            tudni, hogy mit lehet merni.</p>
					<p>Jákób nevetett.</p>
					<p>- Hogy gondolod?</p>
					<p>- Hát barátom, nem kis dolog volt, míg én azt a beszédet megírtam.
                            Különben nem fontos.</p>
					<p>Jákób gúnyosan nevetett, s nem szólt. Evvel abbamaradt az egész
                            dolog.</p>
					<p>Fájt neki. Jákóbban most kijött az irigység. Vagy legalábbis az abszolút
                            közöny. Lehet, hogy nem is képes felfogni ennek az egésznek a
                            jelentőségét. Nagy fájdalom égett benne. Hát hiába cselekszik az ember a
                            közösségért akármit, az oly nyomtalanul tűnik el, hogy a szél befújja a
                            lábnyomokat. El is határozta, hogy nem fogja többet magát exponálni
                            értük, ha ennyire marhák, hogy még felfogni sem képesek valaminek a
                            jelentőségét.</p>
					<p>A délelőtt elmúlt, mint annyi délelőtt nyolc éven át az iskolában. Az
                            órákon végiggondolta a múltat. Hány ilyen lendülete törött ketté
                            megvalósítás előtt, hányszor gondolt s akart tenni szépet és nagyot. De
                            a diáktársak közönye miatt soha semmit nem lehetett egészen elérni...
                            Mikor Sárospatakon azt a nagy dolgot csinálta... Megalakította a Szombat
                            estéket... Ott ugyanis hatodikos korában sérelemnek tekintette még, hogy
                            az V. és VI. osztálynak nem volt joga az Erdélyi János Önképzőkörbe
                            tagnak belépni s egy titkos önképzőkört csinált hat taggal a saját
                            osztályukból. Akkor is ilyen izgalom volt benne, mert a titkos
                            gyűléseket az iskola törvényei a legszigorúbban tiltották. Kicsapatás
                            veszélyével játszott ő, a felbujtó. Három hónapig állandóan volt benne
                            egy kis remegés és vágy, hogy fel fogják fedezni a titkosságot... de nem
                            fedezték fel, senki sem árulta el... Pedig az akkor neki megváltás lett
                            volna, ha botrány lett volna belőle, mert Patakon ő váratlanul igen
                            rossz tanuló lett. Ott magolni kellett, s ő erre sohasem volt képes,
                            hogy alárendelje magát a nyers szövegnek és szóról szóra tanuljon be
                            iskolaanyagot. Megtörtént, hogy a latintanár ötször egymás után
                            szólította fel ugyanabból a latin tíz sorból, s sohasem tudta elmondani
                            a könyvnélkülit Ovidiusból... Azzal nem állhatott elő, hogy lefordította
                            a fél éneket hexameterekben, s véleménye szerint elég jó hexametereket
                            faragott... Ha egy kis biztatást kap, akkor talán az egész Philemon és
                            Baucist lefordítja... Így abbamaradt, s benne rekedt a szekundában,
                            pedig a fiúk tudták, hogy ő nem szekundás tanuló, azért mentek bele
                            olyan szívesen a titkos önképzőkörbe. Mind az öt fiú tiszta jeles volt,
                            s ő karácsonykor három elégtelent vitt haza... Mennyire várta, hogy a
                            barátai közül valaki feláll órán s kijelenti, hogy: “Tanár úr kérem, itt
                            a század legnagyobb igazságtalansága történt meg. Nyilas nem szekundát
                            érdemel, hanem jelest. Mi tudjuk, hogy nem azért nem írja ki a latin
                            preparációt, ahogy a tanár úr gondolja, mert lusta, hanem azért, mert
                            neki valóban nincs szüksége arra, hogy még az etiamot is kiírja a
                            szószedetbe, mint némely fiú... Prima vista tudja fordítani a
                            legnehezebb szöveget. Tessék még egyszer megvizsgáztatni, és a
                            kalkulusát legalábbis jóra korrigálni.” De ilyen szónoklatra senki sem
                            gondolt az osztályban, még a veleérzést sem tapasztalta, legfeljebb
                            sajnálkoztak, hogy három elégtelen az mégis sok.</p>
					<p>Világfájdalom vett erőt rajta. Kétségbeesésében elhatározta, hogy nem
                            megy többet iskolába. Elmegy színésznek Kassára. Petőfi is színész lett,
                            a költőknek a magyar irodalomtörténetben az a sorsuk, hogy ha az
                            iskolában megbuknak, színésznek mennek.</p>
					<p>Akkor történt, hogy Géza bátyja véletlenül meglátogatta őket, s szomorúan
                            osztozott a család bánatában, hogy Misi, aki szemefénye volt az egész
                            családnak, három elégtelennel köszöntötte a karácsonyt. Megvizsgáztatta
                            s azt mondta, csodálkozik a dolgon, ő meg van elégedve a tudásával - bár
                            ő nem tudta kifejteni egész tudományát, mert a bátyja előtt is zavarban
                            volt. Így hozta el már a karácsonyi szünet után ide magával, az alföldi
                            kis gimnáziumba, ahol ő akkor lett először, mégcsak ideiglenesen
                            igazgató.</p>
					<p>Azóta itt van. Óriási szerencséje volt az első órán. Történelem volt, s a
                            tanár azt kérdezte, milyen osztályzata volt a történelemből. Ez volt az
                            egyetlen jelese, s ő túlhangosan jelentette be. Akkor a fiúk elfogadták
                            őt jeles diáknak, s ez azóta meg is maradt. Még ha ingadozva és
                            kétségbeesve küzdött is egy-egy nemtanulási nap után a felelettel, a
                            fiúkban sohasem rendült meg a hit s szerencsére a tanárokban sem, az ő
                            jelességében.</p>
					<p>Mikor húsvétkor megkapta a bizonyítványt, már minden tárgyból jelese
                            volt, csak a görögből és a németből kapott jót. Ezt is igazságtalannak
                            találták a fiúk, s jobban sajnálkoztak rajta, mint Patakon az ottani
                            kollégák a három szekundáján... Hallotta aztán vakációban, hogy mikor az
                            ottani német tanár előtt szóba került, hogy neki milyen bizonyítványa
                            van, s a fiúk lármásan mondták, hogy mindenből jelese... a tanár azt
                            mondta:</p>
					<p>- Hja, ott kolbászból fonják a sövényt.</p>
					<p>Kimondhatatlan sérelem maradt ez a lelkében, mert ebben benne volt a
                            gyanúsítás, hogy csak azért jeles, mert a nagybátyja az igazgató. Pedig
                            igazán soha semmiféle protekciót nem volt hajlandó igénybe venni.
                            Megtette az akkori latin tanárral, hogy mikor egy ízben bele sem nézett
                            a szövegbe s nem tudta lefordítani, megbicsakolta magát és még azt sem
                            mondta meg, amit tudott... Csak azt ismételte: “Mondtam, tanár úr kérem,
                            hogy mára nem készültem.”</p>
					<p>De tegnapra, a segélyegyleti gyűlésre elkészült, s éppen ezért nagyon
                            fájt, hogy ennek a készülődésnek, sőt cselekedetnek nem marad nyoma.
                            Be fogja lepni a feledés pora. Jákób nem hajlandó megörökíteni a
                            jegyzőkönyvben a beszédét s ő nem teheti, hogy erőszakkal harcolja
                            ki...</p>
					<p>Az ember élete tele van ilyen fájdalmakkal és keserűségekkel.</p>
					<p>Mit tegyen? Nem tehet mást, mint rábízza magát az időre. A nagy Időre,
                            mely igazolni fogja valaha. Lesz még rá mód, illetve be fog következni,
                            hogy az egész iskola büszke lesz arra, hogy valaha ő ennek az iskolának
                            növendéke volt... De akkor más tanárok lesznek itt, és más növendékek,
                            akik nem ismerték őt személyesen... Ezek a mostani fiúk el fognak halni,
                            elfelednek mindent, s legfeljebb aki él, irigykedni fog, hogy “akkor
                            nem is sejtettük, hogy ilyen híres ember jár velünk egy iskolába”. Jákób
                            is sajnálni fogja, ha valahol szerény gimnáziumi tanár lesz vidéken, és
                            lesz neki húsz hold földje és bele fog fulladni a fizikai szertárba,
                            hogy most nem ismeri fel, ki az s mi az a beszéd, amit neki be kellene
                            írnia a jegyzőkönyvbe...</p>
					<milestone n="4" unit="endSubChapter"/>
				</div>
			</div>
			<div type="group">
				<head>MÁSODIK KÖNYV</head>
				<div type="chapter">
					<head>ELSŐ FEJEZET</head>
					<p>amelyben megindul valami olyan zavarosság,
                            amit úgy hívnak: “ez az élet, fiam”. Már cselekedetekkel beszélnek az
                            emberek.</p>
					<milestone n="1" unit="startSubChapter"/>
					<p rend="head">1</p>
					<p>Ott ült Irénkével a halk világítású szobában.</p>
					<p>Az ősz borús volt, a szoba meleg, a levegő forró és érzéki.</p>
					<p>A lánnyal egy csöppet sem jutott előbbre.</p>
					<p>Ez is furcsa dolog volt. Ő a legelső napon rájött s elhatározta, hogy
                            szerelmes belé, s a szerelmet nem tudta másképpen elképzelni, csak
                            kölcsönösség alapján... Ha ő szerelmes, akkor kell, hogy Irénke is az
                            legyen. Ha ő szenved, akkor a kislány bizonyára még jobban kínlódik.</p>
					<p>Mérhetetlen becsületességnek tekintette, hogy Kondor Irén az első nap óta
                            valósággal visszatartotta magát. Soha nem fordult elő, hogy a frufruja
                            az ő homlokát még egyszer megérintse, ő többször provokált, de mindig
                            csődöt mondott. A lány már előre érezte, ha közeledni akart, s
                            visszahúzta magát. Néha úgy hátrahajolt a székben, hogy az már szinte
                            botrány volt. Úgy menekült előle, mint a bárány a farkas elől. Ő azonban
                            látta a szemében a nedvességet és az izzást és fölöslegesnek találta a
                            harcot... Hiszen, ha a tanulás az érdek, nyilván az, akkor is sokkal
                            jobban és bizalmasabban tudnának tanulni, ha összehajolnának, egymás
                            szemébe néznének és néha csókolóznának...</p>
					<p>De erre semmi kilátás nem volt.</p>
					<p>Folyton csak azok az unalmas nyelvtani törvények, melyek semmiképpen sem
                            érdekelték a lányt: valószínűleg azért, mert ő is egészen más érzésekkel
                            és gondolatokkal volt elfoglalva...</p>
					<p>Most is, ahogy a conjugaison titkaival foglalkoznak, ő szórakozottan
                            hajtogat az ujjai közt egy kis papírlapot.</p>
					<p>Irénke önkéntelen mozdulattal, szinte anyásan, ahogy anyák nem bírják
                            elviselni, ha a fiúk mechanikus mozgással, például az abroszt szurkálják
                            a villával - kivette a kezéből és kisimította a papírt.</p>
					<p>El is olvasta, ami rá volt írva, s kérdezte:</p>
					<p>- Mi ez?</p>
					<p>Misi lángvörös lett s ijedten kapkodott a papír után. Az az elismervény
                            volt, amit a könyvkötő adott, hogy “egy színdarabot bekötni
                            átvettem”.</p>
					<p>- Semmi.</p>
					<p>- Egy színdarabot... köttet?</p>
					<p>- Igen.</p>
					<p>- Jé?... darabot írt?</p>
					<p>- Igen.</p>
					<p>Irénke nagyot nevetett.</p>
					<p>- Az jó... Operett?</p>
					<p>Misi meg volt sértve.</p>
					<p>- Hogy képzeli maga, Irénke, hogy én operettet írok?</p>
					<p>- Méért?</p>
					<p>- Az hogy illene énhozzám?... Tragédia.</p>
					<p>- Tragédia?</p>
					<p>- Igen... Nem ismer még annyira, hogy tudja, hogy én tragikus lény
                            vagyok?</p>
					<p>Irénke csiklandozva nevetett.</p>
					<p>Misi rápillantott, s látta, hogy a lány kíváncsi szemekkel nézi őt.</p>
					<p>- Az nem hoz pénzt - mondta a lányka.</p>
					<p>- Pénzt? - háborodott fel Misi. - Magának a pénz számít?... A tragédia a
                            szív legmélyebb érzéseit...</p>
					<p>A kislány úgy nézett rá, mint valami csodára. Oly furcsa volt ez a
                            bámulata, hogy Misi is, fanyarul, de nevetni kezdett.</p>
					<p>- És miről szól?</p>
					<p>- Sertorius.</p>
					<p>- Az mi?</p>
					<p>- Persze... maga még nem tanulta a római történelmet... nem is fogja
                            ilyen részletesen... Nem is tanítják az iskolában, én is a Római
                            történelemből olvastam... Mommsen... tudja ki az?</p>
					<p>- Nem.</p>
					<p>- A legnagyobb német történetíró... Szóval ez a Sertorius római
                            rabszolgavezér volt, és a hispániai rabszolgahadat Róma kapui elé
                            vezette.</p>
					<p>- Mért? Szerelmes volt egy grófnőbe?</p>
					<p>- Akkor még nem voltak grófnők - mondta Misi ridegen, és sajnálta, hogy
                            belement a tárgyalásba.</p>
					<p>- De nők voltak... s biztosan nő oka volt a rabszolgavezér
                            hősiességének.</p>
					<p>- Maga azt hiszi, a történelemben minden a nők miatt volt?</p>
					<p>- Hát nem?</p>
					<p>- Az anyja miatt - mondta Misi hidegen.</p>
					<p>Irénke nevetett:</p>
					<p>- A mamájába nem lehetett szerelmes.</p>
					<p>- Értse meg, hogy a szerelemnél vannak nagyobb dolgok is a világon...
                            Sertorius fel volt háborodva rabszolgatársai elnyomatása miatt.</p>
					<p>- És az anyja?</p>
					<p>Misi vonakodva beszélt.</p>
					<p>- Az anyja nem volt rabszolganő, hanem szerelmes lett egy rabszolgába,
                            aki igen nagylelkű férfi volt... Amikor a darab játszik, akkor már az
                            apa meghalt... És az anya Róma kapui előtt megvallja a fiának, hogy ő
                            római patrícius nő, és nem akarja, hogy a fia a haza ellen
                            harcoljon.</p>
					<p>- Aha, ezt mintha olvastam volna.</p>
					<p>- Ez nem a Coriolanus esete - kiáltott hevesen Misi -, igaz, egy kicsit
                            hasonlít hozzá, mert Volumnia szintén útját állja a fiának, és nem
                            engedi, hogy Coriolanus meghódítsa és romba döntse Rómát, s ezért kell
                            neki tragikusan bűnhődnie... De az én darabom egészen más... Teljesen
                            más... Itt sokkal mélyebb a probléma, mert a rabszolgavérben támad fel a
                            haza iránti szeretet, és ez nagyobb dolog, mert egy rabszolga csak
                            elnyomattatást és szenvedést kapott a hazától... Éppen ez az... Meddig
                            terjed a hazaszeretet?... Én azt mutatom meg, hogy óriási csalódás az a
                            közfelfogás, hogy a haza csak a gazdagoké és a hatalmasoké... A haza
                            mindenkié... Mert az a koldus, aki ott született a hazában, éppen úgy
                            szereti a szülőföldjét, s éppen úgy kész meghalni érte, mint a
                            patrícius, aki csak hasznot, élvezetet és örömet nyert a hazától...</p>
					<p>- De ha föllázad ellene? Az urak csak a haza ellenségei ellen lázadnak
                            fel. Nem?</p>
					<p>- Tudja maga, milyen nagy dolgot mondott most? Ha nem volna késő, ezt a
                            szempontot jobban kidomborítanám... De így is meg fogom csinálni,
                            részben már meg is van pendítve... Ugyanis...</p>
					<p>Nem tudta folytatni. Oly boldogság volt benne, hogy ez a tudatlan kislány
                            női ösztönnel a legfontosabb problémára világított rá, hogy egészen
                            elszorult a szíve... Ezzel a lánnyal lehet majd együtt dolgozni: meg
                            lehet vele beszélni a dolgokat...</p>
					<p>- Lássa, ez a nagy titok... Minden országban vagyoni helyzetük szerint
                            vannak eloszolva az emberek. A régi Rómában még másképp folyt az élet,
                            de már ott is voltak gazdagok és szegények. Sőt az még komiszabb volt,
                            mert nagyon kevés volt a gazdag és igen sok, rettenetesen sok a szegény
                            rabszolga. Sertorius csak kitűzte a zászlót és százezer rabszolga hagyta
                            ott az urait és rohanva gyűlt az ő táborába... Az urak menekültek,
                            rettegtek. A rabszolgák bizony felperzselték a kéjlakokat és nyársba
                            húzták az urakat.</p>
					<p>- Brrr.</p>
					<p>- Csak a rosszakat, akik ellen nagyon el voltak keseredve - mentegette
                            őket Misi jobb meggyőződése ellenére, s egyszerre érezte a zsúfolt
                            nézőteret, ahol nem a szegények fognak ülni, hanem a gazdagok... Ezek
                            éppen úgy meg fognak borzadni az ő rettenetes darabjától, mint ez az úri
                            kislány... s most hirtelen sajnálta, hogy a szerelmet teljesen
                            kikapcsolta a tragédiából... Hogy is tehette? Újra kell írni az egész
                            darabot... Új nagy motívumot kell belevinni... a férfinak a nőért való
                            harcát... Sertorius legyen szerelmes egy patrícius nőbe és... De ez már
                            késő. Milyen kár, hogy nem a nyáron hívták meg Irénkét tanítani, akkor
                            most más lenne a darab... Már tudja, mi a szerelem... Kelemen Ilonkával
                            még a szerelemnek csak az árnyképét ismerte meg...</p>
					<p>- És lesznek benne nimfák?</p>
					<p>- Mire az?</p>
					<p>- Az szép, a sok meztelen tündér, kórusban énekelnek.</p>
					<p>Misi elgondolkozott. Igaz, ez szép, de ez nem való tragédiába... bár
                            annak a kornak a mítosza sokkal élőbb volt, s el lehetne képzelni, hogy
                            Sertorius lázálmaiban egy patríciusnő körül a nimfák és najádok kórusát
                            látja... Természetesen csak álomban, mert ő nem hisz az erdei és tengeri
                            istennőkben, tehát nem állíthatja be, mint valóságot, csak mint
                            lázálmot.</p>
					<p>Az egész tragédia új színben tűnt fel előtte. Valahogy elhalványodtak a
                            szociális szempontok, amikkel oly nagyra volt: a közönségnek kell az
                            érzéki csillogás... Muzsikát is lehetne akkor hozzá komponáltatni...
                            Milyen kár, hogy ő maga semmi zenéhez sem ért, legjobb lenne, ha a
                            drámaíró muzsikus is lenne, mint Wagner... aki maga írta a szöveget is,
                            a zenét is...</p>
					<p>Borzasztóan felbomlott benne a darabjában való hit. Egyszerre tömérdek
                            hangulat és lehetőség nyílt meg előtte.</p>
					<p>- Az egészet újraírom, annál inkább, hogy a felfogásom is nagyot
                            változott az utóbbi napokban az életről. Tavaly még igen homályosan
                            láttam a társadalom összetételét, most ezt is jobban ki tudnám hozni...
                            Azért nem rossz darab. Azt a kétezer koronát megéri, amit adni fognak
                            érte.</p>
					<p>- Kétezer korona? - nevetett a lány.</p>
					<p>- Igen és természetesen a percentek. Az első három előadás után
                            harminchárom százalék, a többi után tíz százalék.</p>
					<p>- De hisz akkor maga gazdag ember lesz.</p>
					<p>- Ha siker lesz... És ha most újraírom a darabot, akkor biztosabb a nagy
                            siker, és ezt magának köszönhetem.</p>
					<p>- Nekem? - nevetett a kislány. - Én semmit se írtam benne.</p>
					<p>- A nőknek csodálatos érzékük van a drámához - mondta meggyőződéssel
                            Misi.</p>
					<p>De most elő kellett volna venni a francia könyvet, mert az Irénke mamája,
                            úgy látszik, észrevette a tornácon, hogy nem a francia leckéről van szó,
                            és nyugtalanul topogott.</p>
					<p>Hiába, nem tudott tovább tanítani, csak éppen kihúzta valahogy az időt s
                            aztán elbúcsúzott s vitte magával a lángoló költői érzéseket.</p>
					<p>Rengeteg futás lett ebből a város utcáján le s fel. A határba nem
                            mehetett ki, mert nagy sár volt.</p>
					<p>Rájött, hogy mégis a fantázia az igazi. Az élet csak motívumokat adhat a
                            képzeletnek, de csak az a nagy érzés, ha az ember elmúlt korok lelkébe
                            éli bele magát, és a mai nép életének megmentéséért a hajdani
                            rabszolgák lázadását festi lobogó szívvel.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Misi felvette az újságot, és ijedten olvasta:</p>
					<p>“Párizsban szombaton és vasárnap zajosabb jelenetek és kisebb zavargások
                            voltak... látnivaló, hogy a szenvedélyek, melyeket a Dreyfus-ügy
                            felkavart, már-már kivonulnak az utcára...”</p>
					<p>Vastag betűvel alcím: Tüntetés Párizsban.</p>
					<p>“A Wagram-terem tulajdonosa tudvalevőleg nem akarta helyiségét a
                            Dreyfus-ügy revíziója érdekében összehívott gyűlés céljaira átengedni. A
                            terem előtt, melyet több rendőr őrizett, mégis nagy tömeg gyűlt össze.
                            Pressensét, aki be akart hatolni, letartóztatták. A tömeg ilyen
                            kiáltásokat hallatott:</p>
					<p>»Éljen Zola! Éljen a revízió!«</p>
					<p>Néhány embert letartóztattak... A rendőrség összeütközött a tömeggel...
                            Paulin Merry képviselőt letartóztatták. Mindenféle kiáltások
                            hallatszottak, köztük ez is:</p>
					<p>»Le a zsidókkal!«</p>
					<p>Mikor Deroulède számos hívével megjelent a Wagram előtt, a rácsos kaput
                            zárva találta, s a Place des Ternes-re vonult. Barátai a hadsereget
                            éltették. Deroulède értesülve a Pressensé, Vaughan és Morhardt
                            letartóztatásáról, a rendőrszobába ment, hogy szabadonbocsátásukat
                            kérje, Pressensé azonban visszautasította közbenjárását... A katonák
                            megöklözték a közönséget... dulakodás keletkezett, melyben három embert
                            letartóztattak...”</p>
					<p>Most nagy érdeklődéssel olvasta:</p>
					<p>“A Havas-ügynökség jelenti: Jaurès tegnap este nagy előadást tartott a
                            szocializmusról és a Dreyfus-ügyről, melyet mintegy hatezer ember
                            hallgatott meg. Jaurès azt mondta, hogy a szocialisták minden
                            elnyomottnak védelmére kelnek, s így Dreyfusnak is pártját fogják. A
                            szocialisták a kamarában azt fogják követelni, hogy a hadbíróságokat és
                            a katonai iskolákat szüntessék meg, és a tényleges szolgálatban levőknek
                            adják meg a választójogot. Hogy a külföld azzal, hogy érdeklődik a
                            Dreyfus-ügy iránt, nagy szolgálatot tesz, mert leleplezi a katonai
                            vezetőség tehetetlenségét. A gyűlés végül határozati javaslatot fogadott
                            el, hogy a katonai intézmények a köztársasági demokráciával összhangba
                            hozassanak.”</p>
					<p>Misi megdöbbenve olvasta ezeket a sorokat. Szinte remegés tört ki benne.
                            Érthetetlen volt előtte, hogy a szocialistákról, a “hazátlan
                            bitangokról” a magyar lap magyar nyelven, mindenki által olvasható
                            módon ilyen rokonszenves közléseket tesz. Mikor a múlt este bátyjával
                            erről a szóról beszélt, a bátyja azt mondta, hogy “vigyázz, még azt
                            mondják rád, hogy cucilista vagy”. Ebben benne volt az, hogy még a
                            bátyja sem veszi komolyan ezt a pártot, vagy mit, sőt osztozik azoknak a
                            véleményében, akik rettenetesnek tartják, hogy egy ilyen párt egyáltalán
                            élhet valahol a világon... De ha a lap lenyomtatja, hogy “a szocialisták
                            minden elnyomottat védelmükbe vesznek”, ezzel a legnagyobb dicséretet
                            nyilvánítja a szocialista törekvésekről. Krisztus az, aki minden
                            szenvedőt védelmébe vesz: ha ez így van, akkor meg kell tudni, mik ezek
                            a szocialisták?</p>
					<p>“A Jaurès beszéde után egy szocialista elsütötte revolverét, de senkit
                            sem sebesített meg. Elfogták és kiderült, hogy tizenkilenc éves és van
                            Benne Józsefnek hívják. A revolveren kívül élesre fent tőrt is találtak
                            nála, mely nagyon hasonlít a Lucheni tőréhez.”</p>
					<p>Misi megrendült. Egy tizenkilenc éves fiatalember revolverrel és tőrrel
                            megy a gyűlésre.</p>
					<p>Szörnyűnek találta, s mindjárt arra gondolt, hogy mi ehhez képest az ő
                            október hatodiki tüntetésük.</p>
					<p>“Letartóztattak három deákot, akik izgattak és szidalmazták a
                            rendőrséget.”</p>
					<p>Képtelenség. Olyan fiú az ő iskolájukban nincs, aki a rendőrséget
                            szidalmazni merészelné.</p>
					<p>Letette az újságot, s felvette a következő napilapot:</p>
					<p>“Dreyfus-ügy.”</p>
					<p>“A francia közvéleményben lázas izgalom keletkezett a tegnapi tüntetések
                            és verekedések nyomán. A párizsiak hangulata után ítélve, az ügy a
                            szóviták mezejéről a tettek vagy legalább a tettlegességek mezejére ért,
                            s egyes újságok már forradalmi szimptómákról kezdenek beszélni.
                            Franciaországban mindenkor nagy szerepe volt az utcának, s nem
                            lehetetlen, hogy a Dreyfus-pör revíziójának kérdését, melybe annyi
                            államférfi s annyi más nagyság belebukott, az utca fogja dűlőre
                            vinni.”</p>
					<p>“A párizsi utca. (Saját tudósítónktól.) Az a tüntetés, melyet tegnap a
                            Salle de Wagram előtt akartak rendezni, éktelen verekedéssé fajult...
                            Vesszen a hadsereg! éljen a köztársaság!... Vesszen Rochefort, vesszenek
                            a jezsuiták... Egy másik csapat a Libre Parole szerkesztősége elé vonult
                            és azt kiabálta: Vesszen Zola! Vesszenek a zsidók!”</p>
					<p>A következő napi újság megint másfél oldalt közöl a Dreyfus-ügyről.</p>
					<p>“Megint messzeható hang szólt bele a Dreyfus-revíziónak még mindig vajúdó
                            kérdésébe. Björnson Björnsterne nyílt levélben száll újra síkra a... Az
                            igazságnak nincsenek földrajzi határai...”</p>
					<p>Itt az egész levél:</p>
					<p>“Meddig terjed az igazság? Meddig terjed kötelességünk azt bizonyítani?
                            Az ország határáig?”</p>
					<p>“Mindenki érzi, mennyire ferde és együgyű dolog ez. Mégis, mostanában ez
                            az állammorál Európában, és ez bizonyítja, hogy a politikai erkölcs
                            mennyivel hátrább áll a magánerkölcsnél. A francia nemzet majdnem
                            egyhangúlag azt vallja, hogy egy tanú vallomása sem érvényes, ha a
                            határon túlról jön. És azt hiszik, ez annyit jelent, hogy mindenki úr a
                            maga házában... Tíz év múlva az egész világ csodálkozni fog azon,
                            hogy... mindenki barbarizmusnak fogja tekinteni... Eljő az idő, mikor
                            nem megy többé oly könnyen, hogy a politika az igazságérzést elnyomja, s
                            hogy a fajgyűlölet, az ellenszenv és a felekezeti türelmetlenség
                            hordozza a hazafiság lobogóját... Az én szívemben, törődött korom
                            ellenére is még mindig él a részvét és az igazság érzése. A Dreyfus-ügy
                            elrabolja álmomat, munkakedvemet, noha külföldi vagyok. De ennek
                            ellenére nem bírok a szívemmel, nekem ki kell mindent jelentenem azzal a
                            tudattal, hogy segíthetek...”</p>
					<p>Végigolvasta a levelet s különösen megragadta a figyelmét a következő
                            szakasz:</p>
					<p>“Azt kürtölték rólam, hogy németgyűlölő vagyok. Nos, én azt hiszem, az
                            összes külföldiek között senki sem volt oly lelkes híve a németeknek,
                            mint éppen én, aki elsőnek hirdettem fönt északon, hogy karöltve kell
                            haladnunk Németországgal, mert jövőnk csak úgy van biztosítva. Sőt, nem
                            nagyítok, ha azt mondom, hogy kevés német van, aki annyit tett volna a
                            pángermán eszmékért, mint én...”</p>
					<p>Misi elgondolkozott ezeken a szavakon. Björnson, a nagy északi, íme
                            beleszól az európai népek viszonyaiba. Óriási felelősséget érzett az író
                            és az irodalom jelentősége szempontjából. Mindig az volt az érzése, hogy
                            az író az egész emberiség munkása, és az író minden szava nemcsak a
                            saját népének szól, hanem a világ minden népének.</p>
					<p>Oly nagy érzés volt ez most benne, hogy nem bírt szokása szerint
                            felugrani és járkálásba kezdeni. Mintha leszögezte volna valami a
                            helyére, csak nézett maga elé.</p>
					<p>Lassan ért odáig, hogy további gondolatok fűződtek hozzá. Mintha megnyílt
                            volna előtte egy távoli jövő. Az ember életében ritkán vannak
                            pillanatok, melyekben azt érzi, hogy sorsdöntő. Most azt érezte.</p>
					<p>Egész csomó probléma nyílt meg előtte. A Dreyfus-ügy maga nem érdekelte.
                            Különösképpen semmi lelkesedést vagy kétségbeesést nem érzett egy
                            embernek tragédiájával szemben. Tragédiákhoz szokott már régen,
                            Szophoklészt olvasta és Aiszkhüloszt olvasta és Shakespeare-t olvasta.
                            A világon a legtermészetesebbnek találta, hogy vannak emberek, akik
                            kihívják maguk ellen a sorsot.</p>
					<p>De Dreyfus nem hívta ki. Dreyfus szerinte csak ártatlan volt. Mint akinek
                            a fejére esik egy tégla, míg az utcán sétál. Sajnálja az ember, de nem
                            érzi a Sors végtelen hatalmát. Ha véletlenül egy lépéssel hátrább vagy
                            előbb ment volna, nem éri utol a szerencsétlenség. Dreyfust elítélték,
                            mert valaki irigye volt, vagy ellensége, vagy mások érdekében állott,
                            hogy őt ítéljék el. Ezt a valakit szerette volna megismerni, aki
                            provokálta a sorsnak ezt a fordulatát. Ha drámát írna, ennek az
                            ismeretlennek a tragédiáját szeretné megírni, mert kell, hogy ebben a
                            pillanatban ez a valaki összetört lélekkel figyelje az eseményeket, hogy
                            mikor kerül reá sor...</p>
					<p>Lehet - mondta magában -, hogy hiányzik belőlem az emberszeretet, ami
                            Björnsonban van, de az is lehet, hogy Björnson ismeri a bűnöst, hiszen
                            megírja, hogy neki Lenbach, a nagy festő, akit ő is szeretett,
                            megmondta, ki a bűnös. És Björnson azért kapcsolja magát az ügyhöz, hogy
                            ezt az ismeretlen valakit támadja.</p>
					<p>Őt a részletek érintették, s különösen annak az ismeretlen ifjúságnak a
                            lelke csapta meg, mely beleavatkozik a nagy eseményekbe, s egy
                            tizenkilenc éves kortársa, aki revolverrel lő, hogy kifejezést adjon
                            érzelmeinek... Egy ilyen lángoló ifjúság közé vágyott. Szerette volna,
                            ha részt vehetne vitáikban, szilaj polémiáikat szerette volna hallgatni.
                            Milyen nagyszerű dolgokat tudhatnak és mondhatnak ezek a fiúk. Bizonyára
                            az emberiség legnagyobb kérdéseiről beszélnek. Olvasnak, tanulnak,
                            vitatkoznak, nem úgy, mint ők ebben az alföldi kis gimnáziumban, ahol
                            soha senkivel értelmes szót nem lehet váltani az egy Jákóbon kívül...
                            Ezután jobban fog figyelni a Jákób gondolataira is. Jákób mégis olvas.
                            Igaz, hogy az ő Büchnerje már régi könyv: de annál megrendítőbb, hogy
                            hiába adták ki harminc évvel ezelőtt s hiába van tele a
                            legszélsőségesebb gondolatokkal, ezek a gondolatok nem jutottak el az
                            ifjúsághoz. Talán még a tanárok sem ismerik. Vajon olvasta-e Babarczy
                            tanár úr, és ha olvasta, mit szól hozzá?... El fogja a könyvet kérni
                            Jákóbtól, s most elolvassa az egészet... És mindent elolvas, ami a nagy
                            problémákra vonatkozik... Lehetetlen, hogy az ember fiatalon csak a
                            száraz és unalmas iskolai könyvek közé legyen bezárva. Úgy érezte, hogy
                            vannak más könyvek és írások, melyek a nagy dolgokról szólnak. Ezeket
                            mind meg akarja ismerni.</p>
					<p>Láz és öröm volt benne. Öröm, hogy olyan területekre halad majd be a
                            jövőben, amelyek tilosnak vannak beállítva az ő lelkük előtt, és láz,
                            mert máris érzi az izgalmakat, amik el fogják tölteni. A szocializmus
                            volt az a probléma, ami az istenség kérdése mellett különösen
                            érdekelte. Ezekből a hírekből azt kell látnia, hogy a külföldön,
                            Franciaországban van valami nagy mozgalom, amelyről idehaza egy szót sem
                            hall. Még Géza bátyja sem ismeri. Ki fogja vallatni, meg fogja kérdezni,
                            mit tud róla és kérni fogja, hogy adjon neki könyveket, amelyekből
                            megismerheti a dolgot.</p>
					<p>Ma vasárnap van. Október harmincadika. A darabja már be van kötve, de még
                            nem merte feladni. Holnap az utolsó nap. Nézegette a könyvet. Szép
                            fekete kemény fedele van. A legszebb írásával van megírva. Kis könyv.
                            Nyolcadalakú papírra írta, mert így könnyebben tudta elrejteni, ha
                            valaki benyitott. Gyönyörű kis vaskos könyvecske. Nézte az írást. Milyen
                            bizonytalan. Néha egész férfias, máskor oly gyermekes, mintha nem is ő
                            írta volna. Jellemem gyöngesége, gondolta, ahányszor tollat veszek a
                            kezembe, mindig más az írásom. A Jákób írása mindig egyforma. Csak egy
                            sorát lássa, már felismeri... Sajnos, a Segélyegylet jegyzőkönyvébe ez a
                            karakteres írás nem örökítette meg a megnyitóbeszédjét. Még őrzi, de
                            tudja, hogy egy idő múlva el fogja pusztítani. Már most is arra gondol,
                            hogy a beszéd nem elég mély. Nem foglalkozik az emberiség problémáival,
                            csak az egyesület szerepével. Csak a fiúk tennivalójával és nem méltó
                            arra ez a beszéd, hogy a világ minden népének nyelvén közöljék, nem úgy,
                            mint a Björnson levele, amelyet most bizonyára az egész világ minden
                            népének nyelvén közöltek. De azt lehetett. Nagy igazságot mondott ki,
                            azt, hogy az igazságnak nincsenek földrajzi
                                határai... Ami igazság Franciaországban, az igazság Norvégiában
                            is... Ami Norvégiában igazság, annak kell lennie francia területen is...
                            Ő nem mondott ki egy ilyen gondolatot sem. Még egy héttel ezelőtt nem
                            gondolt ilyenre. Ha ma írná meg, akkor úgy fogalmazta volna meg a
                            beszédét, hogy az egész földön igazságtalan a vagyon eloszlása, tehát
                            minden ifjúságnak kötelessége, hogy ezt az eredendő bűnt jóvátegye...
                            Mennyire más lett volna a beszéd, ha ilyen általános és döntő
                            igazságokkal volna tele.</p>
					<p>Nem szabad leírni s kimondani egy szót sem, ami nem az egész emberiségre
                            vonatkozik.</p>
					<p>De honnan ismerje az egész emberiséget? Az emberiségnek minden dolgát és
                            ügyét, baját?</p>
					<p>Hirtelen úgy tűnt fel neki az élet, mint egy végtelen munkaterület.
                            Mennyit kell még tanulnia. Még nem is tanult semmit. Nyolc éve jár a
                            gimnáziumba, négy évet az elemiben töltött, sőt hatot, tizennégy éve
                            csak tanul, s azt kell belátnia, hogy még semmit sem tud. Kimondhatatlan
                            ismeretvágy és munkaszomjúság volt e percben benne, s egyszerre nagy
                            ijedtség fogta el:</p>
					<p>A darabját akkor írta, mikor még nem tűnt fel előtte az emberiség
                            létezése...</p>
					<p>Most kellene ezt megírni...</p>
					<p>Ha ma fogna hozzá, akkor ebből a témából, a rabszolgavezér tragédiájából
                            csakugyan az egész emberiség ügyét mutathatná meg... De hogy így írhassa
                            meg, ahhoz ismerni kellene a szocializmust, a tanításait, az igazságait
                            és a szerepét... Sertorius is minden szenvedőnek segítségére akar menni,
                            nem tudja, hogy ezt akarja, ösztönszerűen. Mint egy vadember, aki a fény
                            után rohan, nem tudja, mi a fény...</p>
					<p>Fiatal szemei kimeredtek és a végtelenbe bámult. Ott állott előtte az
                            ismeretlen jövő s tehetetlennek érezte magát.</p>
					<p>Nem baj - sóhajtott fel -, még elég fiatal vagyok, hogy pótoljam, amit
                            elmulasztottam.</p>
					<p>Nem érezte az önkéntelen komikumot, nem sejtette, mekkora vállalat, amit
                            ezzel magára vett.</p>
					<p>Másnap az iskolában Fussbaum odasimult hozzá:</p>
					<p>- Nyilas kérem, valamit akarok mondani.</p>
					<p>- Mit?</p>
					<p>- Illetve még nem szabad megmondanom, hogy miről van szó, csak annyit
                            akarok mondani, hogy öröme lesz.</p>
					<p>Misi hallgatott. Kicsit ellenségesen. Hiába győzte le magában az
                            ismeretlen ellenséges érzést evvel a fiúval szemben, s hiába vette be a
                            Segélyegyletbe, azért mégis megmaradt benne a régi érzés. Most is csak
                            attól volt elkedvetlenedve, hogy Fussbaum olyan fölényesen és valóban
                            felnőttesen beszélt, hogy ezt nem bírta el egyszerűség-szeretetében.</p>
					<p>- Öröm? Miben?</p>
					<p>Náci a szájához emelte a kezét s megsúgta:</p>
					<p>- A Segélyegyletben.</p>
					<p>- Hogy?</p>
					<p>- Csak nyugodtan. Pénz áll a házhoz.</p>
					<p>Ezzel már el is slisszolt. Még titokzatosan visszanézett s intett, hogy:
                            szót se.</p>
					<p>Misi nevetett. Vajon micsoda pénzt ígér?...</p>
					<p>Biztosan a zsidók gyűjtenek. Ezen újra nevetett. Jó volna, ha lenne
                            valami.</p>
					<p>A tagság a Segélyegyletben nem volt kötelező. Éppen most folytak a
                            beíratások. Minden osztályban a bizottsági tagoknak az volt a
                            kötelessége, hogy aláírassák a fiúkkal. Igen, de az alsó gimnazistáknak
                            hatvan fillért kellett fizetni, a felső osztályosoknak egy korona
                            húszat. Sok pénz. Nagyon nehéz a szülőktől kikunyerálni. És különösen
                            azokkal a gyerekekkel volt baj, akik éppen rá vannak szorulva a
                            Segélyegyletre. Ez nehéz dolog, mert csak azok kaphatnak bármi
                            segítséget, akik tagok. Most már, hogy kell megoldani, hogy a
                            Segélyegylet azzal kezdi a dolgot, hogy ezektől is pénzt kér? Misi
                            kiadta az utasítást, hogy akik szegényeknek mondják magukat, azoknak meg
                            kell ígérni, hogy mihelyt megkezdődik az írószerakció, a tagsági díj
                            árát azonnal megkapják füzetekben, toll, rajzszer s más ilyen
                            segítségben. Mondják meg a fiúk a szülőknek, hogy fizessék csak be a
                            tagdíjat, vissza fogják kapni. És még így is sokan voltak, akik nem
                            tudtak beiratkozni, mert az emberek oly rövidlátók, hogy a perc hasznát
                            keresik csak. Jó, hát a szülőnek nehéz még azt a hatvan fillért vagy egy
                            korona húszat is kiadni. És azonkívül nem hisznek az ígéretnek. Mit kell
                            akkor csinálni? Hogy lehet elérni, hogy minden fiú benne legyen az
                            egyesületben?... Ebben az évben az iskolának kétszáztizenhét növendéke
                            volt. Egy hét alatt csak százötvenhat tag írta alá.</p>
					<p>Misi ezt nagyon szégyellte s a bizottsági tagokat folyton magához hívatta
                            s kapacitálta és lelkesítette őket. Még a fenyegetéstől sem ijedt meg.
                            Kijelentette, hogy addig nem tart gyűlést, míg mindenki benne nincs az
                            egyesületben. Ez egy méltatlan fogás volt, ő maga legalább annak
                            tekintette, de az ő érdekükben is hasznosnak találta, tehát ragaszkodott
                            hozzá.</p>
					<p>Jákóbbal emiatt vitája is volt. Jákób zsarolásnak minősítette. Misi maga
                            viszont úgy fogta fel a dolgot, hogy Jákób titokban maga is szívesen
                            kibújna a tagsági díj fizetése alól.</p>
					<p>Az utolsó óraközben Kiss Pali fogta meg a karját.</p>
					<p>- Kedves Misi, azt akarom mondani neked, hogy ne vedd rossz néven, de
                            mégis, talán úgy gondolom, nem kellene annyira odaadni a segélyegyleti
                            dolgokat a más felekezetű barátoknak...</p>
					<p>Misi bámulva hallgatta a dadogást. Kiss Pali ha egyszerű dolgokról szólt,
                            akkor persze folyamatosan és nagyon kedvesen tudott beszélni, de ha akár
                            az órán felelt, akár valami kis fontossága volt annak, amit el akart
                            mondani, akkor nehezen és valami furcsa hivatalos stílusban rakosgatta
                            össze a szavakat. Nem tudta elgondolni, mi lehet, amire céloz, mert ő
                            tudtával semmiféle felekezetnek egyáltalán semmit nem adott oda.
                            Nevetett.</p>
					<p>- Nem tudom, mit mondasz.</p>
					<p>- Nem mondok semmi különöset, csak azt, hogy mégis a régi barátság és jó
                            komaság, cimboraság, vagy akárminek is mondjam... kicsit nehezményezem,
                            hogy elsőbb indítod meg a tevékenységedet a más... a mások... a hogy is
                            mondjam, a nem közülünk való... hiszen nem tiltakozom ellene, megértem,
                            nekik több pénzük van és könnyebben nyúlnak bele a zsebbe...</p>
					<p>- De az istenért, miről beszélsz? Én senkivel semmi tárgyalást nem
                            folytattam. Fogalmam sincs, mire gondolsz.</p>
					<p>Erre Kiss Pali még jobban magához ölelte és tovább cipelte, mintha a
                            másik padnál jobban őszinte tudna lenni.</p>
					<p>- Tudod, én csak azt akarom mondani, csak éppen gyöngéden és barátilag
                            figyelmeztetni akarlak, hogy el ne galoppírozd magadat, mert annak
                            súlyosabb következményei lennének...</p>
					<p>- De mondd meg már, hogy mit akarsz?</p>
					<p>- A teaestély.</p>
					<p>- Milyen teaestély?</p>
					<p>- Nem kellett volna őket annyira fellovalni, aztán csak pletyka lesz
                            belőle.</p>
					<p>- De miből? Miféle teaestélyről beszélsz?</p>
					<p>- A Zsidó Nőegylet teaestélyt akar tartani a Gimnáziumi Segélyegylet
                            javára.</p>
					<p>- Lehetetlen.</p>
					<p>Kiss Pali szép piros arcán olyan felhők borongtak, mintha az október végi
                            őszi köd belopakodott volna az iskolába. S mind ott csapódna le az ő
                            arcán.</p>
					<p>- Nem is tudtál róla?</p>
					<p>- Nem.</p>
					<p>Erre Paliból kitört a gyerek és hallatlanul elkezdett kacagni. Úgy
                            kacagott, hogy piros arca lángpiros lett, s még a könnyei is potyogtak a
                            végén. Misi csak nézte, nézte s nem tudta, mit kacag annyira. Már szinte
                            meg is sértődött, mikor odalépett hozzájuk Mester.</p>
					<p>- Mi az? - kérdezte széles arcán bámész rövidlátó kíváncsisággal, anélkül
                            hogy komolyan érdeklődött volna.</p>
					<p>Kiss Pali hátat fordított neki. De Mestert nem lehetett lerázni s újra
                            kérdezte:</p>
					<p>- Mi az?</p>
					<p>- Mi az, mi az? - támadt rá Kiss Pali. - Mi közöd hozzá?</p>
					<p>- Nahát közöm nincs hozzá - mondta Mester -, kérdezni szabad.</p>
					<p>- Menj az anyádba. Nem hallottad?</p>
					<p>Mester nagyot nézett, de nem sértődött meg. Az elsőtől kezdve együtt járt
                            ezekkel, s már hozzá volt szokva ehhez a stílushoz.</p>
					<p>Nem felelt. Cvikkerje alól ránézett Kiss Palira s vállat vont és
                            továbbállott.</p>
					<p>- Még ő van megsértve - indignálódott Kiss Pali.</p>
					<p>Misi nagyon kényelmetlenül érezte magát, ő nem is ismerte ezt a szegény
                            Mestert és most kötelességének tartotta, hogy megvédje:</p>
					<p>- Minek kiáltasz úgy rá? Ezért csak joga van megsértődni.</p>
					<p>Kiss Pali legyintett s mivel csengettek, megfogta a Misi kabátja
                            kihajtóját és levett róla valami hajszálat.</p>
					<p>- Kérlek alássan, azt akarom mondani, hogy délután, ha volna időd,
                            eljöhetnél hozzánk, anyuskám szeretne veled beszélni.</p>
					<p>- Kérlek szépen.</p>
					<p>- Ugyanis, kérlek alássan, anyuskám azt gondolja, hogy - s újra suttogóra
                            vette a hangját -, hogy meg kell előzni őket. - S egészen a füléig
                            hajolt, mintha meg akarná csókolni. - Mielőtt ezek észbe kapnának, ő
                            akar rendezni valamit a Segélyegylet javára. Érted?</p>
					<p>- Igen.</p>
					<p>- Egy kis zártkörű teaestélyt, hogy legalább a becsület meg legyen
                            mentve.</p>
					<p>- Nagyszerű.</p>
					<p>A fiúk gyorsan helyre ültek, mert jött Koós.</p>
					<p>A teremben csönd lett, csak a Misi szíve vert. Oly hangosan, hogy azt
                            hitte, meghallják.</p>
					<p>Íme, bekövetkezett, amire ő az első percben gondolt, s ami ellen a
                            nagybátyja eleve tiltakozott: a társadalmi beleavatkozás. Ez nagyszerű,
                            ha kéretlenül kezdik rendezni a teaestélyeket.</p>
					<p>Nagyon boldog volt.</p>
					<p>Ha a Kiss Pali mamája elkezdi, az a legnagyobb siker. A legelőkelőbb
                            család, ez biztosan sok pénzt fog jövedelmezni. Akkor azonnal meg lehet
                            nyitni a segélyezést, mert a tanári kar nem látta helyesnek, hogy a
                            tagsági díjakból akármit is elköltsenek. Az egy olyan jövedelem, amit
                            azonnal be kell tenni a postatakarékba, s a könyv is a tanár-elnöknél
                            áll. De ha ő maga kap pénzt a kezéhez, azt nem vehetik el, és nem
                            tőkésíthetik. Nem arra kell a pénz, hogy a takarékban álljon, hanem
                            arra, hogy élő haszon, segély legyen belőle. Csak legalább száz koronája
                            legyen, már abból annyi írószert lehet venni, ami elég az egész
                            iskolának. Alig várta, hogy hazamenjen és Géza bátyjának elmondhassa a
                            dolgot. Az igazgató összevont szemöldökkel hallgatta a dolgot.</p>
					<p>- Az lehet, hogy a zsidók valamit csinálnak, de arra ne számíts, hogy
                            ebből komoly haszon származzon. Ha tíz-tizenöt forintot összeszednek, az
                            már nagy dolog. Igen nagy dolog. Az is lehet, hogy tizenöt ember hét
                            forintot, vagy ötöt ad össze.</p>
					<p>- Nem, én azt hiszem, hogy sokkal többet.</p>
					<p>- Persze, a te könnyen hevülő fantáziád... Nem is találom jónak, hogy az
                            úriasszonyok kezdjék, mert a zsidók azt fogják mondani: adjunk kétszer
                            annyit, amit ezek adtak s akkor sokkal kevesebb lesz, mintha ők maguktól
                            kezdeményezik, mert akkor nem tudják a mértéket s ezek a zsidók
                            csakugyan képesek lennének száz koronát kivágni. Így ők is meg fognak
                            elégedni, hogy mondjuk tizenöt koronát adnak.</p>
					<p>Misi nem szerette, ha ez így van, de nem ilyen kishitű, s így átadta
                            magát a legnagyobb reményeknek.</p>
					<p>- Tessék megmondani, Géza bátyám, a városban van valami visszhangja a
                            párizsi tüntetéseknek?</p>
					<p>Az igazgató furcsán nézett vissza rá.</p>
					<p>- No, már újságot olvasol?</p>
					<p>- Összeszedtem a lapokat s elolvastam az egész heti jelentést.</p>
					<p>Az igazgató mosolygott:</p>
					<p>- Forrástanulmányok?... Azt hiszem, a városban nem sokat tudnak a
                            dologról, de a zsidók persze naponta olvassák a lapot. Nekik az nem
                            valami akadémikus érdekesség. A bőrükre megy. A keresztény közönség
                            viszont abszolúte nem törődik vele. Messze van ide Párizs.</p>
					<p>- Olvastam a Björnsterne Björnson levelét.</p>
					<p>- S mit szólsz hozzá?</p>
					<p>- Nagyon megható. Hogy ő mint külföldi oly nagy igazságot mond meg a
                            franciáknak.</p>
					<p>- Segíteni akar a könyveinek. Szüksége van az olvasókra és könyvet
                            külföldön is csak a zsidók vesznek. Zola is csak azért csinálta az
                            egészet, hogy az ő hálás olvasói hadd vegyék az újabb százezer
                            példányokat. Ami azonban sikerül Zolának, nem biztos, hogy az öreg
                            Björnsonnak sikerül. Még ha Ibsennek jut eszébe egy ilyen
                            propagandacsinálás, többre megy egy kétsoros nyilatkozattal, mint
                            Björnson evvel a hosszú és unalmas levéllel.</p>
					<p>- Unalmas?</p>
					<p>- Persze hogy unalmas. Locsogás. A kancellár nem kérte meg őt arra, hogy
                            védelmezze és rá hivatkozzék. Az a pár mondat jó a levélben, amit az
                            igazságról mond, de ő tudja, hogy ezzel nem sokra megy, hát érdekeseket
                            akar pletykálni. Szégyen, hogy olyan dolgokkal hozakodik elő, hogy mit
                            mondott neki Lenbach a halálos ágyán. Ez igazán nem illik egy nagy
                            íróhoz. S különben is akármit mond: ő már nincs divatban. Tíz példányt
                            sem vesz meg a közönség a könyveiből, legfeljebb azt mondják, minek üti
                            bele az orrát politikába?</p>
					<p>Misi elgondolkozott. Azt nem hitte volna, hogy egy nagy írónak ilyen
                            szempontjai lennének, s meggyanúsította a bátyját, hogy az egészet azért
                            mondja, mert Björnson valószínűleg nem rokonszenves az akadémikusok
                            körében. El fogja olvasni a Björnson-könyveket. Mihelyt lehet, bemegy a
                            tanári könyvtárba és kikéri, ami van.</p>
					<p>- Gyulai Pál csakugyan lemondott?</p>
					<p>- Le - mondta a szivarja mellől a bátyja.</p>
					<p>- És miért?</p>
					<p>- Látod, ez is a politika miatt. Nem akarta az irodalmat belesodorni a
                            politika mocsarába, alapjában véve logikus, hogy egy irodalmi társaság
                            nem küld koszorút és képviselőt egy politikai tüntetésre...</p>
					<p>- Most van ötven éve a szabadságharcnak... - mondta az orra alatt
                            Misi.</p>
					<p>- Azért mégiscsak tüntetés volt az aradi ünnep.</p>
					<p>- A nemzet ünnepe volt. Láttam akkor, hogy a lapok napokon át oldalakat
                            írtak az aradi gyászünnepről.</p>
					<p>- Meg volt rendezve.</p>
					<p>Misi lehangolódott. Elfogultságnak tartotta, hogy a nagybátyja ilyen
                            ellenségesen ítéli meg a dolgot. Neki honfibú volt, hogy a Kisfaludy
                            Társaság elnöke megtagadta a szabadság ünnepén való részvételt. Ezt is
                            csak most tudta meg, hogy minden lapot átnézett, amit még meg tudott
                            találni, mert a nagymama nagy égető volt. Ami lapot ki tudott vinni a
                            szobából, azt mind elhasználták a tűzgyújtásnál. Ez még abból a korból
                            maradt benne, mikor házkutatásokat tartottak a nyomtatványok miatt. Ő
                            úgy érezte, megmenti a világot, ha minél több újságot éget el.</p>
					<p>- Az irodalomnak a legnagyobb óvatossággal kell vigyázni arra, hogy a
                            politikától távol maradjon. Az író csak akkor őrizheti meg a nimbuszát,
                            ha teljesen politikamentes. Isten őrizz, hogy egy író a társadalom
                            kérdéseivel foglalkozzék. Mihelyt állást foglal egy olyan ügyben, amivel
                            a közönség érdeklődéssel foglalkozik, akkor már a pártok érdekeibe
                            ütközik. Nincs az az író, aki ezt kibírja... Mikor Jókai itt fellépett
                            képviselőjelöltnek, nem volt az a gúny és csúfság, amit rá ne szórtak
                            volna s meg is bukott. Mire ez egy nagy írónak? Jókai már olyan nagy
                            ember, hogy nem kellene neki politizálni.</p>
					<p>- Én azt hiszem, minél nagyobb egy író, annál nagyobb kötelessége a
                            legfontosabb dolgokban színt vallani és megmondani, mi az igazság és mi
                            a kötelesség.</p>
					<p>- Barátom, te nagyon furcsán fogod fel az író hivatását. Az író a
                            mesemondó. Ahogy a fonóban vannak öreg emberek, akik a legszebb meséket
                            tudják és munka közben avval elszórakoztatják a hallgatóikat, éppen úgy
                            van az irodalomban. Az író csak meséljen, szépeket és mulatságosakat, de
                            egyéb nem tartozik rá. Ha a mesélő elkezd arról beszélni, hogy a
                            bíróválasztáson kit kellene megválasztani, már nem mesemondó és nem is
                            hallgatják meg, hanem kiverik. Jókai nagyon furcsa eset. Ő mindig
                            igyekezett valamiképpen megfogni a nagyközönséget avval, hogy olyan
                            dologról ír regényt, ami benne van a levegőben. Még az Új földesúr
                            idejében ez ment neki, mert olyan szépen el tudta leplezni a szándékait,
                            hogy senki sem tekintette politikának. De már öregszik, s öreg ember,
                            vén ember! hiába írja az ellenkezőjét. Ő már csak üljön meg a suton. A
                            Gyulai Pál esete más. Őtőle mást várt a közönség, kritikát és verset. De
                            azt nem, hogy nyilatkozzon egy ilyen tömegpszichózisban, mint az aradi
                            ünnep. Nem tudta kiszámítani az állásfoglalásának horderejét, ezért
                            történhetett meg, hogy a legrosszabb költők össze tudtak fogni ellene,
                            a régi ellenségek, akiket mindig levágott és az új ellenségek, akik
                            maguk akarnak a helyére kerülni. Azt mondják, az oroszlán az egértől fél
                            legjobban. Gyulai ebben is megmutatta, hogy nem fél a
                            népszerűtlenségtől, nemhiába írta meg a Népszerűségről gúnyversét. Ahhoz
                            tartotta magát. Szóval a dolog úgy áll, s mindig úgy állott és úgy is
                            fog állani, hogy az író ne politizáljon.</p>
					<p>Misi nem mondott ellent, csak magában. Érzése az volt, hogy az író a
                            nemzet vezére, ő adja a gondolatokat; mi után menjen a nemzet, ha nem az
                            író jelszavai után?</p>
					<p>De nem vitatkozott. Félt, hogy a bátyja még megharagszik s megtiltja,
                            hogy meginduljon ez a tüntető verseny a teaesték érdekében, s ezért
                            önzésből hallgatott.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Délután lehetőleg kicsípte magát. Nem vett ugyan fekete ruhát, mert
                            otthon nem akarta elárulni, hogy milyen nagy dologban jár. De a szürke
                            jobbik ruhát vette fel. Ez is nagy baj volt, hogy sohasem a maga
                            gusztusa szerint öltözött, azt a ruhát kellett viselnie, amit vettek
                            neki. Nem szerette a szürkét, az neki nagyon szürke volt. Ő nem akart
                            tanár lenni, sem hivatalnok. Szép barna ruhát szeretett volna, jó
                            világosat, hogy aki ránéz, már lássa, hogy nem akárkivel áll szemben, de
                            az ilyen vágyainak igen szűkre voltak szabva a határai. No majd ha
                            megnyeri a kétezer koronát, akkor maga csináltat magának egy ruhát.</p>
					<p>Kiss Paliék mellékutcában laktak, de igen nagy házban. Ahogy belépett az
                            udvarra, tetszett neki még ebben az őszi időben is, hogy az udvar
                            zsúfolásig tele van bokrokkal. Angol park - mondta magában, s örömmel
                            nézett körül.</p>
					<p>- Szervusz, Misikém - kiáltott fel Pali, ahogy belépett hozzá. A nagy
                            ház, melyben volt vagy tíz szoba, nagyon csendes volt. Csak négyen
                            laktak benne. A szülők és a két gyerekük. Vilma, a nagylány és Pali.
                            Misi egész életét a legszűkebb lakásokban élte le, csak itt a
                            nagybátyjánál került tágas lakásba. De ezt a fényűzést nem ismerte.
                            Palinak magának akkora szobája volt, hogy labdázni lehetett volna benne.
                            A falon vívóeszközök voltak. Vagy hat darab vívókard, két sisak,
                            kesztyűk egész tömege, viszont nagyon gyenge vívó volt. Még ő is jobban
                            vívott, pedig ő csak néhány leckét kapott a nagybátyjától, aki elég
                            híres vívó volt, csak a térde miatt nem vívhatott eleget. Diákkorában
                            baleset érte, elesett a jégen, s egy idegen hölgy korcsolyája
                            megsértette a térdét s éppen mostanában panaszkodott, hogy operáltatni
                            kellene, mert azt mondják az orvosok, hogy csontszú lehet a térdében. A
                            lépésén meg is lehetett érezni, hogy néha kicsit mereven tartja a lábát
                            s oly furcsán, de elegánsan lépett, hogy Misi eltanulta, és ő is
                            sántított, ha nagyon elegáns akart lenni.</p>
					<p>- Te, csinos a kis zsidólány - mondta Pali kajánul. - Sokat csókolózol
                            vele?</p>
					<p>Misi tudta, ki az a kis zsidólány, de úgy tett, mintha nem értené, hogy a
                            tanítványára céloz Palika, ellenben nagyon elvörösödött:</p>
					<p>- Franciára tanítom.</p>
					<p>Pali soká nevetett.</p>
					<p>- Az jó lehet. Én is tudnék neki néhány leckét adni.</p>
					<p>- Te? Hát tudsz te franciául?</p>
					<p>Pali hallatlanul kacagott a Misi vélt ártatlanságán.</p>
					<p>- Tanácsolom, hogy siess vele, mert udvarlója van.</p>
					<p>Misi megrémült.</p>
					<p>- Kicsoda?</p>
					<p>- Azt sem tudod? Lehet hogy pletyka. Veress tanár úr nagyon bejárós. A
                            papának sok a pénze, avval be lehet tapasztani még a vakot is. De azért
                            mégis nagy előmenetelt tehettél, ha teaestélyt rendeznek a
                            kedvedért.</p>
					<p>- Ők rendezik?</p>
					<p>- Egész nyugodtan elbízhatod magadat. Ha én nem volnék olyan tökfejű és
                            úgy tudnék nyelveket, mint te, és ha engem hívott volna meg az apja
                            nevelőnek, akkor mondhatom, a lányukra keresztet vethetnének...</p>
					<p>- Ne beszélj így, korrekt úrilány.</p>
					<p>- Korrekt. Egy csinos lány nem lehet korrekt.</p>
					<p>- Ti nem tudtok egyébről beszélni, mint ilyen disznóságokról.</p>
					<p>- Mi a csuda, disznóságokat csináltatok? - s Pali szokása szerint
                            végtelenül kacagott minden szóra.</p>
					<p>Misi ránézett. Ez a gyönyörű fiú csakugyan arra való és semmi másra, hogy
                            a lányokat szédítse. Milyen finom vonásai vannak. Szép kicsi orra,
                            egész görögös orr, s milyen puha párnás az arca. És oly rózsaszínű, mint
                            egy malac. Vagy valami gyümölcs. A homloka oly klasszikus, hogy nem
                            lehet érteni, mért nem akar tanulni, ilyen homlokkal zseni lehetne.
                            Csakugyan Byronhoz hasonlít.</p>
					<p>Nem lehetett eltéríteni a témájától, folyton csak lányokról beszélt,
                            avval a finom malacsággal, ami annyira tetszik a társaságban. De miről
                            is beszélhetne vele? Semmihez sem ért, semmiről a világon nem tud, csak
                            evésről, ivásról, vadászatról, a társaságról és lányokról.</p>
					<p>- De nehezen várom, hogy kolozsvári jogász legyek egyszer. Úgy utálom,
                            hogy még ezt az érettségit le kell nyomni... No mindegy, az is meglesz.
                            Kollmann Bandi írja Kolozsvárról, hogy mese életük van.</p>
					<p>Kollmann Bandi tavaly érettségizett.</p>
					<p>- Van egy pompás szobája, szép háziasszonya. Csudaszép, azt írja. Jövőre
                            átadja nekem, mert ő akkorára éppen meg fogja unni... Remek életük van.
                            Van ott most egy fiatal gróf, akinek óriási hecce volt. Két évet
                            Berlinben töltött, és magával hozta az inasát és elvitte az ismerkedési
                            bálra, és ez ott végigtáncoltatta az úrilányokat. Aztán kisült a dolog,
                            hogy inas, és a professzorok lányai megaprehendáltak, és a professzorok
                            felháborodtak, és a grófocskát kihívta az egész Menza. Harminckét
                            párbajt bonyolított le tíz nap alatt. Mindenkit megvert, s mikor kész
                            volt, bejelentette, hogy az inasa nem inas, hanem egyetemi hallgató
                            kolléga. Tehát semmi szükség nem volt a párbaj lavinára. Erre a
                            legnépszerűbb ember lett Kolozsváron, és a társaság majd megeszi a
                            heccért, s nekem még egy évig kell várni, míg részt vehetek ebben a
                            remek életben.</p>
					<p>Misinek úgy tűnt fel ez az ábrándozás, mint valami érthetetlen dolog.
                            Harminckét párbaj: és ez egy úrifiúnak a legnagyobb izgalom és
                            remény.</p>
					<p>- Te is akarsz párbajozni?</p>
					<p>Kiss Pali nevetett.</p>
					<p>- Az első héten.</p>
					<p>- De ha senki sem sért meg?</p>
					<p>- Mit gondolsz, halvér van énbennem?... Hát én nem tudok megsérteni
                            akárkit az első percben?</p>
					<p>- De nem vagy jó vívó.</p>
					<p>- Á mit, a párbajhoz nem kell jó vívó. Majd megtanulok egypár cselvágást.
                            Már most is tudok. És ha az ember egy jó kis plezúrt kap, az még jobb.
                            Mit gondolsz, fültől a szájig egy jó vágás. A lányok mind
                            megőrülnek.</p>
					<p>Misi gondolkozott. Most beszéljen evvel arról, hogy a szocialisták minden
                            szenvedőt védelmükbe vesznek... És hogy Jaurést tizenkilenc éves
                            fiatalok hallgatták és revolverrel lőttek, de nem párbaj, csak hogy
                            kifejezést adjanak a véleményüknek. Anarchisták.</p>
					<p>Így az egész délután hiábavalóságokkal telt el, s ő már nagyon sajnálta,
                            hogy ennyi időt kell elveszítenie hiába. Inkább a tanári könyvtárba ment
                            volna, hogy a Björnson könyveit kivegye.</p>
					<p>Bejött a mama.</p>
					<p>Csak úgy véletlenül jött. Misi mély tisztelettel állott föl s csókolt
                            kezet. A mama éppen olyan szép asszony volt, amilyen szép a fia. Misi
                            sohasem figyelte még annyira meg, hogy az úriság milyen szépítő. Igazi
                            dáma volt. Minden mozdulata oly sima és finom, mintha egy nem földi lény
                            mozogna. A kezei oly puhák, az ujjai oly karcsúak és gyöngédek, ez a kéz
                            soha az életben semmiféle munkát nem végzett. Fehér volt a bőre. Ez a nő
                            soha a napra nem ment ki, s ha ment, ernyőt tartott. Drága selyemernyőt,
                            annak a selymessége ott van az egész bőrén.</p>
					<p>- Jó napot, Misike.</p>
					<p>Misi úgy emelte fel a fejét kézcsók után, mintha valami kivételes
                            szerencse lett volna, hogy ennek a nagyon finom kéznek a felszínét az
                            ajkával érinthette.</p>
					<p>Érezte, hogy kicsit átszellemül, és valóban a legnagyobb tiszteletet
                            érezte a mamával szemben.</p>
					<p>- Mulatnak, kedvesem?</p>
					<p>- Anyuskám, ez a Misi egy remek pofa.</p>
					<p>Az anya hallgatag nő volt, keveset beszélt, ez is az előkelőségéhez
                            tartozott. S ha szólt, a szót is oly meggondoltan és választékosan
                            ejtette ki, mintha minden szava bonbon lenne, amit keggyel és ajándékba
                            osztogat.</p>
					<p>Misi azt várta, hogy rendreutasítja Palit a nyers szóért, de nem látott
                            rajta semmi indignálódást. Persze, ezek közt a férfiak közt hozzá van
                            szokva. Ez a férfias.</p>
					<p>- Gratulálok - mondta az anya -, hallottam a nagy dicsőséget. Nagyon
                            szép. Mindig mondom a fiamnak, hogy mért nem választja magát
                            mintaképnek.</p>
					<p>- Anyuskám, te vagy az oka, hogy ilyen vagyok - szólt álnokul Palika. -
                            Ha te nem volnál ilyen, akkor én is valami más lennék. De, sajnos, olyan
                            vagy, mint amilyen vagy, mit tehetek, le kell vonni a konzekvenciát.</p>
					<p>Annyi hamisság volt ebben, hogy Misi félt, hogy az anya meg fog
                            neheztelni. Ez a nő úgy tűnt fel neki, hogy a jelenlétében csak a
                            legnagyobb bókokat szabad mondani, még a fiának is. De az anya csak
                            mosolygott és meleg pillantással simogatta szép fiát.</p>
					<p>- Hát anyuskám, a zsidók lefőznek - mondta heccelő hangon Pali.</p>
					<p>Az anya ezen is csak mosolygott.</p>
					<p>- Jó lesz felkötni a gatyeszt.</p>
					<p>- Úgy gondoltam, hogy rendezek egy kis zsúrt. Meghívom a város
                            előkelőségét. Csak egészen szűk körben. Tíz-tizenkét embert. Két-három
                            családot.</p>
					<p>- Á, ötvenet - kiabált Pali felháborodva. - Mi az, tíz-tizenkét
                            ember.</p>
					<p>- Gondolod? - mondta aggodalmasan az anya, és Misi érezte, hogy ötven
                            ember nagy zenebonát csinál.</p>
					<p>- Hát persze, hadd jöjjenek és csak adják le az obulusokat. Pénzből minél
                            több, annál jobb.</p>
					<p>- Ötven azért sok. Kiket lehetne meghívni?</p>
					<p>- Mindenkit.</p>
					<p>- Majd meglátjuk. Majd megbeszéljük apával.</p>
					<p>- Már én megbeszéltem. Nyáron a zsiványpecsenyén több mint hatvanan
                            voltak.</p>
					<p>- Az a szabadban volt. Zárt helyiségben agyonnyomják egymást az
                            emberek.</p>
					<p>- Menjenek el. Fizessenek és menjenek.</p>
					<p>- Éppen ez az. Nagyon nehéz. Mert azt fogják hinni, hogy csak azért
                            hívtam meg őket.</p>
					<p>- Persze hogy azért. Ki is menthetik magukat, csak küldjék el az
                            adományt, ők aztán besavanyíthatják magukat.</p>
					<p>Az anya nevetett kicsit, de szórakozottan nézett, mint aki nem arra
                            gondol, amin nevet.</p>
					<p>- És hogy gondoljátok... mit is kellene... és hogyan is...</p>
					<p>Misiben egy láng gyúlt fel: az összeg... A néni nem tudja eldönteni, hogy
                            kiket hívjon s hányat, mert az összeg nagysága felől nincs
                            tisztában.</p>
					<p>- Száz korona - mondta egyszerűen.</p>
					<p>De erre a doktorné oly ijedten nézett rá, mintha a villám csapott volna
                            le mellette.</p>
					<p>Misi el is pirult, de azért megmondta:</p>
					<p>- Én úgy gondolom, tetszik tudni... - nem is tudta, hogy szólítsa, nem
                            volt kialakulva a megszólítás. Még sose szólította sehogy. Oly távol
                            voltak társadalmilag, hogy egészen tájékozatlan volt. Géza bátyját is
                            mindig vagy elfelejtette, vagy röstellte megkérdezni. Ha beletartozna
                            ebbe a könnyű modorú társaságba, akkor tudná. Ha egyáltalán nem volna
                            hozzájuk semmi köze, akkor is tudná. Első esetben Hermin néninek
                            mondaná, a másodikban nagyságos asszonynak, de ebben a bizonytalan
                            távolságban okosabbnak találta, hogy holmi “tetszik tudni”-val intézze
                            el. - ...tetszik tudni úgy gondolom, hogyha az úri társaság ebből a
                            célból összejön, akkor ebben az esetben mégis egy kicsit, nem nagyon, de
                            kicsit formájának kell lenni a dolognak... mert aztán... Mert tetszik
                            tudni, miről is van szó...: arról, hogy az Ifjúsági Segélyegylet ezzel
                            lép ki a nyilvánosság elé, hogy úgy mondjam... bár nem folytat
                            társadalmi tevékenységet, ez mitőlünk, diákoktól nagyon is távol áll: mi
                            csak az iskolai munkával foglalkozunk, pláne mi nyolcadosztályosok...
                            nekünk már nagyon sok a tanulnivalónk... - s egyre jobban
                            belezavarodott, de hirtelen új szempontot talált, amivel meggyőzheti az
                            úriasszonyt - de nem is mirólunk van szó, hanem arról, hogy a mai
                            feszült hangulatban, ha az úri társaság a kezébe veszi a szegény ifjúság
                            ügyét, nem szabad nagyon is kicsiny összeggel szerepelni...</p>
					<p>Kiss Pali roppant figyelemmel hallgatott, ahogy a tanári magyarázatra
                            szokott hallgatni, mintha minden figyelmét az előadásra koncentrálná, s
                            ezzel sokszor félre is vezeti némelyik tanárt, aki aztán csak neki
                            magyaráz, mint a legfigyelmesebb hallgatónak, pedig ő azalatt egészen
                            másra gondol, csak éppen az arcán tud uralkodni. Ellenben az anyja azért
                            hallgatott, mert az abnormis összeg, amit ráadásul Misi úgy állított be,
                            mintha az valami szerény tétel lenne, a lelke mélyéig megrázta, ő nem
                            gondolt semmi összegre, de ő maga is sokallta volna személyenként egy
                            koronánál nagyobb adományt adni. Már ez is végtelen nagy dolognak és
                            bőkezűségnek tűnt volna fel a szemében, hogy ők egykoronás összeggel
                            nyissák meg a gyűjtőívet, s akkor mások tíz és húsz fillérekkel járultak
                            volna hozzá... Szóval ő most nem tudta, mit mondjon s mit tegyen.</p>
					<p>Hogy Misi elhallgatott, ő megsimította a homlokát, mint az, aki megérzi a
                            főfájást, s csöndesen és nagyon finom tartózkodással azt mondta:</p>
					<p>- Nagyon szép, kedvesem, igazán szép.</p>
					<p>Nem magyarázta meg, mi a szép.</p>
					<p>- Kedves anyám - mondta fontoskodó komolysággal Kiss Pali -, itt egy
                            olyan szent és magasztos célról van szó, a könyörület és irgalmasság
                            gyakorlásáról, ami az életben mindenesetre a legszebb. Ebben az esetben
                            nem szabad, hogy úgy mondjam, smucigoskodni.</p>
					<p>Misi ijedten nézett rá. Félt, hogy evvel az utolsó szóval kompromittálja
                            az egész ügyet, ő egyáltalán nem gondolta azt, hogy ez valami nagyon
                            nagy tétel lenne. Azt képzelte, hogy azok az urak, akik híresek a
                            lumpolásokról, kártyázásokról és vagyonokat vernek el, ahogy a fáma
                            mondja, azoknak az sem lenne sok, ha egyik-másik belenyúlna a zsebébe és
                            egy-egy százkoronást dobna a gyűjtésbe.</p>
					<p>- No nem is arról van szó - mondta az anya -, de nemigen lehet
                            megterhelni a társaságot... istenem, egy szerény családnak annyi kiadása
                            van... Folyton jönnek a gyűjtőívekkel... mindenféle egylet... lapokra
                            kell előfizetni... Ma is voltak itt egy egyházi lappal... nem lehetett
                            kitérni, alá kellett írni, mert ott is jótékony célra fordítják, és a
                            nagytiszteletű úr személyesen hordja a jobb családoknál házról házra...
                            És ismerem a nőket, azoknak nagyrésze, akik eljönnek, nagy ruhagondban
                            vannak... A szezon még nem kezdődött, a legtöbben nem fognak akarni
                            tavalyi ruhában jönni, a nyári ruhák már lehetetlenek... Ez is költségbe
                            kerül, nem is tudom, össze lehet-e ilyen nagyobb társaságot hozni... Ez
                            igen nehéz a mai viszonyok közt... Mindenki csak panasszal van tele...
                            az emberek sírnak... az idén a termés is rossz volt... Én igazán nem
                            mernék ilyen abnormis összeget garantálni... mert abból az lenne, hogy
                            csak szegény apát terhelném meg, mert ha ő tudomást venne arról, hogy én
                            kötelező ígéretet tettem... pedig már szegény apának nem megy olyan jól,
                            mint a régi időkben, mikor százával keresték fel a betegek... most, ha
                            hetenként három-négy betege van, már örül szegény, hiszen a szeme napról
                            napra rosszabb... Szóval, mit csináljunk, kedvesem...</p>
					<p>Misi megijedt, hogy elmarad az egész, s már látta, hogy ez egy óriási
                            vereség lenne. Ha az úri társaság kikapcsolja magát, akkor esetleg a
                            másik fél is óvatosabb lesz: nem imponál neki... Ezért hamar azt
                            mondta:</p>
					<p>- Minden adományt a legnagyobb hálával fogadunk. Utóvégre, tetszik tudni,
                            szegény diákokról van szó, akiknek az is öröm, ha az írószereket
                            megkapják, és...</p>
					<p>- Igen, így kell azt... Nem szabad megijeszteni az embereket, mert akkor
                            nagyon furcsán gondolkodnak a diákokról... Mégis, ha egy bált
                            rendeznétek, ott többet lehetne elérni, mert a báli belépőt lehet
                            magasabbra megszabni... és oda sokan jönnek el...</p>
					<p>- Mi nagyon hálásak leszünk, ahogy legjobban el tetszik intézni a dolgot,
                            bizonyos, hogy úgy lesz a legjobb.</p>
					<p>- Mert tudja, kedvesem, minél többen vannak, annál nagyobb a parádé...
                            azért gondoltam, hogy ne legyenek túl sokan... Az csak feszélyezi az
                            embereket... - a fiához fordult - most is, ugye fiam, annyi fasé van a
                            családok közt... Bartaky jó segítség lenne, de azok közt most van
                            valami, válóban vannak, vagy mi... Ha Kollmann Bandi itthon lenne, az
                            igazán meg tudná csinálni, de ha nincs... Senkim sincs, aki aktív
                            szerepre használható lenne... Jobb lesz az csak úgy, hogy azt a néhány
                            családot összehívom, és amit tehetünk, megtesszük, édesem.</p>
					<p>Misi nagyon lehangolódott. Már látta, hogy a bátyjának lesz igaza, és
                            hét-nyolc forint jön össze legfeljebb, tíz-húsz korona... De az is
                            valami, hogy a társaság tudomást vesz róluk... Igazán megsajnálta a
                            szegény úriasszonyt, s ha lett volna pénze, örömest felajánlotta, hogyha
                            ilyen baj van, a Segélyegylet mindenkinek fizet egy kisebb összeget, aki
                            eljön...</p>
					<p>Az úriasszony felállott s kezet nyújtott:</p>
					<p>- Hát csak szórakozzatok, édeseim - mondta, s kézcsókra adta a kezét,
                            amit Misi most nem csókolt meg olyan áhítattal, mint belépéskor.</p>
					<p>Másnap az osztályban Fussbaum félrevonta:</p>
					<p>- Kérem, Nyilas, most már jogomban áll hivatalosan közölni, hogy a Zsidó
                            Nőegylet nagy teát ad. Természetesen magas részvételi díjjal, amelynek
                            nagy részét az Ifjúsági Segélyegyletnek fogja nyújtani. Mert
                            tudvalevőleg a Nőegyletnek magának is nagy kötelezettségei vannak, s
                            azokat is el kell látnia.</p>
					<p>- Milyen összegről lehet szó? - kérdezte Misi.</p>
					<p>- Nohát azt nem lehet előre tudni. - Akkor gúnyosan hozzátette: - Hallom,
                            tegnap ott volt a doktoréknál... Biztosíthatom, hogy több lesz a mi
                            adományunk, mint az övék.</p>
					<p>Misi ebben sértést látott. Fussbaum egészen úgy állította ezzel be a
                            dolgot, hogy ő kérni ment Kissékhez. Indulatosan mondta:</p>
					<p>- Én nem ezért voltam Kiss Paliéknál. Én csak el szoktam menni néha
                            hozzájuk.</p>
					<p>- Na és lesz teaestély?</p>
					<p>Misi kötelességének tartotta, hogy megvédje a Pali anyját:</p>
					<p>- Nem teaestély lesz, hanem néhány barátjukat meghívják, hogy
                            előkészítsék a bált.</p>
					<p>- Természetesen zártkörű elitbál.</p>
					<p>Misi hirtelen nem is tudta, hogy mi ez.</p>
					<p>A “zártkörű” szó azonban útbaigazította:</p>
					<p>- Nem. Arról szó sincs, hogy zártkörű legyen. A cél, hogy minél nagyobb
                            tömeg jöjjön össze, és jól érezzék magukat.</p>
					<p>- Ez szép. Így kell.</p>
					<p>Még kezet is nyújtott rá.</p>
					<p>Misi leült a helyére. Nem nagyon volt benne semmi lelkesedés. Azt látta,
                            hogy itt valami feszültség tör ki. Ha a Zsidó Nőegylet önállóan csinálta
                            volna a dolgot, akkor bizonyosan nagyobb összeget kapott volna a
                            Segélyegylet, de hát ezt nem lehet már megakadályozni, így csak valami
                            segélyt fognak kapni.</p>
					<p>Kútba esett az egész. Nagyon lecsökkent a várakozása és reménysége.
                            Milyen áldatlan dolog ez... Mennyivel szebb lenne, ha a társadalomban
                            nem volnának ilyen szakadékok. Kezdte érezni, hogy ez egyáltalán nem a
                            Segélyegyletnek szól, hanem valami előtte ismeretlen hullámok
                            csapkodnak. Pártok állanak egymással szemben. Valóban csak akkor lehet
                            valamit elérni, ha a bál igazán jól sikerülne... Társadalmi úton
                            lehetetlen pénzt gyűjteni... Ha Kiss Pali elég aktív lenne, olyan,
                            amilyennek Kollmann Bandit állították be előtte... De Kiss Palira nem
                            lehet számítani. Pétery előtt pedig szóba sem lehet hozni. Péteryben
                            semmi közösségi szellem nincs. Ez örül, hogy él, s pláne, hogy jól él.
                            Odanézett rá.</p>
					<p>Olyan dagadt volt és vidám, tele hússal. Bizonyosan csak húst szeret
                            enni. Nem hájas, izmos hústömeg. Az orra alatt már kis kondor, vastag
                            ajkaira ráboruló kis bajusz volt, mint valami barna bozót, s a szemei
                            állandóan csillognak. Hogy lenézheti ez a francia diákokat, akik
                            eszmékkel foglalkoznak, és azt kiabálják, hogy “Le a hadsereggel.” Ennek
                            már most szüksége van a hadseregre és a csendőrségre. Azok védik az ő
                            létezését. Hatszáz hold. Sohasem volt náluk és elképzelhetetlen volt,
                            hogy elkerüljön a házukba. De nem is tudna vele mit beszélni. Annál
                            kínosabb hallgatás! mintha ők ketten valami ok miatt együtt maradnak.
                            Emlékszik egy-két esetre, ahogy marta az öklét, hogy miről is beszéljen
                            evvel a jeles tanulóval, aki nem tudott egyebet, minthogy folyton avval
                            dicsekedik, hogy soha a könyvbe bele se néz. Talán nem is igaz. De
                            lehet, hogy igaz, hiszen ő is nagyon keveset foglalkozik a
                            tankönyvekkel. Igaz, hogy ő órán sem figyel, mint ez, aki a fülével
                            tanul. Neki órán más dolga van. Most is elég gondja van, hogy miképpen
                            is fog lefolyni a két teaestély, s mit hoznak ezek az Egyesületnek.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Irénkével a legnagyobb meglepetések érték. Ahhoz volt szokva hosszú
                            instruktori pályáján, hiszen már második gimnazista korában két
                            növendéke is volt, s azóta mindig nevelősködött a tanulás mellett, hogy
                            ha már valaki tanítót kap, az buta és sötét, s lusta és rosszakaratú.
                            Sokat tűnődött ezen, mért vannak annyira ostoba s annyira elkényeztetett
                            gyerekek, s éppen a jobb módú családokban. Aki nem próbálta, el sem
                            tudja képzelni, micsoda kínszenvedés, ha egy fiatal fiú hitvány pénzért
                            - mert ráadásul a szülők, akik a bársony nadrágocskát s a legújabb
                            divatú sapkát veszik a fiuknak, a nevelésére valami belső irtózattal nem
                            hajlandók semmit áldozni. Misinek sok lelki fájdalma volt amiatt, hogy a
                            gyerek szórakozására akármikor adtak a szülők tíz koronát, sőt harminc s
                            ötven koronát, s volt eset, ahol utaztatták és minden sportot vagy
                            játékot megadtak neki, ellenben a kis nevelőnek szennyes két-három
                            forintot is úgy fizettek ki, mintha a fogukat húzták volna.</p>
					<p>Hát Irénke más volt. Irénke játszva tanult és ambícióval tanult. Nemcsak
                            hogy a leckét elvégezte egyik napról a másikra, de kíváncsi volt, s
                            Misinek új feladat lett, hogy a saját nagyon hiányos francia tudását
                            napról napra fejlessze, ha nem akart elmaradni a lány mellett. Néha már
                            meg volt rémülve, hogy a kislány nemcsak relatíve, de abszolúte túltesz
                            rajta, s ehhez kevés volt az iskolai kénytelen-kelletlen adott leckék. A
                            franciát a nagybátyja nagyon elhanyagolta. Hárman voltak összesen
                            haladók. Rajta kívül még az osztályából Steiner és a hetedikből egy
                            Pávai nevű fiú. Steiner közöttük szinte perfekt francia volt, aki
                            folyamatosan olvasott francia regényeket. Pávai, egy vasfejű kálvinista
                            parasztfiú pedig oly elszánt volt, hogy megette volna a követ is. Ez a
                            Pávai arra készült, hogy érettségi után kimegy Franciaországba, ahol
                            volt egy rokona, szabász, s amellett ki akarta tanulni a mesterséget, s
                            ez Misinek igen imponált. Egész gimnáziumi pályáján egyetlen fiú volt,
                            aki az érettségi mellett ipari pályára készült. Ebben ő valami titkos
                            ujjmutatást látott. Hiszen ő maga sem gondolt volna soha arra, hogy
                            iparos legyen. Erre egy kitűnő esete volt. A Fertő-kamarában volt, és
                            Balabás, a házigazda bejött, s arról mesélt, hogy neki is van egy fia,
                            negyedikes. Mulatságosan mondta:</p>
					<p>- A harmadik házasságombul való, hát nem tudok neki semmit sem adni,
                            hanem létrát tettem alá.</p>
					<p>- Milyen létrát, Balabás bácsi?</p>
					<p>- Tudja, fiatal úr, én úgy gondolom, hogy az iskola az egy nyolcfokos
                            létra... Sokba kerül a neveltetés, hanem megbeszéltem a feleségemmel,
                            hogy csak hadd tanuljon a gyerek. Mán ha két osztályt, vagyis két
                            létrafokot fel tud kapaszkodni, akkor már a fináncokhoz bejuthat, és
                            altiszt lehet belőle. Ha még két fokot ki tudunk szorítani, akkor már
                            feljebb jut. Négy gimnáziummal már lehet a telekkönyvnél díjnok, aztán
                            telekkönyvi átalakító. Mán akkor jobb helyzetbe kerül, amilyenbe az apja
                            volt. Ha addig meghalok, már az is segít rajta. Többet ér, mint egy
                            kisebb ház vagy néhány hold föld, igaz-e? De ha még két létrafokon fel
                            tudom segíteni, akkor már még magosabb tárnába juthat bele. Mert voltam
                            én bányász is, nekem semmi iskolám se volt. Akkor lehet jegyző. Annak
                            pedig a legjobb dolga van a világon. Hat gimnáziummal már olyan úr
                            lehet, hogy holtáig dicsérheti az apját. De ha bírom erővel, egészséggel
                            és még két fokkal feljebb taszítom és mind a nyolc osztályt elvégzi és
                            leteszi az érettségit, hő, akkor olyan istentelen valaki lesz, önkéntes,
                            mehet a minisztériumba és pénzügyi tanácsos úr lehet belőle... De ha
                            valamiképp még a létrát meg lehet toldani és a legfelső négy pótfogat is
                            meg tudom vele mászatni, akkor nyitva előtte a felső világ. Minden fene
                            lehet. Ügyvéd lehet, orvos úr lehet, közjegyző nagyságos úr lehet,
                            képviselő úr lehet, még pénzügyminiszter őexcellenciája is lehet.</p>
					<p>Ez a kép a létrával nem ment ki többet a Misi eszéből. Csakugyan, az
                            iskola ennyi és semmi több. Valami titokzatos létra, amelyen a fiúk
                            egyre feljebb eső ágakra juthatnak fel. Az egyszerű fináncnak, ahogy ő
                            mondta, pénzügyőrnek, ez a természetes ötlete kitűnően megvilágította,
                            mi az a hajsza, amit a fiúkkal a szülők végeztetnek. Az élet odakint úgy
                            van berendezve, hogy különböző párhuzamos síkokon helyezkednek el az
                            emberek. A szülőnek semmit sem kell tenni, csak segíteni a gyereknek,
                            hogy a létrán valahogy feljebb, feljebb tudjon csúszni-mászni. Mindegy
                            az, akár jeles, akár nem, a létra segít. Minden fok egy fokkal feljebb
                            emeli a szegény szülő életsorsa felé.</p>
					<p>Irénkénél más volt a helyzet. Irénke nem akarta a létrát azért mászni
                            meg, hogy feljebb jusson. Lány volt, s apja társadalmi helyzete miatt,
                            legalább a maga világában, a legfelső fokra nyílt úgyis kilátás. Irénke
                            csak azért tanult, hogy tudjon.</p>
					<p>De mért akart tudni? Ha nem volt vele semmi célja?</p>
					<p>Misi sokkal reálisabb gondolkozású volt, mint hogy munkát cél nélkül el
                            tudjon képzelni. Irénkének pedig a világon semmi célja sem volt a
                            tanulással. Az a kis vizsga az oly jelentéktelennek látszott, hogy
                            arról alig volt érdemes beszélni. Kondor fiskális lánya úgyis átmegy a
                            vizsgán, ha nem tud.</p>
					<p>Misit valósággal zavarta az Irénke szorgalma. Szinte kétségbe volt esve,
                            hogy ezeken a drága, kedves órákon neki megfeszített fejjel kell résen
                            állani és hallatlan biztosnak lenni a franciában.</p>
					<p>Milyen kellemetlen dolog. Itt van a nagyszerű lehetőség, hogy egy
                            gyönyörű, vidám, bájos kislánnyal hetenként kétszer együvé van zárva, és
                            ezalatt neki a francia nyelvben kell tökéletesíteni magát.</p>
					<p>Négy óra, tehát két hét alatt az egész első évi anyagot átvették. A múlt
                            évben is volt nevelője Irénkének, de csak az utolsó két hónapban. Így
                            nagyon gyorsan és felületesen tanulta be a nyelvtan elemeit. Most szinte
                            elképesztő volt, hogy ezt az egész anyagot példátlan szorgalommal
                            beverklizte. Úgy deklinálta a főneveket, mellékneveket, úgy megtanulta a
                            számneveket, a névmások meglehetős bonyolult rétegét, a határozókat és a
                            névmásokat s ez az utóbbi nem tréfa, személyes névmás, birtokos névmás,
                            ha egy birtok van, több birtok van, a mutató, visszamutató, kérdő és
                            határozatlan névmások, hogy ezek között a legnagyobb könnyűséggel lehet
                            eltévedni, mint egy labirintusban. S Irénke fáradhatatlan volt, és
                            folyton kérdéseket tett fel, amikre Misi csak úgy tudott válaszolni,
                            hogy maga rögtönzött elméleteket, hogy hogy jöhettek létre e névmások?
                            Néha annyira zavarba jött, hogy alig várta az óra végét, hogy
                            hazasiessen és Géza bátyjától felvilágosítást kérjen,</p>
					<p>- Mért tanul maga ilyen szorgalmasan? - kérdezte a kislányt.</p>
					<p>Ez huncutul nevetett.</p>
					<p>- Csakugyan úgy érdekli a francia nyelv?</p>
					<p>- Á dehogyis - kacagott.</p>
					<p>- Akkor mért? Kell, hogy érdekelje.</p>
					<p>De a lányka nem akart vallani, csak pukkant belőle a kacagás és újra
                            kérdezett.</p>
					<p>- Azt mondja meg nekem... ha az ember jól tudja ezeket a dolgokat, tudja,
                            hogy gondolom? ha jól tudja a ragozásokat, akkor beszéd közben, mikor
                            már franciául beszélünk, hogy válogatja össze a megfelelő névszóhoz az
                            illető névhez tartozó mellékszavakat?</p>
					<p>- Azt a gyakorlat adja meg.</p>
					<p>- De ha a gyakorlatban úgyis együtt tanulom meg a főnevet a melléknévvel,
                            akkor minek ezt külön-külön betanulni?</p>
					<p>Erre nem tudott mit mondani, csak azt, hogy azért, mert ezt így kívánja
                            az iskolai szabályzat.</p>
					<p>- Hátha kimegy egy lány Párizsba, teszem fel varrónőnek: az is elébb
                            megtanulja a ragozásokat?</p>
					<p>Kuncogott csúfolódva.</p>
					<p>- Dehogy tanulja.</p>
					<p>- Akkor nem is tanulhat meg tökéletesen?</p>
					<p>- Megtanulhat, csak sokkal nehezebben.</p>
					<p>- Én azt hiszem, így nehezebb. Könnyebb lenne, ha mindjárt beszélne az
                            ember...</p>
					<p>Persze most annak kellett volna következni, hogy Misi franciára fordítja
                            a szót, és gyakorlati példával mutatja meg, hogy az iskolai
                            szabályzatnak igaza van. Ehhez azonban tudnia kellett volna franciául. Ő
                            azonban nem tudott, csak ragozásokat és szabályokat és külön megtanult
                            szavakat. De ha fordítani kellett egy olyan szöveget franciára, amit még
                            nem látott, bizony kétségbe volt esve és nem volt megnyugodva, hogy amit
                            fordít, az a legtökéletesebb. Sietett azért az ilyen kérdéseknek véget
                            vetni s új meg új példát vetett fel, és az időt valósággal kihúzta hogy
                            egy-egy ragozást számtalan szóképen keresztül a végtelenségig
                            gyakorolt.</p>
					<p>Rájött, hogy nyelvet tanítani egy jó tanulónak sokkal nehezebb, mint a
                            rossz tanulónak. A jó tanuló azért jó tanuló, mert hamar tisztába jön az
                            egyszerű titokkal. Oly csekély az eltérés a szabályellenes esetekben is,
                            hogy egy szép napon száraz abrak lesz az iskolai metódus szerinti
                            deklinálás és konjugálás.</p>
					<p>Most rácsodálkozott a kislányra, akinek különösen sima és ragyogó
                            homlokán fény volt, mintha ezen a kedves területen az értelem fénye
                            csillogna.</p>
					<p>Olyan soká s úgy elforrósodva nézett rá, hogy a lány elkezdett
                            nevetni.</p>
					<p>- Mit néz?</p>
					<p>- Semmit - zavarodott meg Misi.</p>
					<p>- Rám nézett, tehát semmit sem néz?</p>
					<p>- Maga nagyon szép.</p>
					<p>- Ne mondja!</p>
					<p>- Mondom.</p>
					<p>- Maga ehhez nem ért.</p>
					<p>- Mért nem?</p>
					<p>- Maga nem tudja, mi az: egy lány. Maga azt tudja, mi a homlok, mi a
                            szem, mi az arc, mi a láb, mi a kéz, de nem tudja mi az, hogy lány.</p>
					<p>És oly vígan nevetett, hogy Misi elfelejtett mindent. Ez most jobban
                            tetszett neki, mint a szabályos francia óra. Ez az, amire úgy vágyott:
                            semmiségeket beszélni és átadni magát annak a forróságnak, amit mindig
                            érzett, ha ezzel a lánnyal együtt maradt.</p>
					<p>- A lány: az egy varázslat.</p>
					<p>- Dehogy, a lány az valami magológép, aki mindent megtanul, amit
                            ráparancsolnak.</p>
					<p>- H.</p>
					<p>- Mit nevet, butaságot mondtam?</p>
					<p>- Nem. Maga nem tud mást mondani, csak nagyszerűeket.</p>
					<p>- Csak úgy mondja.</p>
					<p>- Hogy?</p>
					<p>- Ahogy a fiúk beszélnek. Csak jár a szájuk. Csak azért mondanak szépet,
                            hogy becsapják a lányokat.</p>
					<p>- Én azért beszélek? Mért akarnám én magát becsapni?</p>
					<p>- Nem mondom, maga nem fiú: maga tanít. Aki tanít, az nem fiú.</p>
					<p>Misiben forró gázok kezdtek támadni, s érezte, hogy ezek előbb-utóbb
                            szétvetik a fizetett tanító szerepét.</p>
					<p>- Én nem vagyok fiú?</p>
					<p>- Maga valami nagyszerűség. Az iskolában elnök, a lányszobában nevelő...
                            Tanár úr...</p>
					<p>Misi csak nézte. Azt a sok apróságot, ami egy lánynál egy ilyen kis
                            ötletnek a kipattanását kíséri, nem lehet figyelemmel kísérni sem.
                            Irénke olyan volt, mintha higanyból készült volna. Minden íze s
                            porcikája izgalmas volt, az arcának minden legkisebb részecskéje külön
                            csoda és gyönyörűség... és mennyi ragyogó nevetgélés. A teste is egészen
                            valami más, mint a fiúké... puha gombolyagocska, amiről az ember azt
                            hinné, hogy egy pillanat és ezer felé repül szét, mintha azt a fehér
                            virágcsokrot megfújja az ember, amit a hűség lehetetlensége miatt hol
                            férfihűségnek, hol női hűségnek neveznek: csak rá kell fújni s
                            annyifelé repül, ahány szálacskája van...</p>
					<p>Milyen messze tűnt egy pillanat alatt a nehéz és keserves, csak neki
                            keserves francia nyelvtan... Egy villanás és benne volt a szivárványban.
                            Körös-körül rózsaszín felhők. Színek és csodák. S benne semmi más nem
                            volt, csak valami nagy leborulás vágya. Oda szerette volna vetni magát a
                            lány lába elé, az ölébe és lefektetni a fejét a köténykéjébe... és
                            sírni...</p>
					<p>- Tudja, mikor lesz a teaestély?</p>
					<p>Misi kijózanodott. Felébredt. Mintha hideg zuhanyt kapott volna,
                            megremegett s felrázkódott. Nem felelt, csak nézett.</p>
					<p>Nagy szemekkel azt nézte, hogy a lányban semmi sincs az ő különös
                            elvarázsoltságából. A kislány oly józan és egyszerű, mint egy nő, ahogy
                            csak egy nő tud józan lenni és okos.</p>
					<p>- Látja, maga nem szólt nekem egy szót sem és én nem akartam a francia
                            leckét megállítani, mert tudom, hogy magának csak az az öröm, ha mindent
                            megtanulok és jól tudom a Grammaire-t.</p>
					<p>Misi most megérezte, mért tanul a lány: a szíve elkezdett sebesen
                            kalapálni, és egyik forró hullám a másik után rohant keresztül rajta.
                            Hát Irénke csak azért tanul, mert azt hiszi, neki csak ezzel tud örömet
                            szerezni. Milyen tévedés...</p>
					<p>- Ha szólott volna, akkor én megmondtam volna magának mindent. De
                            komolyan. Jövő héten szerdán lesz a Nőegylet gyűlése és utána teaestély
                            az Ifjúsági Segélyegylet javára.</p>
					<p>Misi hallotta is, nem is, csak nézett szürke szemeivel a lány fekete
                            ragyogó szemeibe.</p>
					<p>Irénke megsúgta:</p>
					<p>- Rossz néven vette Fussbaumné néni, hogy maga elrontotta az ő örömüket.
                            Meg akarták az igazgató urat és különösen magát jutalmazni, hogy Nácit
                            belevette a vezérlő bizottságba...</p>
					<p>Misi erősen kijózanodott.</p>
					<p>- Én nem mentem el, engem elhívattak. Én nem tehettem azt, hogy nem
                            megyek el, ha Kiss Pali azt mondja, hogy az édesapja meg az anyja arra
                            kérnek, hogy délután menjek el hozzájuk.</p>
					<p>Lesütött szemmel beszélt, mint aki röstelli magát, s nincs tisztában
                            vele, mit fognak szólani ahhoz, amit csinált... Ellenben Irénke nagy
                            szemekkel s erősen figyelt és gondolkozott.</p>
					<p>- Most nagyon nehéz, mert a kaszinóban ki akarják rúgni a zsidókat.</p>
					<p>- Mért? - nézett fel megdöbbenve Misi.</p>
					<p>- Hát szóváltás volt Vedres dr. és Palotay dr. között emiatt, s Palotay
                            azt mondta, hogy a gimnázium egy anarchista fészek. Ezen összejöttek és
                            még meg is pofozták egymást.</p>
					<p>Misi belesápadt.</p>
					<p>- Mikor volt ez?</p>
					<p>- Ma délelőtt. Apa mondta, mikor ebédre hazajött.</p>
					<p>- Hát hol történt?</p>
					<p>- A járásbíróságon. Ott volt apa is valami ügyben, és a járásbíró a
                            legnagyobb antiszemita. Tudja, a lányai miatt.</p>
					<p>Misi gondolkodott. Nem ismerte Piskorán járásbírót, de egy lányát látta,
                            az csodálatos szépség. Magas, fekete, gyönyörű, mint egy színésznő.
                            Most is látja, ahogy végigment a főutcán, és úgy lépett, látni lehetett,
                            hogy elvárja, hogy az egész város megforduljon utána.</p>
					<p>Hogy a gimnázium egy anarchista fészek.</p>
					<p>- Most párbaj lesz a dologból.</p>
					<p>Misi meg volt rettenve.</p>
					<p>- Én igazságosnak tartom - mondta Irénkének oly őszintén, mintha saját
                            magának tenne vallomást -, hogy a bizottságba belevegyünk egyet a...
                            zsidók közül is... Nem is gondoltam, hogy a városban valaki ezt
                            észreveszi... Mi köze van az ügyvéd uraknak a diákok dolgához?</p>
					<p>- Pedig ez megtörtént, és Vedres dr. nagyon jó vívó, legalább harminc
                            érme van, amit vívással nyert.</p>
					<p>Misi izzadt a rémülettől. Ha Vedres dr. megvágja vagy megöli a másikat,
                            akkor abból roppant botrány lesz.</p>
					<p>Egyszerre vége szakadt az idillnek. Elmúlt a csöndes szoba édes varázsa.
                            Az élet benyújtotta az öklét és szétdúlta a boldog csöndet.</p>
					<p>- Rettenetes - mondta.</p>
					<p>Irénkében semmi izgalmat nem látott. Ez a kislány heccnek tekintette a
                            dolgot. Persze rá nem háramolhat belőle semmi baj.</p>
					<p>- Apát is majdnem megverték.</p>
					<p>- Mért?</p>
					<p>- Csillapítani akarta őket, és mind a kettő rátámadt - nevetett a lány. -
                            Tudja, apa azt mondta, hogy az az iskola dolga, és az iskolán kívül nem
                            is szabad tudomásul venni. De erre mind a két úr elkezdett kiabálni,
                            hogy az iskola a vezető, és az iskola tele van mindenféle disznósággal.
                            Az október hatodikát is a zsidók csinálták, hogy a zsidók már nem férnek
                            a bőrükbe.</p>
					<p>Most bejött a mama.</p>
					<p>Lusta lépteivel szó nélkül keresztülment a szobán, aztán megállott az óra
                            előtt, s tüntetően megnézte. Az idő valóban letelt. Misi felállott,
                            szédült és elköszönt.</p>
					<p>Annyira zavart volt, hogy nem is tudta mit mond, csak elment.</p>
					<p>Az utcán rohanni kezdett. Jézus, mibe keveredett. Most aztán vége a
                            Segélyegyletnek.</p>
					<p>Mikor este a nagybátyjával találkozott, az igen komor volt.</p>
					<p>- Ki lesz a segéd? - kérdezte tőle a vacsora alatt.</p>
					<p>Az igazgató ránézett.</p>
					<p>- Szóval mindent tudsz. Szép kis históriát zúdítottál a nyakamba.</p>
					<p>Misi megfagyott. Tehát a bátyja is őt teszi felelőssé. Annyira elsápadt,
                            hogy a bátyja megindult s vigasztalni kezdte.</p>
					<p>- Nem lesz semmi baj. Szerencsére rá lehetett beszélni Palotayt, hogy ne
                            tiszteket hívjon meg segédeinek. Inokai a Takaréknál és Pardy dr.
                            lesznek a segédek. A segédek azt akarják, hogy ne legyen belőle párbaj,
                            mert senki sem akarja, hogy a városban nagy zendülés legyen.
                            Jegyzőkönyvvel intézik el a dolgot... Remélem... Én legalább a
                            kaszinóban ezt a tanácsot adtam. Kiss Gedeon is ezen az állásponton van.
                            Kérdés, hogy lehet-e kapacitálni ezt a két fenevadat. Legrosszabb
                            esetben pisztolypárbaj lenne a legenyhébb feltételekkel, hogy a
                            formaságnak eleget tegyenek, mert az a vélemény is felvetődött, hogy az
                            emberek nem fognak lecsillapodni, ha a párbajt elhagyják...</p>
					<p>- Elég szégyen, hogy ilyen semmiségből ez a Csapodi ilyen kázust
                            csinált.</p>
					<p>Misi sápadtan ült s nem evett.</p>
					<p>Egy óra múlva megjelent náluk Józsiás, az örök fegyver- és hírhordó
                            barát, s újságolta, hogy a segédek nem tudták jegyzőkönyvvel elintézni a
                            dolgot, s a párbaj harminc lépésről történik öt lépés előnnyel. De ahogy
                            kibeszélték az összes részleteket, egy óra múlva jött Csordás, a fiatal
                            rajztanár.</p>
					<p>Már az ajtóból úgy lépett elő, mint egy vészmadár és suttogva mondta,
                            hogy Palotay kijelentette, hogy zsidónak nem ad elégtételt.</p>
					<p>Nagy konsternáció lett, és az igazgató felállott s kijelentette, hogy be
                            kell mennie a kaszinóba.</p>
					<p>Mindhárman elmentek, s Misinek rettenetes éjszakája volt.</p>
					<p>Nem akart lefeküdni. Meg akarta várni az eredményt, de éjfél is elmúlt,
                            és a bátyja nem jött.</p>
					<p>Reggel úgy ébredt fel, hogy egy székben ül felöltözve és rettenetesen
                            fázik. Nem vette észre, mikor jött meg a bátyja.</p>
					<p>Nem mert iskolába menni, míg nem beszél vele. De a bátyja elaludt s
                            nyolckor neki menni kellett.</p>
					<p>Az osztályban nagy izgalom volt. Mikor őt meglátták, úgy vette észre, az
                            úrifiúk szinte szemmelláthatóan elhúzódtak tőle, elfordították a
                            szemüket.</p>
					<p>Úgy ült be a padba, mint egy bűnös. Senki sem ment hozzá. Szerencsére a
                            tanár már belépett, és semmi szó nem esett a dologról természetesen.</p>
					<p>Misi a tanár arcából akarta kiolvasni, mi történhetett, de Babarczy
                            nagyon nyugodt volt. A legnagyobb nyugalommal adott elő Janus
                            Pannoniusról, aki a legelső nagy magyar költő volt, s nagyon
                            epikureista, a kor szellemében... De egész Európa előtt ismertté tette a
                            magyar nevet, s amit a kor rovására lehet írni, azt meg kell bocsátani
                            neki, amit az ő tehetsége jelent, azért hálásnak kell lennie az
                            utókornak.</p>
					<p>- A korszellem - mondta magában Misi. - Mi a mai kor szelleme?... A
                            párbaj?... vagy a zsidókérdés?... vagy az anarchista diákság?... Ha ő
                            anarchista, akkor talán a párizsi diákok is csak ennyire anarchisták?...
                            Ez csak egy szó, amivel megbélyegzik azokat, akik nem tetszenek a
                            többieknek?</p>
					<p>Óraközben Kiss Pál hozzájött:</p>
					<p>- Hát kérlek alássan, csak azt akarom mondani, hogy...</p>
					<p>- Mi van a párbajjal?</p>
					<p>- Nincs párbaj - mondta szemét elfordítva Kiss Pali.</p>
					<p>Misi fellélegzett. Úgy hála Istennek, a bátyja nem hiába volt kint egész
                            éjszaka, el tudta simítani a dolgot.</p>
					<p>- Párbaj nincs, jegyzőkönyvvel intézték el a dolgot. Vedres dr.
                            bocsánatot kért, s Palotay evvel beérte... Igen, azt akarom mondani,
                            hogy vasárnap lesz nálunk az a kis összejövetel, és azt hiszem, ha a
                            jelek nem csalnak, ez az incidens jót tett a dolognak, mert kedves apám
                            azt mondta az éjjel, hogy legalább harmincan kérték már eddig is, hogy
                            őket is híjják meg.</p>
					<p>Misi nem tudta most, örüljön avagy búsuljon. Mi lesz még ebből.</p>
					<p>Nehéz hét volt. Alig mert a szobából kibújni. Félt már, hogy minden
                            mozdulata és minden legkisebb szava valami bajt okoz. A következő
                            vasárnap sem hívta össze a gyűlést. Még várni kell. Majd azután való
                            héten. Akkor már meglesz mind a két teaestély, s az eredményt látni
                            fogják.</p>
					<p>A kisváros élete csendben folyt tovább. Az utcák üresek voltak, ellenben
                            az őszi szél megjött, és kegyetlenül dudált.</p>
					<p>Azt hitte, hogy őt is meghívják a Kiss Gedeonék estélyére, de nagy
                            meglepetésére, erről szó sem esett. Csak a bátyja ment el, pedig ő
                            gondosan kikefélte és nagyanyjával kivasaltatta a fekete ruháját.
                            Vasárnap a doktoroknál, szerdán a zsidóknál.</p>
					<p>Hétfőn reggel megint nem tudott beszélni a nagybátyjával, az aludt, mert
                            virradt, mikor hazajött.</p>
					<p>Az osztályban Kiss Pali volt a központ.</p>
					<p>Kiss Pali körül sziget támadt. Csak azok állottak mellette, akik
                            beletartoztak ebbe a társaságba. Langschein, Sarku, Pétery, Markos.</p>
					<p>Misi megdöbbenve értette meg, hogy az estélyen ott volt Pétery és
                            Langschein is. Akkor ő mért nem? És táncoltak... Hát lányok is
                            voltak?</p>
					<p>Egyszerre megint a társadalmi fájdalmat érezte meg, s ez még égetőbb
                            volt, mint az egyleti ügyek. A fiúk annyira bele voltak melegedve a
                            heves emlékek megbeszélésébe, hogy észre sem vették, hogy ő közéjük
                            állott.</p>
					<p>- Megcsókoltad? - s ezen rettenetesen tudtak kacagni.</p>
					<p>- Hol?</p>
					<p>- És állotta? Hagyta? Visszaadta?</p>
					<p>- A Gizike.</p>
					<p>Ilyen apró szavak pattogtak, mint a szikrák s mintha puskaporral lettek
                            volna töltve, mint a rakéták, ropogtak és szikráztak.</p>
					<p>Misi fakón állott. Látta, hogy még Rátz is csak távolabbról les oda, s
                            figyel lélegzetvisszafojtva.</p>
					<p>A zsidó fiúk az osztályterem hátulsó sarkában, mint számkivetettek
                            állottak, s szintén hevesen vitatkoztak.</p>
					<p>A plebs pedig, mely sem ide, sem oda nem tartozott, szürkén és
                            nyugtalanul mozgott szanaszét.</p>
					<p>Csak az öt fiú állott, mint egy külön sziget, amelyre nem tartozik, hogy
                            háborog a tenger, a jelentéktelenek tömege, s vígan csacsogott. Még azt
                            sem lehetett volna mondani, hogy összebújt: nem, nagy
                            elbizakodottságukban otthon érezték magukat. Úgysem közeledett hozzájuk
                            senki. Virítottak a nagy életgazdagságukban.</p>
					<p>Jákób a helyén ült s úgy tett, mintha nem törődnék velük, de Misi, amint
                            rápillantott, látta, hogy komor és sötét, s koronkint fölles a füzetből,
                            leskel.</p>
					<p>Már elcsengettek, még Misihez senki sem szólott, annyira telítve voltak
                            saját magukkal, hőstetteikkel, a csókokkal és táncokkal és az ivással
                            és mindennel, amiben az éjjel részük volt.</p>
					<p>Már nyílt az ajtó, Babarczy lépett befelé, míg a kabátját felakasztotta,
                            Kiss Pali megrántotta Misit:</p>
					<p>- Igaz - mondta súgva -, a pénz megvan. Majd óra közben odaadom.</p>
					<p>Helyre kellett ülni, s Misi kóválygó lélekkel ült a helyére, az első
                            padban az ablak melletti Babarczy Pimpihez.</p>
					<p>Vajon mennyi a pénz?</p>
					<p>Ha olyan sokan voltak - hallott valamit, hogy hatvanan is voltak -, akkor
                            bizonyosan sok pénz... Forintjával is százhúsz korona?... Vagy még
                            több... talán azt akarták megmutatni, hogy a zsidók szerdán rá legyenek
                            kényszerítve, hogy még többet adjanak...</p>
					<p>Megindult a fantáziája és hamarosan aranyhegyekről ábrándozott.</p>
					<p>Ez az egy azért mégis jóvá teszi valamennyire a dolgot, hogy őt nem
                            hívták meg, nem tartották maguk közé valónak... Most megint ebbe a
                            végletbe szédült, és engedte, hogy a máját rágja a feldúltság és
                            irigység... Utóvégre ő az elnök, s az ő kezdeményezésére történt ez az
                            összejövetel is. Nem lehet elválasztani tőle, s mégis kihagyták. S még
                            ennél is fájóbb volt, hogy most sem fogadták be maguk közé
                            egyenrangúnak. Csak éppen eltűrték, hogy ő, az elnök, ott álljon, s
                            ezeknek a rossz tanulóknak a fecsegését meghallgathassa. Mit számított
                            ezeknek a Segélyegylet?... Ezeknek csak a maguk mulatsága számított, a
                            tánc, a csók, az ivás.</p>
					<p>Nagyon nehéz ez az élet. Most úgy érezte, mintha ő is zsidó volna...
                            Mintha ő is ki lenne közösítve a vidámságnak ebből a forgatagából.</p>
					<p>Csak éppen annyi, hogy mégis elnök: ha az nem lenne, akkor egy pillanatra
                            sem állhatott volna közéjük, ahogy eddig az efféle reggeli
                            diskurálásoknál nem is állott oda soha.</p>
					<p>Hát mi ez? Azt megengedik, hogy az ember dolgozzék? Ők megvédik a maguk
                            mulatságát? Azt még bemondja, hogy: megvan a pénz, de egy tisztviselőnek
                            nem az a kötelessége, hogy amint meglátta, a legelső percben
                            hozzásiessen és jelentést tegyen éppen erről?</p>
					<p>Ezek nem egyesületi tisztek, ezek úrifiúk, akik szórakoznak s a maguk
                            szórakozását, a Gizike csókját tízszerte többnek tekintik, mint az egész
                            iskolai egyesületet s az egész iskolai életet... Ezek már készülnek a
                            kolozsvári jogászkodásra... Ha őneki mégis sikerül egyetemi hallgató
                            lenni, akkor még rosszabb lesz a sorsa... Akkor neki rettenetesen sokat
                            kell tanulnia, hogy tandíjmentességet tudjon kieszközölni... Könyvtárba
                            fog járni, mikor Kiss Pali meg Pétery táncmulatságokra járnak, meg
                            szalonokba, mulatni.</p>
					<p>A létra.</p>
					<p>Hiszen az ő szülei is csak azt csinálják, amit Balabás, a finánc. Milyen
                            nehéz volt ez a nyolc esztendő, hogy egy-egy létrafokkal feljebb
                            juthassanak a gyerekek... Itt van Géza bátyja, aki a parasztsorsból -
                            mert hiába volt pap, csak otthon maradt volna parasztnak, ha az ő apja
                            meg nem szánja és be nem nyomja a kollégiumba... “Ereggy innen, tanulj.”
                            S elkergette a mezőről, és Géza attól kezdve a maga erejéből tartotta
                            fenn magát. De Géza bácsi okosabban csinálta... Ő mindig szegény
                            gyerekeket tanított, szegény buta gyerekeket, de Géza mindig csak nagyon
                            gazdag családok fiai mellett volt nevelő. Azért tanulhatta meg, hogyhogy
                            kell az urak között élni, mozogni... Nem akarja megvádolni, hiszen
                            komoly ember maradt és munkás ember, de neki lealázónak tűnik fel, hogy
                            Géza bátyja olyan jól tud a kaszinóban helyt állni, hogy még ezt a
                            roppant forrongást is le tudta csillapítani... Tud együtt ordítani a
                            farkasokkal és együtt énekelni a szirénekkel... Ezt ő megveti s nem
                            akarja megtanulni!</p>
					<p>Összeszorította fogait s oly komoran nézett maga elé, hogy Babarczy tanár
                            többször ránézett, s meg akarta tőle kérdezni, mi baja?</p>
					<p>Parasztgőg tört ki benne. Forró vágy volt a szívében, hogy eljöjjön az
                            idő, mikor meg lesznek alázva az elbizakodottak... Mert annak be kell
                            következni... Ez a Kiss Pali, ha az apja meghal, soha keresni nem tud,
                            dolgozni képtelen: el fogja verni az apai örökséget... Ez egész
                            biztos...</p>
					<p>Sajátos gyűlölködés és káröröm volt benne: Kiss Palinak semmi más jövője
                            nincs, csak ha gazdag feleséget kap... Akkor annak a vagyonából
                            megélhet, különben semmi sem lesz belőle...</p>
					<p>Elhatározta, hogy többet nem megy utánuk. Arra nem vállalkozik, hogy
                            rangon alólinak tekintsék...</p>
					<p>Óraközben csakugyan a helyén maradt, s bár egyáltalán nem érdekelte
                            semmi, a következő óra könyveit és a füzeteit nézegette, mintha nagyon
                            bele lenne merülve ezekbe.</p>
					<p>És Kiss Pali nem jött hozzá. Egészen elfelejtette őt, csak tovább együtt
                            rohantak, és a folyosón folytatták a megbeszéléseket. Bizonyára olyan
                            titkos dolgokat, amiket még a saját külön csoportjukban sem akartak
                            megtárgyalni. Misi kiment a folyosóra egy percre, s látta, hogy Kiss
                            Pali és Langschein a lépcső alatt kiflit esznek és kettesben, nagy
                            kacagások közt beszélnek, a fejüket csaknem összeütik. Csak
                            erkölcstelenség lehet, amit oly boldogan rágcsálnak és őrölnek.</p>
					<p>A második óraközben Pali egyszerre csak odaült mellé s kivett a mellénye
                            felső zsebéből egy százkoronást és elébe csúsztatta.</p>
					<p>- Nesze, Misikém.</p>
					<p>Oly aranyos kedvességgel mondta, hogy ebben a pillanatban nem lehetett rá
                            haragudni. Misi kérdően nézett rá.</p>
					<p>- Ugyanis, kérlek alássan, a dolog úgy történt, hogy ott volt Ottó bácsi,
                            Pestről. Az én kedves anyámnak a nagybácsija, aki most valószínűleg
                            miniszter lesz, ha Darányi megbukik, átveszi a földmívelési tárcát.
                            Kedves anyám elmondta, hogy nagy zavarban van, mert nem akarja a
                            társaság kedvét valami gyűjtéssel elrontani és megmondta neki, hogy száz
                            koronát kellene adni, mert az Ifjúság ennyit vetett ki rá
                            hadisarcnak...</p>
					<p>Kiss Pali harsányan nevetett.</p>
					<p>- Engem odahívtak, és én megmondtam, hogy van nekünk egy szigorú
                            elnökünk, aki előtt nem fogok tudni megállani, ha ezt az összeget nem
                            szállítom be a Segélyegylet pénztárába. Erre az Ottó bácsi a zsebébe
                            nyúlt, kivette a tárcáját és ideadta a százkoronást. Hát kérlek alássan,
                            ezt tedd el, és csinálj vele, amit akarsz.</p>
					<p>- Én nem csinálok vele semmit, majd az egyesületi közgyűlés megmondja,
                            mit kell vele csinálni - szólt sértődötten Misi.</p>
					<p>- Jó, jó, azért nem muszáj felfalni engem, mert biztosítalak, hogyha én
                            nem állok a sarkamra, és nem festem le úgy a dolgot, hogy én lehetetlen
                            helyzetbe kerülök az egész ifjúsággal szemben, s nincs kedvem be se
                            menni többet az iskolába, ha ezt az összeget nem tudom behozni, az Ottó
                            bácsinak magától az sem jutott volna eszébe, hogy öt forintot adjon...
                            Így pedig a pénz itt van, tedd már el, ne legyen belőle botrány, kérlek
                            alássan, és a zsidókat meg fogjuk szorítani, hogy ha ennek a dupláját
                            nem adják szerdán, akkor melegük lesz a városban.</p>
					<p>Misi elvette a pénzt s betette a noteszébe. Tárcája nem volt, csak egy
                            kicsike, aprópénznek s ezt a szép ropogós százkoronást nem akarta
                            belegyűrni.</p>
					<p>Szerdán délután Irénkénél továbbfolytatták a franciázást, de mind a
                            ketten nagyon szórakozottak voltak.</p>
					<p>- Száz koronát kaptak? - kérdezte Irénke.</p>
					<p>- Honnan tudja?</p>
					<p>- A verebek csiripelték - nevetett a kislány.</p>
					<p>Ezt sem szerette Misi. Irénke mindig evvel bújt ki, ha valami
                            értesüléséről azt kérdezte, hogy honnan szerezte. Ha ez a lány őt
                            őszintén szeretné, akkor éppen úgy elmondana mindent, mint ahogy ő
                            semmit nem takar el előle.</p>
					<p>- Szóval ennek dupláját akarják a Nőegylettől?</p>
					<p>- Mindent tud?</p>
					<p>- Még többet is.</p>
					<p>- Az être ige ragozását is?</p>
					<p>- Azt is.</p>
					<p>Áttértek az igeragozásra. Irénke csakugyan tudta az être igét is, sőt az
                            avoirt is.</p>
					<p>A conjugaison úgy ment, mint a karikacsapás.</p>
					<p>- Ha maga ilyen gyorsan tanul, maholnap nem lesz rám szüksége.</p>
					<p>Irénke kacagott.</p>
					<p>- Lesz?</p>
					<p>Irénke nem felelt, még jobban nevetett, és hamiskásan nézett a
                            szemébe:</p>
					<p>- Mért nem akar eljönni a teára?... Nem akar velem táncolni? Jól
                            táncolok, nem kell félni, nem leszek terhére és nem taposok a
                            lábára.</p>
					<p>Misi elborult:</p>
					<p>- Lássa, nem mehetek.</p>
					<p>- De mért?</p>
					<p>- Nem voltam Kiss Paliéknál sem.</p>
					<p>- Oda nem hívták meg, de ide hívjuk.</p>
					<p>Most erre mit mondjon az ember? Nem mondhatja, hogy már most is
                            anarchistának nevezik és zsidóbarátnak őt is, meg a nagybátyját is...
                            Ezt nem mondhatja Irénkének, aki, ha az anyja, ahogy ő gondolja,
                            keresztény is, de mégis csak zsidólány.</p>
					<p>Ez egyszer csődöt mondott az őszintesége, mert nem rá nézve lenne sértő
                            esetleg... Kiss Pali sem mondta meg neki, hogy mért nem hívták meg...
                            Még Géza bátyja előtt sem merte szóba hozni a sérelmét. Nem akarta
                            provokálni, hogy nyíltan kijelentessék, hogy ő nem volt oda való... Már
                            az maga éppen elég sértés volt, hogy a bátyja nem volt megsértődve az ő
                            mellőztetése miatt...</p>
					<p>- Nem mehetek el, mert ifjúsági elnök vagyok, és így, ha egyik helyen
                            megjelenek, azzal pártállást foglalok. Nekem pártokon felül kell
                            maradnom.</p>
					<p>Maga sem értette, hogy a kellő pillanatban honnan veszi a szükséges és
                            korrekt gondolatot.</p>
					<p>Irénke azonban csak kuncogott. Ezt nem értette.</p>
					<p>- Nem jön, mert nem akar... Maga nekem csak franciát akar tanítani, de
                            semmi mást.</p>
					<p>Misi belesápadt, hogy annál jobban elpirulhasson,</p>
					<p>- Én magának mindent... még az életemet is - mondta csöndesen.</p>
					<p>- Akkor jöjjön, táncoltasson meg.</p>
					<p>S egész kis testében benne volt a született Kirké megfeszülő
                            mozdulata.</p>
					<p>Misi éhesen és mohón nézte a lányt. Felállott, hozzálépett és
                            megcsókolta.</p>
					<p>- Maga bolond, a mama ott van a tornácon.</p>
					<p>De Misi állott felette, s nézte ezt a remek, aranyos vagy inkább bronzos
                            fénnyel lobogó hajat. Micsoda sörénye tud lenni egy lánynak.</p>
					<p>- Most már elhiszi, hogy nem mehetek el?</p>
					<p>- Most már nem hiszem - mondta a lány, s felnézett rá és nevetett, de a
                            szemei mintha párásak lettek volna.</p>
					<p>Misi hirtelen még egyszer lehajolt és újra megcsókolta. A száját. S a
                            kislány nem vette el. Visszacsókolta oly szívósan és erősen, hogy Misi
                            beleszédült. Tántorogva állott vissza s elment.</p>
					<p>Másnap reggel, egy szörnyű éjszaka után, mert egész éjjel azzal
                            fantáziált, hogy Irénke kikkel táncolt és hogy? kétségbeesetten ment az
                            iskolába.</p>
					<p>Az osztály unalmas volt. Már mind a helyükön ültek, a csengetés
                            megtörtént, s készültek az órára. Csütörtökön első óra görög volt, a
                            félelmes Koós.</p>
					<p>A tanár rögtön jött. Felállottak, leültek.</p>
					<p>Koós a katedráról leszállott, és általános feleltetést kezdett. Ez azt
                            jelentette, hogy nem egy fiút vallatott, hanem a megkezdett szöveget hol
                            ezzel, hol azzal folytatta.</p>
					<p>- No, kérem?... maga mért olyan hülye máma? Mit csinált az éccaka?...
                            Nagy volt a muri?</p>
					<p>Misi odapillantott. Altmann felelt éppen.</p>
					<p>- Igen - mondta Altmann basszus hangján -, kitűnően sikerült.</p>
					<p>- Mi?... Nem vagyok kíváncsi rá - morgott Koós. - Arra vagyok kíváncsi,
                            hogy a...</p>
					<p>S tovább faggatta a görög szerkezetet.</p>
					<p>- Persze, könnyebb a kisasszonykákkal szórakozni, mi?</p>
					<p>- Könnyebb - mondta Altmann.</p>
					<p>Erre Koósból kitört a féktelenség:</p>
					<p>- Ne feleseljen, maga ostoba. Inkább tanuljon. Várjon, elébb beírom a
                            szekundát, aztán folytassa, a másik gavallér.</p>
					<p>Mindenki feszülten várta, mi lesz.</p>
					<p>Koós a katedrára ment. Beírta a noteszébe a négyest, akkor elkorogta
                            magát:</p>
					<p>- Steiner úr...</p>
					<p>Steiner felállott:</p>
					<p>- Maga is táncolt az éccaka?</p>
					<p>Steiner hallgatott.</p>
					<p>- Mondja csak meg. Esetleg nem kell fárasztania magát a felelettel,
                            mindjárt beírhatom a négyest.</p>
					<p>- Tanár úr, én el vagyok készülve.</p>
					<p>- Igen?... Nagyszerű... Jegyezze meg magának, hogy egy középiskolai
                            növendék csak akkor van elkészülve, ha a tanár úr úgy akarja. Hát
                            halljuk a könyvnélkülit.</p>
					<p>Steiner belekezdett és a homéroszi sorok szorgalmasan és gördülékenyen
                            csergedeztek a szájából.</p>
					<p>- Micsoda kiejtés ez?... Hogy mondja maga a hangsúlyt? Micsoda szégyen ez
                            a tisztes görög nyelvre, ahogy maga hangsúlyoz?... Nem vagyunk a
                            zsinagógában: nekem ne énekeljen!</p>
					<p>Misi fel volt háborodva, mert a Steiner kiejtésében semmi zsidós nem
                            volt. Talán nem is tudott zsidóul. Kalocsai gyerek, tiszta alföldi
                            magyar dialektusban szavalta Homéroszt. Mintha Arany János írta
                            volna.</p>
					<p>- Fussbaum úr... - rikkantott Koós.</p>
					<p>Fussbaum felállott és álmos, nagy üveges szemeivel csodálkozva nézett
                            körül, mintha ez nem is tartozna rá.</p>
					<p>- Folytassa kérem.</p>
					<p>Fussbaum felvette a könyvet s szórakozottan nézegette s olvasni
                            kezdett.</p>
					<p>- Nem azt, a könyvnélkülit. Hallani akarom a maga hibátlan és varázslatos
                            zsidó, akarom mondani héber görögségét.</p>
					<p>Fussbaum:</p>
					<p>- Tanár úr kérem, ma a könyvnélküliben nem vagyok erős.</p>
					<p>- Ma?... S mikor volt erős, kedves Fuss-Baum?... Fuss-Baum...
                            Fuss-Baum?... Ez jó. Hogy ma nem elég erős... Istenem, milyen szerény...
                            Csak ma... Tegnap véletlenül rettentő erős volt, olyan erős, mint egy
                            bika... Csak úgy felöklelte Homéroszt a félvállára, mint egy búzás
                            zsákot. Csak nekigyürkőzött és hopp... sőt hóórukk... Igen, kedves
                            Fuss-Baum?... No, hogy is vagyunk evvel a Homérosszal?</p>
					<p>- Bocsánat, tanár úr, a könyvnélkülit nem volt időm megtanulni.</p>
					<p>- Nem volt ideje... Hát mit csinált kérem? Gyűjtött?... No, halljuk,
                            mennyit gyűjtött?... Mi az eredmény... Ha megfelelő összeggel szolgál,
                            talán elengedem a könyvnélkülit.</p>
					<p>Misi szeretett volna felugrani és kirohanni. De ennek a tanárnak minden
                            szabad volt. Fussbaum nem volt megsértve. Legalábbis nem mutatta.</p>
					<p>- Kétszáz korona, tanár úr.</p>
					<p>- Két... száz... korona?... Úgy... Ez az egész...</p>
					<p>- És a mamám... már régen készült Raoul bátyám emlékére egy kisebb
                            alapítványt tenni... És úgy döntött, hogy az Ifjúsági Segélyegyletre
                            bízza ennek a kezelését és a kamatok odaítélését.</p>
					<p>- S mennyi az?</p>
					<p>- Háromszáz pengő.</p>
					<p>- Úgy... És a pénz?... Hol a pénz?...</p>
					<p>- A Nőegylet elnöksége még a mai nap folyamán tiszteleg az igazgató úr
                            előtt, s az ő jelenlétében kívánja átadni az elnök úrnak.</p>
					<p>Koós mint egy bika körülnézett s azt horkolta:</p>
					<p>- Az elnök úrnak... Hát kérem szépen... tessék helyet foglalni...
                            Parancsoljon uraságod... Semmi kérdeznivalóm nincs tovább... Kénytelen
                            vagyok belátni, hogy aki ötszáz koronával járul hozzá a tanítási
                            lehetőségekhez, annak jogai vannak... Joga van egy szót sem tudni...
                            joga van a könyvnélkülit a saját szeszélyei szerint vagy megtanulni vagy
                            elmellőzni... Hát akkor lássuk az elnök urat...</p>
					<p>Misiben meghűlt a vér.</p>
					<p>Hogy most rá kerüljön a sor... Hogy a tanár, aki a nagybátyjának esküdt
                            ellensége volt, mert ő akart igazgató lenni s nem sikerült... hogy ez
                            most ráborítsa rossz vicceinek szennyét?... Nem vette tudomásul, hogy az
                            “elnök úr” neki szól, s ülve maradt.</p>
					<p>- No... - hákogott a tanár. - Elnök úr...</p>
					<p>Misi nem mozdult.</p>
					<p>- Mi az, elnök úr?... Kicsit meg tetszett siketülni?... Fejébe szállt az
                            elnökség?... Ja igaz: Parancsoljon elnök úr kisétálni a katedrára és
                            helyet foglalni a tanári székben, és én majd leülök a sarokban. Így
                            gondolja?</p>
					<p>S ott állott Misi előtt vérben forgó szemekkel.</p>
					<p>Misi ugyanúgy, mereven nézett szembe vele.</p>
					<p>- Mi lesz kérem, mi lesz?</p>
					<p>Misi felállott. Halálsápadt volt, az ajka remegett.</p>
					<p>- Hozzám szól a tanár úr?</p>
					<p>- Igen, elnök úr, igen.</p>
					<p>- Én görög órán nem vagyok elnök úr.</p>
					<p>Ezzel leült.</p>
					<p>Koóst majd megütötte a guta.</p>
					<p>Nem szólt egy szót sem. Egy darabig állott, akkor felment a katedrára,
                            leült s elővette a noteszét. Soká keresgélt benne, akkor azt mondta:</p>
					<p>- Torony András.</p>
					<p>Szegény Torony, mintha a villám csapott volna bele, s nem volt
                            villámhárító, ami az istennyilát elvezesse boldogtalan feje felől.
                            Felállott egész hosszúságában és kiment a fekete tábla elé.</p>
					<p>Koós az egész órát vele ordítozta végig. Torony András a leggyengébbek
                            közé tartozott. Szegény gyerek; hangtalanul tűri a tanár
                            ordenáréságait.</p>
					<p>Végül Koós megcsillapodott, és hozzáfogott a gyenge tanulót tanítani.
                            Torony András a négyévi görög órák alatt összesen nem tanult annyit,
                            mint ezen az órán. Koós, aki kitűnő pedagógus volt, csak féktelen
                            temperamentumán nem bírt uralkodni, oly szelíd, szorgalmas nyugalommal
                            dolgozott most a Torony András tudományának gyarapításán, hogy Misi a
                            végén megbékült vele, és semmi haragot vagy ellenszenvet nem érzett vele
                            szemben az óra végén.</p>
					<p>- Mindig így kellene dolgoznia - mondta magában -, hiszen ez egy kitűnő
                            ember... Mi az oka, hogy ez állandóan ilyen vad és
                            elviselhetetlen?...</p>
					<p>Ez is iparosgyerek, s semmi modora nincs. Azért is nem választották meg
                            igazgatónak, mert úri társaságban is minduntalan elragadja a
                            szenvedélye, és oly paraszt lesz, mint egy csizmadia.</p>
					<p>Misi arra is rájött, hogy a bátyja azért lehetett már három év előtt
                            huszonnyolc éves korában igazgató, mert a grófi nevelőségben finom és
                            választékos modorra tett szert... Tehát nemcsak a létrán jutott fel a
                            legfelső fokra, hanem útközben megszerezte az ehhez a fokhoz tartozó
                            társadalmi műveltséget is...</p>
					<p>- Én ezt sohasem fogom megszerezni - gondolta komoran. - Nincs rá
                            módom... Késő... Géza bátyám már harmadikos gimnazista korában
                            földbirtokos családhoz került... én most először léptem be, mint nevelő,
                            úri családhoz...</p>
					<p>Elpirult: nagyon vadul és nyersen csinálta tegnap, mikor Irénkét
                            megcsókolta... Egy Kiss Pali már régen megtette volna, de nem ilyen
                            szilaj dühvel, hanem simán, lopva, csiklandósan és mulatságosan.</p>
					<p>- Nem tudok más lenni, mint ami tudok...</p>
					<p>Ebben a pillanatban a pedellus jelent meg.</p>
					<p>- Nyilas Mihály úrfit hivatja az igazgató úr.</p>
					<p>Misi felállott s nem indult. A tanárra nézett engedélyért. Koós
                            rápillantott:</p>
					<p>- Tessék.</p>
					<p>- No. Úrfi! - mondta Koós, mikor Misi az ajtót éppen behúzta maga után,
                            de még meg is hallhatta.</p>
					<p>De senki se nevetett.</p>
					<p>Misi meghajolt és elment. Igyekezett nem rohanni, bármennyire dobogott is
                            a szíve és lüktetett a vére. Menés közben Kiss Palira nézett. Ez egész
                            arcával integetett, hogy bátorság. Az arca nagy hódolatot árult el.</p>
					<p>A küldöttség ott volt az igazgatói irodában.</p>
					<p>Fussbaumnét ismerte, alacsony, széles, vörös arcú, s nagyon tipikusan
                            boltos nő volt. Violaszín selyem uszályos ruhában volt, ami kicsit
                            komikus volt az alakjához. Még két hölgy volt vele, ezeket nem ismerte.
                            Egyik fekete, nagy orrú és méltóságos tartású nő, a másik egy különös
                            szépség. Fiatal, lángvörös és oly fehér bőrű, hogy szinte
                            érthetetlen.</p>
					<p>Misi az átélt izgalmak miatt oly kihajszolt volt, hogy alig tudott
                            figyelni a szónoklatokra.</p>
					<p>Helyette a bátyja válaszolt. Ő csak átvette a pénzt, és meghajolt. A
                            bátyja ha nem lett volna jelen, ő is tudott volna valamit mondani,
                            szerencse, hogy jelen volt, s így nem mondhatta ki, hogy mennyire hálás
                            ezért, ami történt, és boldog lenne, ha ennek következtében a felekezeti
                            villongásnak vége szakad. “Egy hazában vagyunk, egy Istent imádunk, egy
                            célért törekedünk az életben, mindnyájan magyarok vagyunk.” Ezt forgatta
                            magában, s ez maradt kimondatlanul.</p>
					<p>Mikor a hölgyek elmentek, az igazgató magában maradt az öccsével.</p>
					<p>- Misikém... ezt azért oly jól megcsináltad, hogy gratulálok neked...
                            Jutalmul a tiéd a szoba.</p>
					<p>Misinek elfutotta a szemeit a könny. Ráborult a bátyja kezére, és
                            megcsókolta.</p>
					<p>Az igazgató felemelte, s megölelte, megcsókolta a homlokát...</p>
					<p>- No fiam, fiam, Misikém - nehéz ebben az országban élni...</p>
					<p>Misiből kitört a zokogás:</p>
					<p>- Nagyon nehéz, Géza bátyám.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>Csodálkozva látta, hogy a lapokban megszűntek a Dreyfus-közlemények, s a
                            városban, úgy látszott, egészen eltűnt a keresztény-zsidó ellentét.</p>
					<p>A két estély jövedelme valósággal kifizette a vihart.</p>
					<p>Mindenki meg volt elégedve az eredménnyel. Az Ifjúsági Segélyegylet
                            valósággal divatba jött, de Misi úgy gondolta, ennek az is az oka, hogy
                            mindenkinek az volt az érzése, hogy a diákok annyi pénzt kaptak, hogy
                            többet soha nem lesz senki köteles újabb pénzt áldozni erre a célra. A
                            gimnázium rendbe jött. A tanulók többet ne panaszkodjanak.</p>
					<p>November második vasárnapján volt a gyűlés. Délután három órakor.</p>
					<p>Mikor a tanár belépett, Misi nem volt a katedrán, mert beszélgetett a
                            fiúkkal. Keresztes kitűnő tisztviselő volt. Született szorgalom és
                            ambíció s engedelmesség. Misi sohasem tudta meg, miért volt olyan
                            lelkesedés mellette, mikor a választás volt. Keresztes oly szerény volt,
                            s annyira nem volt benne semmi különcködési vágy, hogy nem kellett attól
                            félni, hogy a maga útján akar járni. Ő, ha tavaly megválasztották volna,
                            ebből bizonyosan már akkor tőkét csinál és folyton szembeszáll a tavalyi
                            vezetőséggel.</p>
					<p>Csapodi bejött, és minden incidens nélkül ment a helyére, a fekete tábla,
                            előtt kitett karosszékhez.</p>
					<p>Misi felment az elnöki székbe s rövid, de hatásos beszédben közölte a
                            gyűléssel a legújabb eseményeket.</p>
					<p>Legnagyobb örömmel azt jelentette, hogy a gimnáziumnak kivétel nélkül
                            minden tagja belépett az Egyesületbe. Ezt az ifjúság szolidaritásának
                            tulajdonította, jóakarattal, s lelkes szavakban köszöntötte azt az
                            ifjúságot, mely ennyire megértette az idők szavát, és erejével s
                            filléreivel hozzájárul a nagy eszme szolgálatához.</p>
					<p>De erről megvolt a külön véleménye. Azok a fiúk, akik kezdetben nem
                            akartak beiratkozni, most versenyeztek, hogy bejuthassanak, mert
                            biztosítva látták a segélyeket. Sőt azt hitték, a hatszáz koronát
                            mingyárt szét is fogják osztani.</p>
					<p>Szép szavakat mondott arról, hogy a város társadalma minden eltérés és
                            különbség nélkül a legnagyobb lelkesedéssel jött a segélyegylet
                            istápolására. Öröm és hálaérzet tölti el a szívünket, hogy a társadalom
                            kiváló és nemes tagjai egyöntetűen méltónak tartják a Segélyegyletet
                            arra, hogy az ő közvetítésével...</p>
					<p>Valójában azonban más felfogása volt a dologról s most, mikor felolvasta
                            beszédét, bent érezte a hazugságot. Hazudott a társadalom, és mikor ő a
                            társadalmat magasztalja, hazudik.</p>
					<p>Sokat tűnődött ugyan a Kiss Pali-féle száz korona eredetén.
                            Szégyenletesnek és megalázónak tartotta, hogy a helybeli társadalom egy
                            fillérrel sem járult hozzá az adományhoz. “Megvágták a vendéget” - így
                            jellemezte magában a dolgot. És még az adományozótól azt is elvették,
                            hogy a neve belekerülhessen a nyilvánosságba. Még annyi haszna sem
                            lehetett bőkezű adományából, hogy a helybeli lap köszönetet mondjon
                            neki.</p>
					<p>Micsoda társadalom ez?... Kikérdezte Géza bátyját, hogy mibe kerülhetett
                            ott hatvan ember ellátása és a legszerényebben számítva is, száz
                            koronára becsülték az elfogyott ételeket és italokat. Nem is szólva
                            arról, hogy a fél éjszakát átkártyázták az urak és néhány úrasszony, s a
                            kártyán a legszerényebb számítással is megfordult legalább ezer
                            korona.</p>
					<p>Misi teljesen el volt keseredve.</p>
					<p>Neki ehhez semmi köze, hogy az emberek mit csinálnak a pénzükkel. De
                            honnan van az a borzadály mindenkiben, ha jótékony célra kell
                            adakozni?... Úgy fogta fel a dolgot, hogy ez valósággal átok az
                            emberiségen, ha ez általában így van. Hiszen az ő elképzelése szerint a
                            társadalomnak úgy kellene tekinteni magát, mint valami szövetkezetet:
                            az emberek arra szövetkeznek, hogy valamennyi ember jól és boldogan
                            élhessen. Akkor nem lenne a föld siralomvölgye. Akkor a boldogság hazája
                            lenne.</p>
					<p>De az emberek nem így gondolkoznak. Az ember, ha meg tud fogni egy marék
                            pénzt, akárhogy szerezte is, azt a magáénak tekinti, s saját magától
                            nem sajnálja, ellenben kétségbeesik, ha osztozni kell felebarátjának a
                            bajában.</p>
					<p>A “létra” sohasem ment ki a fejéből. Az emberiség egymás fölötti síkokban
                            helyezkedik el, és a felső réteg világért sem akar egyetlen tagot sem
                            bebocsátani a maga szintjére az alatta levő fokokból.</p>
					<p>Igazán még jó, hogy ez az egy és biztos lehetőség megvan, hogy az iskolák
                            útján a keveredés megtörténhetik. De itt is azt látta, hogy a mélyebb
                            néprétegekből alig szivárog fel valaki az iskolák útján. Szegény ember
                            gyermeke nem képes tanulni, mert az iskola drága. Így inkább csak arról
                            van szó, hogy a középfokok küldik a létra segítségével feljebb a
                            gyermekeiket.</p>
					<p>Ennek azonban ellene szegül az érettek, a pozícióban levők egész
                            egyetemessége. Nem könnyű az iskoláknak megfelelő állást kapni, hiába
                            végezte el valaki az iskolákat. Nem oly biztos azért, hogy aki a létrán
                            felmászik, biztosan belekerül abba a síkba, ahova már lehet és engedélye
                            van, hogy bejusson.</p>
					<p>De annál jobban meg kell becsülni azt a lehetőséget és azokat a fiúkat,
                            akik elindultak az úton, fel kell segíteni, ha maguk és szüleik erejéből
                            nem képesek tovább jutni.</p>
					<p>Ő magát ezen a helyen, a tanári katedrán e pillanatban a Sors
                            kiküldöttjének tekintette. Mikor az adományok kérdését letárgyalta,
                            rátért a segélyezések ügyére.</p>
					<p>Bejelentette, hogy szobát kapott a Segélyegylet az intézetben, s ebben a
                            szobában hetenként kétszer hivatalos órákat fog tartani, hogy a
                            rászorulóknak a szükséges tanszert kioszthassa.</p>
					<p>Csapodi tanár úrra nem lehetett ráismerni. Valósággal meg volt hatva. Még
                            a szemét is törülgette, nemcsak a szemüvegét.</p>
					<p>- Édes jó gyermekeim - mondta megindult szónoklatában -, ezt ne
                            felejtsétek el, míg éltek. Azt merném mondani, hogy ez világhistóriai
                            tény, ami ebben a városban most történt. Mert erre még nem volt példa.
                            Hogy a város egész közönsége szívébe fogadta az ifjúságot, és mintegy
                            isteni sugallatra oly határtalan lelkesedés töltötte el a szíveket és
                            elméket, hogy kicsinyek és nagyok, szegények és gazdagok, mondhatnám a
                            város egész társadalma szent célul tűzte ki, hogy a szegény gimnáziumi
                            ifjúságnak segítségére siessen, ebben a mai roppant nehéz gazdasági
                            életben... A ti elmétek még nem képes felfogni ezeknek az eseményeknek
                            jelentőségét. Ahhoz kint kell lenni a viharzó életben, hogy valaki meg
                            tudja érteni, mi az? Hatszáz korona, gyermekeim, és milyen hatszáz
                            korona!... Nem valami aranyásás céljaira gyűlt össze ez a hatszáz
                            korona, hogy ezzel gyors jutalmat vegyenek az adakozók... hanem egy
                            magasztos aranyásás céljaira, melynek jutalma a magyar ifjúság jövőjében
                            kamatoztatja bőven a maga gyümölcsét... Isten kezére kell mutatnom,
                            mikor itt most benneteket felvilágosítalak e tény nagy jelentőségéről.
                            Csak Isten ujja intézhette ezt ily bölcsen... Igen, gyermekeim... A mai
                            romlott és megfertőzött, mindenféle téveszmékkel beszennyezett életben
                            már az ifjúság lelkét is megkörnyékezik átkos könyveikkel... s a törvény
                            tűri... amely könyvek eltérítik az emberek figyelmét isten páratlan
                            bölcsességéről és jóságáról... Pedig íme, most is ki nyitotta meg az
                            emberek szívét, ha nem Isten? Ki adott erőt a lelkeknek, hogy e nemes
                            tettet cselekedjék, ha nem Isten?... Legyetek azért jók és szorgalmasak
                            és engedelmesek, hogy méltóak legyetek Isten jóságára és
                            könyörületére...</p>
					<p>Misi összevont szemöldökkel hallgatta.</p>
					<p>Lehet, hogy Isten tette, hiszen végeredményben mindent Isten tesz... De
                            most az Isten őáltala cselekedett... Neki juttatta az eszébe, hogy
                            társadalmi úton kellene gyűjtést rendezni és...</p>
					<p>Most arról beszélt Csapodi:</p>
					<p>- És Isten után a bölcs tanári kar, a ti jóakaratú barátaitok.</p>
					<p>Igen, gondolta Misi, még Géza bátyám is a legszigorúbban megtiltotta,
                            hogy rá is gondoljak ilyen társadalmi gyűjtésre. Képzelem, Csapodi tanár
                            úr mit szólott volna, ha az alakuló gyűlésen szóba hozom...
                            Kézzel-lábbal tiltakozott volna ellene, hogy a diákoknak nem szabad a
                            társadalom terhére lenni... Most már könnyű beszélni: itt a pénz.</p>
					<p>Az nem érdekelte, hogy Csapodi tanár úr véget nem érő beszédében még
                            mindig nem jutott el odáig, hogy őróla szóljon. Nem is kívánta, nem is
                            szerette volna. Sőt félt, hogy ebben az ízetlen modorban még meg találja
                            dicsérni, s ezzel elveszi a belső önérzetét.</p>
					<p>Mikor a tanár befejezte a beszédét, újra lelkükre kötve, hogy:</p>
					<p>- Legyenek azért szorgalmasak, kérem, mert egy középiskolai növendéknek
                            az az egyetlen kötelessége, a szorgalom, az iskolai feladatoknak
                            határtalan buzgalommal való elvégzése és... stb.</p>
					<p>Szóval mikor jónak látta már abbahagyni a szavak üres áradoztatását s
                            leült, akkor a fiúk hallgattak.</p>
					<p>Nem volt Gondos Márk, aki elkiáltsa magát, hogy: Éljen Nyilas...</p>
					<p>Fussbaum Náci dehogyis mert kiabálni. Eszébe sem jutott ilyen illetlen
                            cselekedet, inkább valószínűleg ette a fene, hogy a tanár úr egy szót
                            sem vesztegetett arra, hogy a hatszáz pengőből ötszáz zsidó pénz s
                            pláne háromszáz az ő anyjának keserves keresetéből való, s a többit is
                            az ő anyja szedte össze, nem kis terrorral. Mert a zsidók sem szívesen
                            rakták össze a kétszáz pengőt “a mai végtelenül nehéz gazdasági
                            körülmények” között...</p>
					<p>- Hátra van - mondta ő -, hogy megbeszéljük a segélyegyleti kiosztásnak a
                            módjait. Tudjuk, hogy a hatszáz koronából fele, vagyis háromszáz
                            tőkésítendő, s annak kamataiból minden évben a legszorgalmasabb és
                            nagyon szegény diáktársunknak kell juttatni segélyt, az alapítólevél
                            értelmében “valláskülönbség nélkül”. Mindig november 7-én, a Fussbaum
                            Raoul halálának évfordulóján.</p>
					<p>- Igen, és ez így is lesz - mondta Csapodi tanár úr és Fussbaum Náci felé
                            fordult: - Üdvözletem a kedves mamájának, kérem.</p>
					<p>Fussbaum Náci kicsit felállott, elegánsan előre hajolva, csak jelezte a
                            felállást.</p>
					<p>- A másik háromszáz korona azonban a mi rendelkezésünkre áll. Tekintve,
                            hogy a tagsági díjak is csak felerészben tőkésítendők, onnan is
                            rendelkezésre áll több mint száz korona. Kérem a pénztárnok urat, tegye
                            meg indítványát.</p>
					<p>Keresztes, kezében a Misi írásával, felállott, s felolvasta
                            “indítványát”.</p>
					<p>Ajánlotta, hogy elsősorban azoknak a fiúknak, akik tandíjukat nem tudják
                            fizetni, adjanak tandíjsegélyt.</p>
					<p>- Nagyon helyes - szólt bele Csapodi -, mert ezzel magán az intézeten is
                            segít az Egyesület. Ugyanis minden évben többen akadnak, akik
                            tandíjhátralék miatt nem vizsgázhatnak s ezzel a gimnázium is kárt
                            szenved, mert ingyen dolgoznak a tanárok, s a szegény fiúk nemcsak a
                            maguk idejét vesztik el, hanem mondhatnám, megkárosítják az intézetet és
                            a tanári kart.</p>
					<p>Keresztes folytatta:</p>
					<p>- Másodszor, azoknak a gimnáziumi tanulóknak, akiknek még most sincs meg
                            minden könyvük, a szükséges könyveket beszerzi s átadja az egyesület.
                            Ez a könyvbeszerzés a legfontosabb tétel, mert így a jövőre gyűjtünk
                            tőkét.</p>
					<p>Csapodi, csodára, nem szólt bele.</p>
					<p>- Harmadszor, azoknak a szegény tanulóknak, akiknek megerőltetésükbe
                            kerül, hogy az írószereket, füzeteket, tollat, téntát, ceruzát és
                            rajzszereket beszerezzék, az Egyesület fogja ingyen adni. E célból az
                            Igazgató úr rendelkezésünkre bocsátotta a portán levő szobát, ahol
                            hetenkénti írószerkiosztás lesz.</p>
					<p>Csapodi elkezdett köhögni, ami azt jelentette, hogy beszélni akar:</p>
					<p>- Hát ez nem mehet, véleményem szerint, olyan egyszerűen. A nagyközönség
                            nem azért bízta ránk a pénzét, hogy esetleg elherdáljuk. Mindenesetre ki
                            kell küldeni egy bizottságot...</p>
					<p>Keresztes:</p>
					<p>- Bocsánat, tanár úr, éppen azt akarom felolvasni, mi erre a... az
                            indítvány.</p>
					<p>- Ja? Tessék. Tessék, csak tessék. Meg fogjuk látni.</p>
					<p>Keresztes olvasta:</p>
					<p>- Ezeknek a dolgoknak elintézésére, részben az adatok összegyűjtésére,
                            részben a kis adományok kiosztására szükséges, hogy egy háromtagú
                            bizottságot küldjön ki az Ifjúsági Segélyegyesület a maga kebeléből, s
                            ennek a külön segélybizottságnak elnöke az ifjúsági elnök, tagja a
                            főtitkár és a pénztárnok.</p>
					<p>- Úgy - mondta Csapodi. - Úgy. Nna jó.</p>
					<p>Misi fellélegzett. Félt, hogy magának akarja megkaparintani az egészet. A
                            múlt évben meg is tette volna. Most azt mondja: “nna jó”.</p>
					<p>Nevetett befelé. De hangosan azt mondta:</p>
					<p>- Felteszem a kérdést: Az Ifjúsági Segélyegylet hozzájárul a külön
                            segélybizottsághoz?</p>
					<p>Általános kiáltás, hogy:</p>
					<p>- Igen, igen. Éljen.</p>
					<p>Egy hang azt kiáltotta:</p>
					<p>- Éljen Nyilas Mihály.</p>
					<p>Csak ki kellett valakinek mondani, valami lelkes tüntetés tört ki.
                            Mindnyájan elkezdtek tombolni és ordítani, hogy:</p>
					<p>- Éljen Nyilas. Éljen Nyilas Mihály.</p>
					<p>Misi most már nevetett. Boldog volt, de nem állott fel, csak meghajtotta
                            a fejét. Csendet intett:</p>
					<p>- És most azt kérdem, a segélyezésnek ezt a három módját elfogadja-e az
                            Ifjúsági Segélyegylet?</p>
					<p>- Jól van, rendben van, éljen - kiabáltak.</p>
					<p>- Abban az esetben a mai gyűlés tárgysorozata kimerülvén, a gyűlést
                            bezárom.</p>
					<p>Ez oly gyorsan történt, hogy Csapodi nem volt képes beleszólni, csak
                            akkor kezdett tátogni, mikor Misi már le is lépett a pódiumról.</p>
					<p>Akkor aztán hevesen kezdett beszélni a nyüzsgő, felálló tömegnek:</p>
					<p>- Kérem, azt hiszem, ez egy elhamarkodott bezárás volt. Mégis jobban meg
                            kell az ilyet gondolni. Szólásra kellett volna felhívni a tagokat. Hátha
                            valakinek lett volna hozzászólása? Nem is törvényes a dolog, nem volt
                            szó a jegyzőkönyv hitelesítéséről. Azt mindig külön ki kell jelenteni,
                            kik fogják hitelesíteni a jegyzőkönyvet.</p>
					<p>- Erről intézkedett az alakuló közgyűlés, mely állandó hitelesítőket
                            küldött ki - kiáltotta Misi.</p>
					<p>- Nohát ez zsarnokság - nevetett és lármázott Csapodi. - Ez valósággal
                            tirannizmus. Kedves Misikém, maga egy talpraesett gyerek, de megjegyzem
                            magamnak, hogy óriási hajlama van a diktátorságra.</p>
					<p>De legyintett, és a fiúk nagy nevetése közben kiment a teremből.</p>
					<p>- No ezt okosan csinálta - mondta Pétery, s odajött Misihez. - Bakaj, a
                            hatodikos, a Csapodi kedvence, ellenindítványt akart tenni.</p>
					<p>- Azt úgysem lehet. Ha valaki indítványt akar tenni, azt a gyűlés előtt
                            három nappal be kell jelenteni az ifjúsági elnöknek.</p>
					<p>Pétery nagyot nevetett:</p>
					<p>- Á, persze, azért van kiküldve a tanár-elnök, hogy az ő engedélyével
                            akárki akármit indítványozhat.</p>
					<p>- Rendben van, de én akkor levonom a konzekvenciákat.</p>
					<p>Nyilast körülvették, ünnepelték. Még soha diákot ebben az iskolában így
                            nem ünnepeltek. Meg volt hatva, mert ha a választógyűlésen nem is volt
                            ilyen ünneplése, annál jobb, hogy a munka során következett el.</p>
					<p>Csak így tovább, akkor nincs semmi baj.</p>
					<p>Ezzel a fiúk szétoszlottak. A tisztviselők még együtt maradtak, mert
                            egyet-mást meg kellett beszélni.</p>
					<p>Misi kiadta az utasítást, hogy a bizottsági tagok gyűjtsék össze a
                            kérelmezőket, és írják össze a kívánságokat. Ezt Keresztes vállalta
                            magára, hogy az összes osztályokban el fogja intézni. Keresztes
                            visszaadta az elnök írását, amit felolvasott. Misi ezt átadta Jákóbnak,
                            hogy vezesse be a jegyzőkönyvbe.</p>
					<p>Látta, hogy Jákób gúnyosan nézi a papírt.</p>
					<p>Ezért nem állott fel, mikor a tisztviselők is indultak. Ülve maradt, hogy
                            Jákób is ottmaradjon.</p>
					<p>- Láttam, hogy gúnyosan nézted ezt a papírt - mondta neki csöndesen, de
                            sértődötten.</p>
					<p>Jákób a nadrágzsebébe süllyesztette ökleit, s előreterpeszkedve, gúnyosan
                            mondta:</p>
					<p>- Affektálás.</p>
					<p>- Mi az az affektálás? Mért affektálás?</p>
					<p>- Leplezett diktatúra... Szeretem, mikor a diktátor az alkotmányosság
                            látszatát úgy akarja elérni, hogy nem maga mondja ki a bírói ítéletet az
                            ellenségeire, hanem a törvényes bíróságokkal mondatja ki... De a
                            bíróság, a független bíróság próbáljon valami más ítéletet hozni, mint
                            amit parancsba kapott, akkor nyugdíjba megy.</p>
					<p>Misi hallgatott.</p>
					<p>- Igen... Nem akarok mindenben első személyben elöl állani. Utálatosnak
                            tartom, ha valaki mindent maga csinál. Hát legalább szétosztom a fiúk
                            között a feladatokat.</p>
					<p>Jákób még gúnyosabban nevetett.</p>
					<p>- Szóval beismered a zsarnokságot.</p>
					<p>- Nem ismerem, mert csak jót akarok.</p>
					<p>- Míg lehet. Ha szükség lenne rá, akkor erőszakot is alkalmaznál.</p>
					<p>- Mire itt erőszak?</p>
					<p>- Voltaképpen itt is erőszak van... Mit szólottál volna, ha például
                            Keresztes a saját fejétől tett volna indítványt?</p>
					<p>- Ha ugyanezt indítványozta volna, akkor örültem volna neki.</p>
					<p>- Ugyanezt. Ugyanazt nem indítványozhatja más. Éppen ez az, ragaszkodsz
                            ahhoz, hogy mindenki csak úgy gondolkodjék, ahogy te. Ez a tirannizmus
                            lényege... A tirannusok legnagyobbrészt jót akarnak. Csak akkor fajult
                            el a dolog, mikor az emberek észbe kaptak, hogy itt senki sem akart
                            mást, csak amit a tirann akar. Akkor aztán a tirann megeresztette a
                            hóhért, s lecsapatta a lázongók fejét, akik nem úgy akarták a jót, ahogy
                            ők.</p>
					<p>- Ezt akarom megakadályozni azzal, hogy nem hívom ki magam ellen az
                            ellenszenvet.</p>
					<p>- Ez csak idő kérdése, hogy mikor jönnek rá a fiúk, hogy itt zsarnokság
                            alatt vannak. Nem olyan nehéz elképzelni, hogy valaki kitalálja és a
                            többit felvilágosítja.</p>
					<p>- Szóval te vagy az, aki ellenem intrikálsz?</p>
					<p>- No tessék. Itt van, kibújt a szeg a zsákból. Máris megjelent a zsarnok
                            dühe.</p>
					<p>- Én nem vagyok dühös... Én ezt az egészet azért csinálom így, mert engem
                            sért, hogy senkinek semmi ideája nincs. Én úgy szeretném elképzelni a
                            társadalmat, hogy mindenki a köz javáért dolgozik. Hozzá akarom
                            szoktatni a fiúkat, hogy mindenkinek legyen beleszólása.</p>
					<p>- Azért nem adtál engedélyt a hozzászólásra. Bezártad a gyűlést, mielőtt
                            valaki megmondta volna, hogy mit gondol a pénzek szétosztása felől.
                            Tudtad, hogy lenne ellenindítvány?</p>
					<p>- Nem tudtam. Én csak azt akartam megakadályozni, hogy Csapodi még egy
                            prédikációt tartson Istenről és az emberszeretetről.</p>
					<p>- Szóval úgy tünteted fel magadat, hogy te felfelé érezteted a
                            zsarnokságot.</p>
					<p>Misi elgondolkozott:</p>
					<p>- Én nem akartam feltüntetni magamat sehogy. De ebben igazad van. Engem
                            rettenetesen elkeserít, hogy a felül álló hatalmasok meg akarják
                            akadályozni, hogy az alattuk levők éljenek és cselekedjenek. Egyáltalán
                            a legnagyobb mértékben ellensége vagyok annak, hogy az embereket az
                            orruknál fogva vezessék.</p>
					<p>- Akkor nem vagy alkotmányos ember. Az alkotmány feltételezi, hogy vannak
                            vezetők és vannak vezetettek, de alkalmat ad az alkotmányozott rétegnek,
                            hogy neki is legyen beleszólása a dolgokba.</p>
					<p>- Csak nem az történik az életben, hanem az, hogy a tömeggel valamit
                            csinálnak. És akik az élen vannak, azok a saját hasznukra gondolnak, és
                            nem a tömegre.</p>
					<p>- A tömeg buta. Ahogy az emberek összegyűlnek, megszűnnek gondolkodni.
                            Gyerekek lesznek, s úgy kell velük bánni, mint a gyerekekkel. Éppen
                            azért sokkal tisztességesebbnek tekintem, hogy a zsarnok nem visel
                            álarcot. Úgyis ő is csak azt csinálja, amit a többi. Tessék hát vállalni
                            érte a felelősséget. Így elbújsz a felelősség alól, mert olyan gyáva és
                            alázatos kutyákkal dolgozol, akik a te szavaidat ugatják. Próbálj
                            egyszer olyat mondatni velük, amiből baj lesz, vállalja-e valaki a
                            felelősséget? Abban a percben ki fogja kürtölni, hogy te adtad a kezébe
                            a papírt, s ő csak felolvasta, amit a teljhatalmú diktátor
                            parancsolt.</p>
					<p>Misi csalódottan és kedvetlenül látta be, hogy Jákóbnak igaza van.</p>
					<p>- Mit lehet akkor az emberiséggel csinálni?</p>
					<p>- Semmit. Nem kell avval semmit sem csinálni... Megvan a társadalmi rend,
                            megy minden a maga útján.</p>
					<p>- De én nem vagyok megelégedve ezzel a társadalommal, és még kevésbé
                            vagyok megelégedve az állammal.</p>
					<p>- Az a te bajod, nem a társadalomé!... az már évezredek óta hozzá van
                            szokva, hogy ez a rend.</p>
					<p>- Mert nem érti a helyzetét, és nem tudja, hogy másképp is lehetne.</p>
					<p>- Szóval te be tudnád rendezni a társadalmat egészen újonnan.</p>
					<p>- Nem tudnám... Ma még semmi esetre sem tudnám... Lehet, hogy lesz idő,
                            mikor erre is éppen úgy lesznek gondolataim, ahogy ma vannak a
                            Segélyegyletre.</p>
					<p>Jákób hallgatott. Az is szokatlan, hogy nem szól ellent. De meglepte a
                            barátja nagy önérzete, s el kellett ismernie magában, hogy csakugyan
                            vannak érdemei.</p>
					<p>- Én sohasem foglalkoztam ilyen gondolatokkal - mondta Misi -, csak egy
                            hónapja, hogy az Egyesületen gondolkoznom kell, de azóta úgy kinyílt
                            előttem a társadalom, mint egy könyv. Már egészen jól el tudok
                            tájékozódni a fejezetek között. Meg tudnám írni a tartalomjegyzékét.</p>
					<p>- S mi van ebben a könyvben?</p>
					<p>- Még nem tudom elég jól olvasni, és azt hiszem, ahhoz nagyon sokat kell
                            még tanulni, hogy egészen megértsem... Ezt éppen úgy meg kell tanulni
                            minden részletében, mint akármilyen tudományt. Most még csak vázlatosan
                            beszélhetnék róla...</p>
					<p>- És érdekes?</p>
					<p>- Nagyon érdekes és félelmes... A villamosság kérdése is érdekes a
                            fizikában, de rám az is félelmes hatást tesz, mert a villám éppolyan
                            félelmes volt, míg meg nem ismertük a lényegét, mint a magasfeszültségű
                            áram. Az is félelmes, ha avatatlan kezelők nyúlnak hozzá... Én még csak
                            arról tudnék valamit beszélni, hogy az, ami van, csodálatosan rossz.
                            Nézd, én figyelem a fiúkat. Az életüket, a szüleikről amit
                            megtudhatok... Én már látom, hogy a társadalom berendezése véletlenül
                            jött létre, s éppen azért nagyon rendetlen, de van benne logika... Ugyan
                            csak annyit tudunk, hogy vannak gazdagok és vannak szegények. A papok is
                            folyton azt prédikálják, hogy vannak gazdagok és szegények, már a
                            Krisztus idejében is voltak... Én előttem az a szó, hogy gazdagok, már
                            számos síkra tagolódott... Van a király. Az ő kezében van a központi
                            főhatalom. Az övé a hadsereg, amivel bármely percben féken tarthatja az
                            egész országot. Ő hívja össze az országgyűlést és ő oszlathatja fel. Ha
                            az országgyűlés nem az ő érdekeit védi, akkor megsemmisítheti a
                            határozatait...</p>
					<p>- Nos.</p>
					<p>- Utána következik a főnemesség, a mágnásréteg... Ezeknek a kezében van
                            az ország földjének túlnyomó része. Ezek a királlyal érintkeznek, és
                            ezért csak azt teszik, ami a királynak jó...</p>
					<p>- Azután.</p>
					<p>- Azután következik egyfelől a dzsentri. A nagyobb földbirtokosok és
                            kisebbek rétege, amely úgy akarna élni, ha tudna, ahogy a
                            főnemesség.</p>
					<p>- Értem.</p>
					<p>- Ez a három a szentháromság, az ő kezükben van minden hatalom, ők az
                            uralkodó réteg, őbelőlük kerülnek ki az összes főtisztségek a
                            parlamentben, a vármegyén, a bíróságoknál és mindenütt, ahol
                            döntenek.</p>
					<p>- Igen.</p>
					<p>- És ezek együtt vannak, összetartanak és egy táborba tartoznak. Nekem
                            úgy tűnik fel, hogy ez egy vár az ország belsejében. Ide bejutni
                            lehetetlen vagy majdnem lehetetlen. Ezt a várat sokáig, egészen a modern
                            pedagógia koráig megmászni, megostromolni lehetetlen volt.</p>
					<p>- Pedagógia?</p>
					<p>- Igen: az iskola létrája.</p>
					<p>S elmondta, amit Balabástól, a finánctól tanult.</p>
					<p>- Ezen a létrán az újabb időben egyre szorgalmasabban kapaszkodnak
                            felfelé a várakon kívül eső rétegek gyermekei. Aki elér egy létrafokot,
                            közelebb jut a vár kőfalának magaslatához. Aki minden fokot megmászott,
                            úgy huszonöt éves korában jogosultságot szerzett, hogy belépjen a várnak
                            a kapujába. De ez még nem biztosítja arról, hogy be is jusson.
                            Mindenesetre megadja a lehetőséget, és ez a legnagyobb vívmány, amit a
                            modern kor szelleme el tudott érni... Hiába nézelődöm, más ostromlást
                            nem látok... Én tehát a legnagyobb mértékben az iskola mellett állok és
                            roppant hasznosnak találom, hogy az emberiség ezt az ártatlannak látszó
                            utat ki tudta magának harcolni.</p>
					<p>- Akkor ez nagyszerű.</p>
					<p>- Nem elég nagyszerű. Most még az volna hátra, hogy akik az iskolákat
                            elvégezték, csakugyan hozzá is juthassanak a kormányzáshoz. Ezt azonban
                            nem látom biztosítottnak. Az iskolai bizonyítványba minden év végén csak
                            azt írják be, hogy: “felsőbb osztályba léphet”. Azt nem írják, hogy
                            köteles belépni, sem azt, hogy aki annyit már elért, ha a szüleinek,
                            nincs tovább anyagi ereje, akkor valami hatalom gondoskodik róluk, hogy
                            feltétlenül be is lépjenek... Úgy gondolom, így van a diplomával is...
                            Aki a diplomát megszerezte, az képesítve van, hogy az életben a
                            megfelelő rangú hivatalt vagy hivatást teljesíthesse. De hol van az a
                            hivatal és az a hivatás, mit meg is tudnak kapni?... Itt jön megint a
                            társadalom rétegeződése. Egész biztos, hogy Pétery előtt és Kiss Pál
                            előtt azonnal megnyílik a minisztérium ajtaja vagy az a hivatal, amit
                            kiszemelnek maguknak. De ha Torony András valami csoda folytán eléri a
                            diplomát, semmi reménye nem lehet arra, hogy bejusson a
                            minisztériumba.</p>
					<p>- Nemcsak a minisztérium van a világon.</p>
					<p>- Nem... És itt az érdekes dolog... Erről már Géza bátyámmal is sokat
                            beszéltem... A kormányzó hatalom mellett más hatalmak is megjelentek. Az
                            iparban, a kereskedelemben óriási hatalmasságok tűntek fel. Iparmágnások
                            és bankarisztokrácia. Ezek konkurrenciát csinálnak bizonyos fokig a
                            hivatali hatalomnak... De a hivatali szerkezet el tudja látni saját
                            magát emberekkel a maga régi rétegeiből - ezek a civilhatalmak rá vannak
                            szorulva olyan munkaerőkre, akiket a tömegből kell szedniök... Torony
                            András tehát bejuthat egy iparvállalathoz vagy egy bankhoz vagy a
                            nagykereskedelem valamelyik fiókjába. Mindenesetre nagyon érdekes, hogy
                            a falusi csendőrtől a miniszterig mennyi végtelen sokféle fokozata van a
                            hivatalnoknak. Éppen így a másik oldalon is, az ügynöktől a bank
                            vezérigazgatójáig számtalan sarzsi van...</p>
					<p>- Akkor jó.</p>
					<p>- Hiszen csak tudnám, hogy jött ez létre, s mi lesz ennek a vége... Nekem
                            már úgy látszik, az egész ország s így az egész emberi társadalom úgy
                            elhivatalnokoskodik, hogy a végén már senki sem dolgozik, csak szervez.
                            Nem tudom, hány száz gimnázium s egyéb középiskola van az országban, de
                            biztos, hogy évente sok-sok ezer képesített fiút bocsátanak ki. Ezek
                            aztán valahogy befúrják magukat azon a fokon, ameddig az iskolával
                            eljutottak, abba a szintbe, ahova felmásztak.</p>
					<p>Elhallgatott. Aztán:</p>
					<p>- Hát ennyi az, amit ma látok. Nem látom, hogy indult meg ez és hova
                            megy?</p>
					<p>- Nem tudod? Hát én megmondom neked... Az anarchiába.</p>
					<p>Misi ijedten nézett rá:</p>
					<p>- Mi az az anarchia?</p>
					<p>Jákób:</p>
					<p>- Az anarchizmus azt jelenti: uralomnélküliség.</p>
					<p>- Ez nagyszerű. Én is effélét gondoltam.</p>
					<p>- Az ideális anarchizmuson egy olyan társadalmi rendet kell érteni, amely
                            minden külső hatalom és erőszak nélkül, tisztán az emberek szabad
                            együttélésén alapul.</p>
					<p>- Ez lehetséges?</p>
					<p>- Várj. A mai, erőszakon épült uralmi rendszer a magántulajdon, a jog és
                            az állam kényszerintézményein áll: ezzel szemben az anarchikus
                            társadalmat az ember természetében lévő szolidaritás, az egyenlőség, az
                            önkéntes együttműködés és így az igazi szabadság adja.</p>
					<p>Soká hallgattak. Misi megdöbbenve mondta:</p>
					<p>- Honnan tudod? Én erről még nem olvastam semmit.</p>
					<p>Jákób nevetett:</p>
					<p>- Nem elég, hogy az ember gondolkozik, már ezeket a dolgokat mások is
                            végiggondolták, és amin mi törjük a fejünket, annak esetleg már régen
                            neve van a tudományban.</p>
					<p>- Szóval ez már tudomány... És végrehajtható?</p>
					<p>- Azt nem tudom. Két ellenérv van ellene. Egyik az, hogy az anarchia
                            zűrzavart teremt, az anarchisták, a királygyilkosok, a bombavetők, és
                            általános felfordulást és káoszt akarnak teremteni a mai szép rend
                            helyett... A másik pedig az, hogy az anarchia évezredekkel veti vissza a
                            társadalmat, mert az ember sokkal gyarlóbb, mint hogy az ideált meg
                            tudná érteni.</p>
					<p>- Ez lehet, de ennek az az oka, hogy nagyon rosszul nevelnek
                            bennünket.</p>
					<p>- Én magam is azt hiszem - mondta Jákób -, hogy ha most egyszerre
                            kikiáltanák az anarchiát, s feloszlatnák a katonaságot és a
                            csendőrséget, abból nagy felfordulás lenne.</p>
					<p>- Na igen, mert ma úgy van berendezve az élet, hogy keveseknek a kezében
                            van minden és sokaknak, semmijük sincs... Tehát alsóbb rétegek egyszerre
                            meg akarnák kapni mindazt, ami ma a felsőbbeknél van.</p>
					<p>- Ma még néhány rajongón kívül mindenki meg van győződve, hogy a béke, a
                            rend és a műveltség fenntartása céljából feltétlen szükség van egy
                            felsőbb hatalomra és a jogszabályokra és a fegyveres közegekre, akik
                            ezeket a jogszabályokat megvédik.</p>
					<p>- Igen - lobban fel Misi -, mert mit kell védeni?... azt kell megvédeni,
                            hogy akik a legfelsőbb hatalom birtokában vannak, biztosan és vidáman
                            élvezhessék a véletlenül kezükbe került jó életet... De hisz az
                            emberiségnek nem arra van szüksége, hogy néhány család nagyszerűen
                            éljen, hanem arra, hogy minden ember elérje az emberi életet...</p>
					<p>- Igen, hisz erről vitatkozunk. Én nem mondom, hogy az anarchizmus
                            pártján vagyok. Csak éppen megmagyaráztam, mert azt mondod, nem tudod,
                            mi az... Én nem vagyok a mai társadalmi rend pártján sem.
                            Igazságtalannak tartom, de ha nem lehet ellene tenni...</p>
					<p>- Eljön az idő, mikor lehet.</p>
					<p>- Azt már nem várom meg. Ahhoz még nehéz századok kellenek. Addig még sok
                            háború lesz. Sok ember vére locsolja a földanya testét.</p>
					<p>- Nézd, Jákób, én nem akarom ezt a mai feudális rendszert és nem akarok
                            anarchiát sem. Én csak egyet szeretnék: azt, hogy az emberek
                            tanuljanak... De necsak azért tanuljanak, hogy a Balabás létráján
                            felmásszanak a pozíciókba, hanem azért, mert ez az egyetlen út, hogy az
                            ember saját magát megtalálja... Olvastam a napokban egy cikket, hogy
                            Magyarországon, ma a század utolsó évében, 1899-ben az ország
                            lakosságának egyharmada analfabéta... Hát nem rettenetes? Hogy annyi
                            millió ember a nevét sem tudja leírni... Hát hogy tud nyugodtan aludni
                            egy főúr, mikor a birtokain analfabéta cselédség lakik?... És
                            egyáltalán, hogy nyugodhatik meg valaki ebben az országban, míg a
                            néptömeg analfabéta sötétségben, babonában és éhségben él?</p>
					<p>- No ne aggódj rajtuk, egészen jól alusznak. Inkább azt hiszik, akkor
                            lesz vége az ő szép életüknek, ha felszabadul a sötétségből a nép...</p>
					<p>- Rettenetes, rettenetes... Ezeknek az elvakultsága éppen olyan babona,
                            mint a szegény parasztoknak a kísértet és a varázslás.</p>
					<p>- Én azt hiszem, az emberiség még nagyon a kezdetén van a
                            civilizációnak.</p>
					<p>- Nagyon a kezdetén. A legkezdetén.</p>
					<p>- Amiről mi itt ketten beszéltünk, kell annak egy évezred is, míg átmegy
                            a köztudatba. Hát nem fölösleges akkor evvel ölni magunkat?</p>
					<p>- El kell kezdeni... Valakinek el kell kezdeni...</p>
					<p>- Kezdd el, ha jólesik... Én nem kérek belőle... De úgy látom, te sem azt
                            kezdted, amit beszélünk, hanem hajlandó lennél a kezedbe venni az Isten
                            szerepét és újra teremteni a világot a magad képére és
                            hasonlatosságára.</p>
					<p>- Mért mondod, Jákób?</p>
					<p>- Látom, hogy ezt akarod megcsinálni a Segélyegyletben, de nem tudod más
                            útját, csak azt, hogy fellépsz, mint egy diktátor, és azt hiszed, ha
                            kiosztod a szerepeket, akkor már meg van mentve az emberiség... Barátom,
                            az csak véletlen adomány, hogy neked egy-két jó gondolat eszedbe jut: ha
                            neked van gondolatod, ez a hülye Keresztes még attól nem lesz bölcs. Ez
                            csak egy szajkó, de neked jó, mert vakon csinálja, amit akarsz... Messze
                            van az, és az a baj, hogy nem is fogja az emberiség elérni soha, hogy az
                            ivadékok különbek legyenek az apáiknál.</p>
					<p>- Hogy az ivadékok különb lelkiségűek legyenek az apáiknál, ezt jó
                            neveléssel el lehetne érni.</p>
					<p>- De azt nem, hogy tehetségesebbek legyenek.</p>
					<p>Ezzel Jákób felállott:</p>
					<p>- No szervusz, nekem el kell menni... Kádár tanítóékhoz megyek. Van ott
                            egy kislány. Ezzel mindent megmondtam.</p>
					<p>Misi lehajtotta a fejét. Az iratokat összeszedte, magával vitte.</p>
					<p>Nagyon le volt hangolva.</p>
					<p>Az emberiség jövője meggyötörte.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6</p>
					<p>Most hova menjen? Mindenki elment a vasárnap délutánt örülni, s ő egyedül
                            maradt az utcán.</p>
					<p>Nézte a házakat. Itt a kollégiummal szemben terjedelmes nagyságú épületek
                            voltak. Mind földszintes ugyan, de egy családnak nagyon is nagyoknak
                            látszottak. Mind olyan önző, hasas ház. Úgy tűnt fel neki, mintha öreg
                            komondorok lennének, s valamennyi mérgesen vicsorog, hogy valaki be ne
                            lépjen belé.</p>
					<p>A boltok be vannak zárva, a vasajtók még nagy keresztvasakkal is
                            megerősítve, hogy valaki be ne törjön. Az ablakokon vasrácsok. Még a
                            legkisebb nyílás is vasablakkal lezárva. A kerítések három méter magas
                            deszkaépítmények, s a kapuk ugyanoly magasak, hogy még szekérről se
                            lásson be senki az udvarokra.</p>
					<p>Mitől félnek így az emberek?</p>
					<p>Csak az embertől.</p>
					<p>A Fussbaum-házban nagy tükörüveg ablakok vannak és valamennyi ablaka
                            világos. Itt most vendégek vannak. Náci bizonyára referál a gyűlésről.
                            Vígan vannak. Az öreg Fussbaumné - néni? - boldog. Megörökítette Raoul
                            fia emlékét. Nagyszerű síremléket állított a diákság előtt. Háromszáz
                            korona, melynek kamatait felekezeti különbség nélkül kell kiadni. Ő
                            mindenesetre vigyázni fog, hogy csak zsidó fiúk kapjanak az első évben.
                            Van elég szegény zsidó. Éppen olyan sok, mint keresztény.</p>
					<p>Tovább ment a piac felé.</p>
					<p>A sarkon a rektor háza. Alacsony, öreg épület. Nem lakik benne senki,
                            csak az öreg nyugdíjas rektor meg a felesége. Ketten a hosszú
                            sarokházban. Van benne vagy húsz helyiség. Bizonyosan az utcai két
                            szobában laknak, a többi üres. Ennek a háznak boltíves, nagy
                            tölgyfakapuja van, óriási kilincsek, régi kovácsolás. Mért nem hív meg
                            az öreg rektor néhány családot. Gyerekes családokat, hogy élénkség
                            legyen az udvarban?</p>
					<p>Utána nagy, magas, zöldre meszelt földszintes ház. A református lelkész
                            és a hivatal. Milyen jó egy papnak, aki ebbe a városba tud bejutni.
                            Akkora háza van, mint valami kastély. Itt is világosak az ablakok. Öreg
                            pap lakik benne, vastag hangú, bozontos szemöldökű, deres szakállú öreg
                            ember. Senkije sincs, csak a felesége. Nyolc ablak van az utcára és még
                            az udvar felől is vannak szobák. Két öreg ember lakik a házban. Itt
                            élnek vagy harminc éve... Az ablakok világosak, tehát itt is vendégek
                            vannak. Zongoraszó szűrődik ki, ahogy elmegy az ablakok alatt. Fiatalság
                            van. Kik lehetnek? Milyen jó lenne, ha ő csak úgy bemehetne, és részt
                            vehetne a vidámságban. Ha nagybácsija lenne az öreg pap. Még élhetne az
                            ő nagyapja, az is pap volt. Nem is lenne öregebb, mint ez. Milyen furcsa
                            és jó lenne, ha éppen ő volna itt a lelkész... A nagybátyjának is jobb
                            lenne. Akkor a többi nagybátyja is kitanult volna s talán itt lennének a
                            városban. Egyik, aki kovács, lehet, hogy járásbíró lenne, a másik, aki
                            suszter, talán takarékpénztári igazgató. Az öreg pap nagyapa kicsinálta
                            volna. Összeházasodtak volna a helybeli nagybirtokosokkal és
                            uralkodnának a kis városon...</p>
					<p>A járásbíró onnan jutott eszébe, hogy a következő ház még nagyobb, de az
                            is földszintes - a városban csak egy emeletes ház van, a gimnázium - s
                            ez a járásbíróság. Itt uralkodik Piskorán járásbíró, de nem itt lakik.
                            Egész másutt, a mágnás utcában a szép lányaival... Ott is nagy vidámság
                            van most, sok szép lány, a fiatal emberek ott vannak, zenélnek és
                            táncolnak... Oda is jó lenne bemenni, ha rokon lenne vagy jó
                            barát...</p>
					<p>De neki senkihez sem lehet elmenni a szép decemberi vasárnapon.</p>
					<p>Haza nem akar menni, mert a nagyanya alszik vagy olvas. Most nem akarja
                            zavarni. Vagy saját magát nem akarja?</p>
					<p>Kiss Paliékhoz esetleg elmehetne. Hisz az volna jó, ha csak úgy benyitna
                            hozzájuk, de nem teheti. Nincs meghíjva. Nem mehet be meghívás nélkül
                            egy úri családhoz. Kollmann Bandi mehet, az mindig meg van híjva. Ha
                            jön, örülnek. Az apja ügyvéd és összetartoznak, családilag,
                            gyerekkoruktól, s mindig öröm, ha találkoznak.</p>
					<p>Esetleg elmehet Babarczy Pimpihez. Azok elég messze laknak, a Kevi
                            utcának a végén. Pimpi éppen úgy van, mint ő. Egész életét magánosan
                            tölti. Soha, sehova nem megy. A bátyja nemigen van otthon: valahova meg
                            van híjva. De Pimpi ott bogarászik a kis házban. Olvasgat vagy az
                            írásbelit csinálja, vagy papírból vág ki figurákat. Olyan, mintha nem
                            érettségiző lenne, hanem kisdiák, el tud moszatolni... Ennek a sorsa
                            egészen az övé. Csak éppen nem töri a fejét Segélyegyleten vagy
                            ilyesmin...</p>
					<p>Már lassan be is kanyarodott a Nagyvendéglő mellett a Kevi utcába.</p>
					<p>A Nagyvendéglő előtt megállott. Megnézte a nagy épületet. Az ám, ez
                            emeletes! Az emeleten óriási ablakok, a bálterem ablakai. Itt fogják
                            tartani a bált.</p>
					<p>A bál gondolata megütötte a szívét.</p>
					<p>Szinte látta, hogy a fekete ablakok ki lesznek világítva. Tömérdek
                            fiatalság fog ott nyüzsögni. Táncos párok... Már egyszer volt itt bálon.
                            Tornaünnepről érkeztek meg Aradról, és a tornászok dresszben voltak a
                            bálban. Búzavirágkék blúza volt, és fehér hosszú nadrág s hozzá
                            lakkcipő. Mind a tizenketten így voltak jelen, akik ki voltak küldve az
                            országos versenyre. Roppant tömeg volt a bálban. Nyár volt, június
                            eleje, és nyári ünnepet, a majálist pótolta ez a mulatság. Emlékszik,
                            hogy a lányok megbámulták őket és sikere volt neki is a lányoknál. Egy
                            igen helyes kislány valósággal belészeretett. Nem ismerte. A rendező
                            mutatta be vagy akkor még az sem kellett, aki dresszben volt, minden
                            lányt felkérhetett. Csak arra emlékszik, hogy az a lány úgy hozzásimult,
                            úgy hozzászorította magát, az egész testén érezte, ahogy rátapad és
                            áhítattal ölel belé. Édes izgalom futkosott benne, s mikor másodszor
                            táncoltak, óvatosan megcsókolta a vállát. A lány lángvörös volt, és
                            boldog volt, és sírt. Mikor leadta a mamájánál, az mérgesen nézett őrá,
                            biztosan meglátta a csókot. Később kereste a kislányt, de eltűnt, nem
                            találta meg. Bizonyosan elvitték a bálból. Azóta nem is látta. Most a
                            kislányoknál valahol a városban délutáni összejövetel van. Vígan vannak.
                            De ő biztos benne, hogy ebben a pillanatban a lány éppen úgy emlékszik
                            a búzavirágkék fiú csókjára, mint ő...</p>
					<p>Még mindig ott állott a Nagyvendéglő előtt. Irénkével fog táncolni. Éppen
                            úgy magához szorítja, mint akkor a kislányt. Meg fogja csókolni.</p>
					<p>Nem, mert ezt már magáénak tekinti.</p>
					<p>Ezt már nem fogja nyilvánosság előtt kompromittálni.</p>
					<p>Milyen szamár, hogy elmulasztja a jó alkalmakat, s nem csókolózik vele a
                            francia órákon. Azóta sem csókolta meg.</p>
					<p>Forrón futkosott benne a vér. Irénkééknél is bizonyosan zsúr van. Sokan
                            vannak. Kik?</p>
					<p>Mindenki boldog a kisvárosban vasárnap délutánján, csak ő boldogtalan
                            egyedül.</p>
					<p>Hát egyetlen hely sincs, ahova elmehessen?</p>
					<p>A Fertő-kamarába mehetne, ott bizonyára nagy ujjongással fogadnák.</p>
					<p>De megalázó, hogy éppen a rossz és szegény tanulók közé menjen ma. Azok
                            mind segélyt várnak tőle...</p>
					<p>Nem, oda nem mehet.</p>
					<p>Hopp. Elmegy Jákób bácsiékhoz.</p>
					<p>Jákób bácsi parasztember, nem is rokona a másik Jákóbnak, a tanítónak,
                            csak névrokonság. Ezekkel jóba vannak. A nagybátyja valamikor ott lakott
                            a kisházban, amit ezek ki szoktak adni. Azóta megmaradt a barátság.</p>
					<p>Itt laknak a Kevi utcán.</p>
					<p>Sietve meg is indult.</p>
					<p>Elment a polgármesterék nagy háza mellett. Nagy barna ház. Az ablakok oly
                            magasan vannak, hogy kézzel sem érné el az alsó párkányukat. Itt is
                            világosak az ablakok. Most mindenütt vendégek vannak. Az ember nem is
                            tudja, ha mindenki vendégségbe megy, ki marad otthon? Markoséknál több
                            fiú van, a legkisebb az ő osztálytársa. Itt is zenét hallott. Hegedűt.
                            Itt is vannak fiúk és lányok, táncolnak. Minden házban táncolások
                            folynak. Fiúk és lányok összeölelkeznek a szobákban, és egymás forró
                            testét szorongatják.</p>
					<p>A Markos fiút tanította, s erről eszébe jutott a végrehajtóék fia, Samu,
                            akit szintén tanított, és Ilonka, a Samu nővére, akit annyit csókolt
                            múlt nyáron... Ott van a házuk csaknem szemben. Ez is nagy ház. Friss,
                            sárga téglából rakva az egész fala. Fényes téglából. Egy végrehajtó
                            építhet szép sárga házat. Bizonyosan végrehajtáskor, árveréskor
                            vásárolta a telket egy megszorult adóstól, olcsón... Ott is világosak
                            az ablakok. Ilonka táncol. Gazdag parasztfiúk jártak már akkor a házhoz.
                            Férjhez fog menni egy gazdag cívishez, ez való neki. Olyan buta lányt
                            még sohasem látott... Talán nem is buta, csak alszik a lelke... Jó
                            gazdasszony lesz belőle, sok gyereket fog szülni.</p>
					<p>Elpirult. Egyik sem lesz az ő gyereke.</p>
					<p>Nevetett, s benyitott Jákóbékhoz a rozoga kisajtón.</p>
					<p>- Jó estét, Jákób bácsi.</p>
					<p>Jákób bácsi ott állott az udvaron. Nagy, bozontos bajusza széthúzódott,
                            és melegen nézett Misire:</p>
					<p>- Ej, Misi úrfi. Ez szép, hogy eszébe jutunk. No tessék besétálni.</p>
					<p>Kis idő múlva már ott ült a két öreg között az asztalnál, a kis
                            petróleumlámpa világában.</p>
					<p>Milyen kedves emberek. Milyen szívesek. A Jákób néni hogy siet előhordani
                            mindent, ami jó. Túrós kapros bélest tesz az asztalra.</p>
					<p>Megbeszélik, hogy van a tekintetes igazgató úr, hogy van a nagytiszteletű
                            tiszteletes asszony, meg ő. Mi újság van az iskolában. Misi örül, hogy
                            nem tudnak semmit arról, hogy Segélyegylet is van a világon, s hogy
                            akörül mennyi furcsaság... Úgy érzi, egy mély, szép meleg világban ül,
                            és minden érdekli, amit az öregek beszélnek...</p>
					<p>- Jákób bácsi, mondja csak. Miért csinálnak ebben a városban ilyen magas
                            deszkakerítéseket?</p>
					<p>- Nem tudom, Misi úrfi. Így szokás.</p>
					<p>- De valami okának kell lenni. Valaki, aki elkezdte, valamiért
                            csinálta!</p>
					<p>- Azt má nem tudom. Már az apáink is így cselekedték.</p>
					<p>- Azt mondja meg nekem. Jákób bácsi, mi haszna van magának abból, hogy
                            csendőrök vannak, meg bíróságok vannak, meg polgármester van, meg
                            közigazgatás van?</p>
					<p>Jákób bácsi nevetett:</p>
					<p>- Hát űk szedik az adót.</p>
					<p>- Hát mondja meg, mi haszna van magának abból, hogy az országban adókat
                            szednek?</p>
					<p>Jákób bácsi még jobban nevetett. Nagy, bozontos bajusza rezgett még akkor
                            is, mikor már nem lehetett hallani a nevetését.</p>
					<p>- Az országnak csak szüksége van rá. Ha nem lenne, talán csak nem
                            szednék?</p>
					<p>- No, figyelje csak, mit gondolok: az ország azért szedi az adót, hogy a
                            polgárságnak hasznára lehessen. Általában mindenkinek, aki az országban
                            lakik... Hát ha nem volna polgármester és minden, ami van, járásbíró,
                            szolgabíró, alispán, miniszter: akkor maga másképp élne, mint ahogy most
                            él és dolgozik?</p>
					<p>- Énnye de furákat kérdez, Misi úrfi - mondta Jákób néni, és pergamen
                            száraz, ráncos arca szintén nevetéssel volt tele, mintha csalogatnák a
                            túrós bélessel.</p>
					<p>- Én nem, én csak azt csinálnám, amit így csináltam életemben. Tavasszal
                            kimentem szántani, nyáron aratni, elvégeztem a dolgomat...</p>
					<p>- Sose volt a felettes hatóságra szüksége.</p>
					<p>- Nekem ugyan nem, nekik volt énrám szükségük.</p>
					<p>- Mi szükségük volt magára?</p>
					<p>- Hát az adó.</p>
					<p>- Szóval maga úgy gondolja, hogy a maga adójáért semmit se csináltak
                            magának?</p>
					<p>- Azt nem gondolom... Mert mégiscsak kell csendőrség.</p>
					<p>- Mire kell?</p>
					<p>- Hát a tolvajok. Meg a gazemberek ellen. Mert tudja Misi úrfi, sok ám a
                            csavargó, léhűtő, betyár a világon. Van, hogy kimegy az ember a mezőre
                            aratáskor, és mire kinyitja a szemét, már valami bitang le is
                            szüretelt.</p>
					<p>- Ki csinálta azt...? Kiss Gedeon nagyságos úr is képes lenne rá, hogy a
                            más terményét learassa?</p>
					<p>- Hát az aztán nem - nevetett Jákób bácsi -, mer az olyan ember, hogy
                            inkább adna. Engem ingyen gyógyított meg a szömbetegségbül ezelőtt vagy
                            harminc esztendővel.</p>
					<p>- Ki tenné akkor? Czakó nagygazda megtenné?</p>
					<p>- Nem a nagygazdák teszik azt, Misi úrfi, hanem a sömmitlen szegény
                            csavargófélék.</p>
					<p>- Azok ellen kell a csendőr - erősítgette Jákób néni is, mintha gyermeket
                            akarna megokosítani.</p>
					<p>- De, ha mindenkinek lenne annyija, amire szüksége van. Ha nem lenne
                            senki, akinek vagyona ne lenne, vagy legalább annyija, hogy az élelme
                            biztosítva legyen - akkor ki csinálna ilyeneket?</p>
					<p>- Vannak azért rosszlelkű emberek, Misi úrfi. Vannak. Nem lehet azt
                            mondani, hogy nem lennének... Itt van az én vőm... Már a fogadott
                            lányomnak az ura... Az is megtette egy nyáron, hogy eljött a szomszéd
                            városból, szekérrel, és megaratta a búzámat, s elvitte. Csak a
                            csendőrök szedték elő.</p>
					<p>- És maga megbüntette?</p>
					<p>- Hát én nem, mert keserűségébe tette.</p>
					<p>- Hát szükség volna ilyen nagy karhatalomra, hogy azokat megfékezzék,
                            akik keserűségükben megtesznek ilyet?</p>
					<p>- Azok ellen nem, de a nincstelen, csavargó bitangok ellen mégiscsak meg
                            kell védelmezni az ember vagyonját.</p>
					<p>- Értem. Szóval maga úgy gondolja, hogy a vagyon őrzésére kell a
                            csendőrség.</p>
					<p>- Meg hát a gyilkosok? - mondta a néni. - Akadnak olyanok kérem, hogy még
                            az apját is megöli.</p>
					<p>- De kik?... Volt már olyan gimnáziumi tanár, aki az apját megölte?</p>
					<p>Nevettek.</p>
					<p>- Azt nem hallottam. Meg nem is hiszem. Egy úriember csak nem tesz
                            olyat?</p>
					<p>- De ha mindenki úriember lenne az egész világon, akkor is kellenének
                            csendőrök?... Úgy gondolom, hogy ha senki sem lenne országfutó szegény,
                            akinek sehol semmije és azonkívül az emberiség eljutna oda, hogy kivétel
                            nélkül mindenki tanulna és művelt ember lenne, akkor is kellenének
                            csendőrök meg katonaság meg annyi bíróság, alispán, főispán,
                            miniszter?... Hát az emberek akkor nem tudnának egymás mellett úgy élni,
                            hogy ne ártsanak, hanem inkább segítsék egymást?</p>
					<p>- Nézze, Misi úrfi, gondolom én, hogy nem bolondság, amit maga firtat...
                            De azért mégiscsak van itt valami bibi... Azért, ha valaki úriember
                            ruhájába jár, lehet az kérem olyan gazember, mint az a szegény pára,
                            akinek semmi ennivalója nincs, azért nyúl a máséhoz... Itt vannak
                            mingyárt az ügyvédek... Hát kérem, amennyi istentelenséget ezek
                            csinálnak... Elperelik ezek még a Krisztus palástját is, mert ők akarnak
                            gazdagodni...</p>
					<p>- Szóval, Jákób bácsi, én már kezdem látni, hogy a legnagyobb baj az,
                            hogy az emberek a tulajdont szeretik. Mindenki úgy gondolkozik, hogy az
                            az övé, ami törvényes birtokába kerül. Az ügyvédek is azért nyúznak,
                            perelnek a saját javukra, hogy biztosítsák a vagyont és a gyerekeikről
                            gondoskodjanak... Az ügyvéd is jót akar a családjának...</p>
					<p>- No megette a fene, ha a kliensét meg megnyúzza.</p>
					<p>- Azért teszi, hogy az neki idegen, ellenség: a maga gyermekének akar
                            kedvezni... De ha, figyeljen csak, ha az állam, vagy valaki mindenkiről
                            gondoskodna, hogy legyen neki a foglalkozásához illő jövedelme, és
                            magántulajdona senkinek se legyen... akkor is csalnának és
                            fosztogatnának?</p>
					<p>- Akkor is kérem, akkor is, mert az ügyvéd arra van kapatva, hogy azt
                            tegye.</p>
					<p>- De ha nem volna belőle semmi haszna. Se neki, se a gyerekeinek, mert
                            nem volna szabad, hogy valakinek saját tulajdona legyen?</p>
					<p>- Ej Misi úrfi, Misi úrfi, ne tessék ilyeneken gondolkozni, mert
                            megbolondul. Nem jó az... Úgy van, ahogy van... Akinek van, annak van;
                            akinek nincs, az meg elveszi a másét. Ez a természet rendje... Hiszen
                            nézze, ha ma szétosztanák az egész világot, akkor is már másnap nem úgy
                            lenne, ahogy ma csinálták. Van, aki rögtön eladná azt, amije van, és
                            akkor már valakinek két része lenne a közösbül.</p>
					<p>- Misi úrfi - mondta a néni -, nézze, a kezemen is öt ujj van, de mind az
                            öt másféle.</p>
					<p>S az asztalra tette görcsös, munkában meggyötört nagy kezét.</p>
					<p>Misi szánalommal nézett a munkás asszonykézre, s arra gondolt, hogy a
                            Kiss Gedeonné keze milyen selymes, puha... Az is női kéz, ez is. De hogy
                            lehetne ezt megcsókolni?</p>
					<p>Nem akarta nagyon erőltetni a dolgot: ezek az egyszerű emberek úgysem
                            érthetik meg az ő gondolatait. Ezeket már nem lehet kizökkenteni a saját
                            beléjük rögzött gondolataikból.</p>
					<p>- Igaza van, Jákób néni. Az emberiséget nem lehet egyik napról a másikra
                            átváltoztatni. Csak ezt akartam megtudni, hogy maguk hogy gondolkoznak
                            erről a dologról.</p>
					<p>- Hát az iskola hogy megy, Misi úrfi?</p>
					<p>- Bizony sok a dolog. Már az érettségire készülünk, s nincs idő semmire,
                            folyton tanulni kell. Megyek is, csak egy kicsit be akartam nézni, hogy
                            vannak kedves Jákób néniék.</p>
					<p>- De má addig nem megy el Misi úrfi, míg ezt a tál túrósbélest meg nem
                            eszi.</p>
					<p>Misi felnevetett.</p>
					<p>- Bizony még hozzá se nyúlt a sok bolond beszédtül - unszolta a néni is,
                            és elébe tolta a tarka tányért a szép bélesekkel.</p>
					<p>- Bált rendez az ifjúság a Nagyvendéglőben - harapott bele Misi egy szép
                            bélesbe -, remélem Jákób néniék eljönnek, hogy megforgassam eccer.</p>
					<p>- Hogyne, persze hogy el. Mán csak az hibádzik nekem - nevetett a néni. -
                            Majd a csontgavallérral. A pászol ilyen öregasszonyhoz.</p>
					<p>- De ha fiatalok volnának, eljönnének?</p>
					<p>- Hát akkor se - mondta a bácsi. - Mindenki maradjon a maga világába.
                            Páva pávával, varnyú varnyúval.</p>
					<p>Misi most tisztán megérezte, hogy amit ő most kiokoskodott a társadalmi
                            rendekről és szintekről, az valóság. Oly távol van ez a két derék öreg
                            attól a világtól, amelyben ő él, mintha a Marsba hívnák meg őket
                            bálba.</p>
					<p>A kis lámpa kevés világosságot adott. A kemence már sötétben bujkált, s
                            az ágyak alól mély árnyékok nyújtogatták a karjukat. A kicsi ház olyan
                            volt, mint egy titkos világ.</p>
					<p>De neki kedves volt. Hozzá volt szokva. Éppen ilyen ház volt odahaza
                            falun az övék, de különösen a Pusztaiaké, Deszkáséké, a nagyparaszt
                            rokonoké, ahova kisfiú korában eljárt, s ahova a néha feltörő keserűség
                            mellett sok meleg és bizodalmas emlék is fűzte.</p>
					<p>Íme, itt ő az összekötő kapocs a két oly távoli világ között. Ha Jákób
                            bácsi megszólalt, pontosan és szóról szóra ugyanazt mondta volna. Pedig
                            milyen távol van ide az a falu. Soha senki nem volt innen ott. Feltűnt
                            előtte, hogy a mély parasztvilág annyira egyforma gondolkozású,
                            műveltségű, stílusú, mintha...</p>
					<p>S most eszébe jutott a fizikából a közlekedő edények törvénye: a víz egy
                            színvonalra törekedik. Ha összeköttetése van két edénynek, a víz
                            szintje tökéletesen ugyanarra a magasságra emelkedik... Ez a parasztság,
                            amelybe Jákóbék tartoznak, ugyanarra a magaslatra törekszik, mint a
                            magyar faluk egész parasztsága... Vajon, ha a parasztok kultúráját az
                            országban valahol magasabbra emelnék, akkor ez a többlet magával vonná
                            az egész nívót? Vagy eloszolnék az egész felületen?</p>
					<p>Milyen lehet a német parasztság, a francia, az angol, a kínai?</p>
					<p>Vajon azok is ebben a magasságban élnek pontosan mint a magyar falué?
                            Vagy az ország- és nyelvhatárok, a politikai és faji elválasztások,
                            külön rétegeződést jelentenek?</p>
					<p>- De aztán táncoljon Misi úrfi, a kutyafáját, abban a bálban. Ugrassa meg
                            a lányokat. Mert az már igaz, akár úri kisasszony, akár parasztlány, az
                            mind szeret táncolni. Ej, de szeretik a lányok, ha jól megnyomorgatják
                            őket a bálban. Nem bánja az, ha a lelkét kiszorítja is a legény.</p>
					<p>Hát ebben, a szerelemben, egyformák? akár urak, akár parasztok? Ez is
                            titok...</p>
					<milestone n="6" unit="endSubChapter"/>
					<milestone n="7" unit="startSubChapter"/>
					<p rend="head">7</p>
					<p>Egész ijedten nézett Irénkére.</p>
					<p>Most aztán igazán nem tudta, mi történt evvel a lánnyal. Hova lett a régi
                            szorgalma, az ambíciója. Már nem készült el a feladott leckékkel, nem
                            csinálta meg a dolgozatait. Belekezdett, s néhány sor után abbahagyta.
                            Az is tele hibával.</p>
					<p>- Mi van magával?</p>
					<p>A lány vállat vont, s dobálta a könyveit, füzeteit.</p>
					<p>- Hát kérem, ha nem akar tovább tanulni...</p>
					<p>- Akarok.</p>
					<p>- De hát nem csinál semmit.</p>
					<p>- Nem volt időm.</p>
					<p>Misi elgondolkozott:</p>
					<p>- Eleinte annyi örömöm volt magában... Még mondtam is, hogy sohase láttam
                            senkit, aki olyan buzgón és sikerrel dolgozott volna...</p>
					<p>Irénke vállat vont.</p>
					<p>- Hát ennyi egy lányban a... kötelességtudás?...</p>
					<p>- Fütyülök rá.</p>
					<p>- Az életben a legfontosabb a kötelesség - morogta Misi a foga közt.</p>
					<p>Igazán nem tudta, mit kezdjen vele. Ha egy lány megmakacsolja magát, arra
                            még rá sem lehet kiáltani...</p>
					<p>- A nőnek is megvannak a kötelességei... Úgy gondolom, hogy a férfi és nő
                            közt nincs is semmi különbség, szellemileg... Nincs női lecke és fiú
                            lecke... Aki egy nyelvet meg akar tanulni, csak egyformán teheti... Ma
                            már nem tekintik a nőt másnak, csak ami a fiú... A gimnáziumokat is
                            megnyitották a lányoknak, sőt az egyetemeket is...</p>
					<p>Röstellte, hogy neki kifogást kell tennie Irénke ellen. Nagyon röstellte,
                            hogy ez az érthetetlen változás beállott... Már arra is el volt szánva,
                            hogy ha nem javul a helyzet, abbahagyja a tanítást. Ez már nem tanítás
                            és nem tanulás, csak kínlódás.</p>
					<p>- Már Angliában a nők az egyenjogosításért küzdenek...</p>
					<p>- Ne prédikáljon már - csattant fel Irénke, s felállott. Ingerülten a kis
                            szekrényig ment, mely meg volt rakva mindenféle csecsebecsékkel.</p>
					<p>Misi megdöbbenve nézett utána. A lány duzmaszkodva állott, mint a tépett
                            veréb.</p>
					<p>Várt, nem tudta, mit tegyen. A tornác felé lesett s úgy látta, onnan a
                            falnál álló szekrényig nem lehet belátni. Felállott, ellenkező oldalon
                            körülsétált a szobában, aztán a lányhoz ért. Megállott felette, s
                            nagyon gyöngéden mondta:</p>
					<p>- Beteg?</p>
					<p>Irénke csak megrázta magát, s nem szólt.</p>
					<p>Lehajolt hozzá. Közelebbről nézte az arcát. Mintha bizony egy kicsit
                            sápadtabb lenne.</p>
					<p>Megfogta az állát, mint egy kis gyereknek, jóval magasabb volt a lánynál.
                            Megborzongott, hogy az nem mozdult, nem hessentette el.</p>
					<p>Hirtelen az arcába hajolt, és megcsókolta.</p>
					<p>- Beteg? - suttogta újra.</p>
					<p>- Igen - mondta nyafogva a kislány, és beledörzsölödött a fiú karjai
                            közé. Úgy helyezkedett el, mintha simogatást, becézést, gyógyítást
                            várna.</p>
					<p>Ettől a fiú elvesztette a fejét, és csókolgatni kezdte. A lecsukott
                            szemeit, az arcát, a száját.</p>
					<p>Irénke most egy kis erősebb mozdulatot tett, de nem távozásra, hanem még
                            jobban belefurakodott a fiú karjaiba:</p>
					<p>- Jaj de egy komisz disznó maga - mondta, mintha egy kis madár
                            csicseregne.</p>
					<p>Misi megijedt. Nem tudta, mit akar. Azért, mert megcsókolta?</p>
					<p>- No - nyújtotta fel a száját a lány.</p>
					<p>Erre aztán még az ő buta fejével is megértette, hozzáfogott csókolni. Nem
                            volt óra a kezében, hogy lestoppolja, meddig tartott a csókolózás, de a
                            végén a lány kiugrott az öléből, és kacagva szaladt az asztalhoz:</p>
					<p>- Már nem akar tanulni?</p>
					<p>Misi boldogan és szédülve tántorgott a helyére. Le volt forrázva, és
                            boldog volt, rémült is volt, ujjongani is szeretett volna.</p>
					<p>- Verbes, réfléchis ou pronominaux... visszaható igék, úgy-e?... Vegyük
                            pl. ezt az igét: se tromper, csalatkozni, megcsalódni.</p>
					<p>- Az jó.</p>
					<p>- Indicatif. Présent. Je me trompe...</p>
					<p>- Tu te trompes - nevetett Irénke.</p>
					<p>Furcsán nézett rá, s nem folytatta.</p>
					<p>- Il se trompe, elle se trompe... - sürgette Misi.</p>
					<p>- Je me trompe... mais tu te trompes... aussi... - mondta a lány, s
                            elkapta a szemét.</p>
					<p>Misi előtt fellobbant valami láng. Nem ragoz, hanem beszél.</p>
					<p>Elöntötte a kéj, újra felállott, körülment az asztalon, mintha csak
                            sétálna, hogyha valaki figyelemmel kíséri, szintén elle se trompe...
                            álljon elő. A lány fölött megállott, lenézett rá, meglátta könnyű
                            blúzát, melyen meglehetős nagy kivágás volt, s valami démoni ötlettel,
                            amit sohasem tett fel magáról, belenyúlt, a kezét beeresztette a mélybe,
                            s megfogta a blúz alatt a lány mellét.</p>
					<p>S Irénke úgy tett, mintha semmit se venne észre.</p>
					<p>A fiú megrémült a gyönyörtől. A lány már teljesen kifejlett volt.
                            Görcsösen megmarkolta, és sokáig így maradtak, hogy szorította az
                            ujjaival, a szemét lehunyta, és elöntötte a bíbor öröm.</p>
					<p>Végre a lány mozdult, karjával magához szorította a fiú kezét, akkor
                            elbocsátotta.</p>
					<p>Misi kivette a kezét, s szégyenkezve tovább sétált:</p>
					<p>- Nous nous trompons... Vous vous trompez, ils se trompent.</p>
					<p>De a lány nem folytatta, hanem kacagni kezdett, s a hajába nyúlt. Misi
                            ahogy visszanézett rá, izgalommal látta, hogy emeli fel a két pici
                            kezét, milyen fehérek és dologtalanok... s a haját rendezgeti, mint egy
                            cica.</p>
					<p>- Rózsaszínben leszek - mondta a lány.</p>
					<p>Misi megint nem értette. Irénke furcsán kacagott:</p>
					<p>- No, hülye... A bálban...</p>
					<p>- Ja, a bál... Az még messze van... Február elején...</p>
					<p>- Azért készülni kell. Nem?... A vizsga még messzebb van, június
                            elején... Mégis kínoz miatta... Tíz fodor lesz a szoknyámon. Olyan pici
                            fodrok... Jó?</p>
					<p>- Jó.</p>
					<p>- A hajamat még nem tudom... Kontyba, vagy gretchenbe.</p>
					<p>- Magának minden jól áll... Inkább gretchen...</p>
					<p>- Nagyon kislányos.</p>
					<p>- Maga kislány.</p>
					<p>- Ezt maga mondja.</p>
					<p>Misi arcát elfutotta a vér. Kinyújtotta az asztalon keresztül a kezét a
                            lány elé, ez megfogta, s teljes erőből megszorították egymás kezét.</p>
					<p>A mama odakint mozogni kezdett. Eleresztették egymást, s komolykodva
                            ültek neki a leckének.</p>
					<p>Misi nagyon örült, hogy a mamának csak most jutott eszébe helyet
                            változtatni.</p>
					<p>- No conjugálja végig: Je me trompe...</p>
					<p>- Et tu te trompes parf aitement...</p>
					<p>- No ne bolondozzon.</p>
					<p>- Én bolondozok? Maga bolond.</p>
					<p>Most újra fel kellene ugrani, rárohanni, azt az elképzelhetetlen
                            édességet, ami ebből a félig gyermeklányból ki tudott szikrázni, az
                            olimpuszi istenek is megirigyelhették volna.</p>
					<p>- Még tanultok, gyerekek? - lépett be a mama.</p>
					<p>- Ó igen. Borzasztó sokat kell még megtanulni, ugye tanár úr?</p>
					<p>Misi nem mert volna a világért sem szólani, mert azt hitte, elsüllyed
                            vele a föld. De a lány annál jobban kacagott és csacsogott.</p>
					<p>- Még semmit sem tudok... Az utóbbi időben nagyon sokat mulasztottam...
                            Meg is szidott a tanár úr... De most már biztos vagyok benne, hogy
                            mindent megtanulok tőle. Úgy-e Misi?</p>
					<p>- Ne illetlenkedj - mondta a mama -, ne vegye rossz néven - békítette a
                            nevelőt. - Az utóbbi időben nem tudom, mi van vele. Olyan, mint egy
                            háborodott. Semmit sem csinál, csak tör-zúz. Ma is egy szép vázát tört
                            el, meg se merem mondani az ügyvéd úrnak, megölné.</p>
					<p>Misi csak lehajtotta a fejét: közben megütötte a fülét, hogy ez az
                            asszony mindig ügyvéd úrnak mondja az urát... Talán mégis igaz, hogy
                            csak gazdasszony volt... Hát a társadalmi különbséget még a házasság sem
                            szünteti meg?</p>
					<p>De nem tudott végiggondolni gondolatot, csak éppen felvillant benne ez
                            is. Oly kimerült és zavart volt, mintha átragadt volna rá az Irénke
                            betegsége.</p>
					<p>De Irénke annál egészségesebb és vidámabb lett.</p>
					<p>Dúdolni kezdett:</p>
					<p>Ich bin eine Witwe,</p>
					<p> eine kleine Witwe,</p>
					<p> doch die Küsse so gewöhnt ich,</p>
					<p> dass ich vergiss nicht...</p>
					<p>- Szépen tanulsz - brummogott az anyja, és lustán elment a konyha
                            felé.</p>
					<p>Mikor magukban maradtak, Irénke kivicsorította mind a harminc fogát -
                            bölcsességfogai még nem voltak -, és hangtalanul kacagott.</p>
					<p>- Így lehet tanulni - mondta, s a két kis öklével verte egymást.</p>
					<milestone n="7" unit="endSubChapter"/>
					<milestone n="8" unit="startSubChapter"/>
					<p rend="head">8</p>
					<p>Karácsonyi szünidő után már csak a bálról beszéltek. A bál
                            előkészítő-bizottságában öten voltak: Pétery, Kiss Pali, Langschein,
                            Fussbaum és Keresztes. De Fussbaum csak külső tagnak számított, vele
                            csak az üzleti dolgokat beszélték meg. Voltaképpen Misi volt itt is az
                            intéző, nála volt a pénz.</p>
					<p>A pénz fontosságot ad az embernek.</p>
					<p>Egyáltalán sok átalakulás történt vele. A fiúk bevették maguk közé, s ha
                            mégsem volt teljes az összhang, az volt az oka, hogy ő nem engedte magát
                            fölfalni. Nem volt hajlandó azt a léha hangot vállalni, ahogy a három
                            fiú élt. Pedig most már folyton a nyakán lógtak, hívták Kiss Paliékhoz,
                            hívták Langscheinhoz, mert legtöbbet ennek a lakásán folyt a báli
                            tanácskozás. Langschein Kollmannéknál lakott, a Kollmann Bandi
                            szobájában. Ez egy egészen különálló szoba volt, a kertre nyílt, külön
                            kijárata volt, s akármit is csinálhattak, onnan a családot nem zavarták.
                            Bort, sőt lányokat is szoktak magukhoz vinni, de Misi ezt csak hallotta.
                            Ha ő jelen volt, egy kicsit fékezték a nyelvüket, és szebbnek mutatták
                            magukat, mint rendesen, mintha csak egy tanár lett volna jelen.</p>
					<p>Misi jobban érezte a saját szobájában magát. Ez a szoba a gimnáziumban a
                            portai különszoba volt. Szokatlanul keskeny szoba, melyben egy álló
                            íróasztal és egy szekrény, s hat szék volt. Sose tudta megmondani senki,
                            milyen célra szánta az építész. Valószínűleg kimaradt neki a
                            tervrajznál, s gondolta, valamire csak felhasználják.</p>
					<p>Itt tartotta a segélyosztásokat. Minden héten kétszer volt hivatalosan,
                            de ő még óraközben is odament, s akárki jöhetett hozzá.</p>
					<p>Már lassan minden iratát áthordta a szekrénybe. Különös jó érzést adott
                            neki a kopár, rideg szoba, melyben három nagy kép lógott, mintha csak el
                            lettek volna dugva a nyilvánosság elől. Kossuth Lajos régi poros képe, a
                            papírja sárgás foltokat kapott, valahol nedves helyen állhatott, azért
                            is nem tették ki dísznek olyan helyre, ahol látható lett volna. Mellette
                            Görgeynek egy kisebb képe. A két nagy ellenfél itt is sorsuknak
                            megfelelően volt megmutatva. Kossuth öregen, szakállasan, szilaj s mégis
                            nyugalmas fejtartással, Görgey szigorú kék szemeivel, sima homlokán a
                            sebhellyel a tar koponya tetején. A két öreg fej itt békésen
                            megfért.</p>
					<p>Misi megállott előttük, s gyakran igen soká nézte őket.</p>
					<p>A magyar sors két döbbenetes alakja. Az egyik hivatalnok gyereke: ügyvéd
                            fia... Másik a tönkrement dzsentri maradéka. Ezek harcolnak az életben
                            legközelebbről. Nem értik meg egymást. Nem érthetik meg egymást. Egyik a
                            szürkeségből feltörekvő, a másik a családfák múltjából robban ki, hogy
                            még egyszer visszahódítsa befolyását a nemzet felett.</p>
					<p>A harmadik kép egy nagy Mária-kép, vagy inkább Veronika-kép volt. Valaki
                            felajánlotta a gimnáziumnak, s mivel katolikus jellegű kép volt, nem
                            tehették közszemlére a kálvinista iskolában, ide dugták. Acélmetszet
                            volt, nem lehetett tudni, ki festette az eredetit, de csodálatos kép
                            volt: az átszellemültségnek a tetőpontja. Misi úgy fogta fel, hogy az
                            eget képviseli. Az égi távolságokat. A nő, aki a mennyet nyitja meg.</p>
					<p>Ebben a környezetben úgy érezte magát, mintha egy idegen és inspiráló
                            helyen volna. Egészen más volt, mint a lapos kisváros, mely
                            szakadatlanul zajlott. Itt csönd volt, csak az órák alatt szűrődött be a
                            fiúk lármája. De ő itt be volt zárva, mint valami börtönbe. A falon a
                            festés poros volt, megkopott, szürke. Ez mind nagyon illett az ő
                            hangulataihoz.</p>
					<p>Ha benyitott egy fiú - eleinte tömegesen jöttek, s akkor nem tehetett
                            mást, mint a leggyorsabb tempóban átadta a szekrényből, amit kértek - de
                            később egyesével jöttek egy-egy füzetért, miért. Akkor vizsgálat alá
                            vette az illetőt, kikérdezte, kik a szülei, hogy él, mi a célja, s
                            igyekezett megismerni a jellemét, és kereste a jövőjét a nagy életben, a
                            nemzet életében.</p>
					<p>Voltak fiúk, akikhez szólani sem lehetett.</p>
					<p>- Ki az apja?</p>
					<p>- Négy füzetet és egy ceruzát kérek.</p>
					<p>Azonnal elhallgatott s kiadta, amit kért.</p>
					<p>De a legtöbb fiú, különösen a kisebbek, a legnagyobb örömmel nyitották ki
                            életüket. Misi már egy pillantásra felismerte, milyen világból, milyen
                            környezetből való. A gazdag családok gyermekei persze nem jöttek. Csak
                            a szegények, kisiparosok, kishivatalnokok fiai. A parasztfiút már
                            messziről látta, hogy az. A parasztgyerekek egy pillanatig mind
                            gyanakodva, összehúzott szemmel nézték, aztán a barátságos szóra azonnal
                            megjuháztak, és oly kedvesen s szépen elmondták a szüleik minden baját,
                            hogy öröm volt hallgatni. A kisiparos fiúk rögtön megijedtek, s csak
                            takargatták az életüket. Lassan aztán elmondták a bajokat, de
                            megmagyarázták, hogy nekik nagy családjuk volt, mindnek akadt pap vagy
                            tanító, jegyző, sőt magasabb rokonsága is. Mind azért tanult, hogy ő is
                            visszajusson abba a ragyogó és boldog világba, ahonnan a szüleik
                            lecsúsztak. A hivatalnokfiúk eleinte indignálódva, s kurtán válaszoltak
                            a kérdésekre, attól féltek, hogy ha megmondják, mi az apa, akkor
                            esetleg, mint hivatalnokgyerekek, nem fognak kapni semmit. De ha
                            megnyíltak, Misinek ezekben volt a legtöbb öröme. Intelligenciát hoztak
                            magukkal hazulról, jólneveltséget és szorgalmat. Nagyrészük nem is akart
                            több lenni, mint az apja.</p>
					<p>Ez nagyon különös volt neki. Hogy egy jegyző fia ne akarjon más lenni,
                            mint falusi jegyző... A jegyzők jegyzőket szülnek. De volt ezek közt is,
                            aki tovább akart tanulni. Egyetemet, de akkor sem nagyon vágytak többre,
                            csak körorvos lenni, vagy efféle. Egy kis fokkal feljebb, mint a szülők.
                            Úgy látszik, egy orvosnak mégis gondtalanabb élete van, mint a
                            jegyzőnek. Általában azt szokták mondani, hogy az apa nem akarja, hogy
                            fia ne az ő foglalkozását folytassa. A szülők legtöbb esetben arra
                            biztatták a fiúkat, hogy legyenek ügyvédek, bírák, de ezekben a fiúkban
                            nemigen volt ambíció. Nem kívánták a nehéz tanulásokat, alig várták,
                            hogy valami kenyér kerüljön a kezükbe. Legfeljebb a vármegyéhez vágytak,
                            mert ott semmit sem kell csinálni.</p>
					<p>Misi egyre többet gondolkozott az életen. Alapjában véve egyszerű
                            dolognak látszik az élet ezeknek a fiúknak a reményein át. Nincs
                            komplikáció. A cél az, hogy biztos és nyugdíjas állásba kerüljenek. A
                            házasságról nemigen esett szó, de bennük volt, hogy ezek hamar meg
                            fognak nősülni és boldogan élnek a legszerényebb körülmények közt is.
                            Vagyonra sem vágytak:</p>
					<p>- Édesapám azt mondta - beszélte egy kedves kis szőke fiú -, hogy a mi
                            családunkban háromszáz év óta senki sem örökölt.</p>
					<p>Misi nevetett.</p>
					<p>- Hogy lehet az?</p>
					<p>- A mi őseink mind hivatalban voltak háromszáz év óta. A hivatalnok nem
                            tud szerezni semmit. Örül, ha szépen, csendesen megélhet. Ha meghal,
                            akkor a fia is hivatalnok lesz, és a szülő örül, hogy a gyereke is
                            szépen fog élni az államnál vagy a községeknél.</p>
					<p>Misinek a pénz nem imponált. A vagyon nem kápráztatta. Eszébe sem jutott,
                            hogy vagyont szerezzen. De viszont neki semmi pénz és semmi vagyon sem
                            látszott lehetetlennek, hogyha akarja, meg ne szerezze. Nem értette,
                            hogy ebben a fiatal korban a legtöbb hivatalnokgyerek annyira
                            igénytelen. Azok a vad szemű kis parasztfiúk sokkal mohóbbak voltak.
                            Azok pénzt akartak, azaz, hogy földet, minél több földet, akármi áron.
                            Nem sokat, nem ábrándoztak ezer holdakról, csak valamit mégis no. A
                            szüleinek tíz, húsz, harminc holdja volt, és az is tele adóssággal, ők
                            szerettek volna százat adósság nélkül... Az iparosfiúk már többet
                            kívántak: magas állást, jó életet, s ezért vasszorgalommal tanultak,
                            pedig kevés volt köztük a jó tanuló. A kereskedőfiúk rendszerint zsidók
                            voltak, ezek elviccelték a dolgot. Egyik azt mondta, ha leérettségiz,
                            elmegy tojáskereskedőnek Bécsbe.</p>
					<p>Ezeket legkevésbé értette meg Misi, mert ő nem tudna kereskedő lenni.
                            Otthon a szülei akármilyen szegények voltak is, oly kereskedőellenes
                            szellemben éltek, hogy nekik a boltos valami megvetett foglalkozásnak
                            tűnt fel.</p>
					<p>Misi már a maga csekély közgazdasági ismereteivel is, elméletileg nagyra
                            becsülte a kereskedelmi pályát, de csodálkozott, hogy van fiatalember,
                            diák, gyermek, aki erre a furcsa foglalkozásra kíván menni. Ő csak
                            annyit tudott a kereskedőről, hogy olcsón vásárol, drágán akar eladni,
                            és az egész élete hajszában telik el. Sokszor megállott egy-egy boltban,
                            ha vásárolt és szagolta a szokatlan szagokat a szűk boltokban. Nézte a
                            félig felbontott ferslógokat, s csodálkozott azon a nagy tevékenységen,
                            amit a bolt hátterében látott. Lehet, hogy ez is szép munka, de neki
                            ismeretlen...</p>
					<p>A múltkor Géza bátyja vett egy lámpát. Körégős, új rendszerű. Három
                            korona ötven fillérért vette, s elmesélte, hogy a kereskedő azt mondta
                            róla:</p>
					<p>- Igazgató úr, ez megmutat egy öt koronát.</p>
					<p>Nevettek rajta.</p>
					<p>Hozzáfogott megírni egy tanulmányt arról, hogy: Az élet
                                síkjai. Mire készülnek a diákok? De nem haladt előre, mert még
                            nem volt mindennel tisztában. Nagyon sokat kell még ahhoz tanulnia, hogy
                            erről írni tudjon. Olvasni otthon is lehetett volna, de neki külön
                            izgalmat adott, hogy itt olvasott, lámpa mellett egész vacsoráig, amikor
                            persze haza kellett mennie.</p>
					<p>Kereste Björnson műveit, de nem talált mást, csak véletlenül az Olcsó
                            Könyvtárban a Leonardát.</p>
					<p>Ez a darab nagyon meghatotta. Arról van benne szó, hogy egy idősödő nőbe
                            beleszeret a lánya vőlegénye, s a nő nem megy hozzá feleségül... A darab
                            meglehetősen idegen volt neki, Norvégiában kissé másképp beszélnek és
                            élnek az emberek. Úgy tudta volna elképzelni, hogy a Kiss Pali anyja,
                            milyen szép asszony még ma is... Ha azt érte volna egy ilyen eset...
                            Hallott valahol egy pletykát, hogy Kiss Gedeonék szeretnék, ha Vilmát, a
                            lányukat, az ő bátyja elvenné... Úgy realizálta a dolgot, hogy ez a
                            Vilma ugyan nagyon szép, kövér lány, de neki csakugyan jobban tetszik a
                            mamája... Finomabb, komoly és nagyon szép... Mi lett volna, ha tegyük
                            fel, Géza bácsival történik ez?... Mondjuk, Kiss Gedeon, aki meglepően
                            öreg, már meghalt volna, a néni özvegy...</p>
					<p>Új drámát épített a Björnsonéból. Szinte hallotta a néni hangját, ahogy
                            elutasító...</p>
					<p>Este a vacsoránál szóba hozta a dolgot.</p>
					<p>- Tetszik ismerni a Leonardát?</p>
					<p>- Nem, mi az?</p>
					<p>- Björnson darabja.</p>
					<p>- Á, Björnson... Kiment a divatból. Ibsen átvette a szerepét. Ugyanazokat
                            a dolgokat sokkal jobban írja. Olvasd Ibsent. Az nagyon jó drámaíró.</p>
					<p>- Ez is elég jó. Csak hát ebben a darabban olyan témát ír meg, ami
                            lehetetlen.</p>
					<p>- Ezek mind társadalmi problémákkal foglalkoznak. Ha egyszer megvalósul
                            az, amiért küzdenek, akkor a drámáik megszűnnek... Nem igazi lelki
                            problémák az Ibsen problémái sem. Mindig valami agyafúrt témát eszel ki,
                            hogy valami társadalmi ferdeséget megvilágítson.</p>
					<p>- Igen - mondta gondolkozva Misi -, ez is társadalmi probléma, mert a
                            közélet nem engedi, hogy megtörténhessen valami, amit ő bemutat...</p>
					<p>- No miről szól ez a dráma?</p>
					<p>- Egy úriasszonynak van egy lánya. Ezt az úriasszonyt egy fiatal pap
                            megrágalmazta, mert nem ismeri és pletykából azt hallja, hogy kétes
                            életet él... Aztán megismeri a lányát, és ezen keresztül beleszeret az
                            idegen, ismeretlen, sőt egy kicsit idősebb nőbe... és nem a lányát
                            akarja elvenni, hanem az anyát...</p>
					<p>A nagymama ijedten nézett Misire, és szerette volna kitalálni, hogy
                            hallgattassa el.</p>
					<p>- Ne beszélj ilyen ostobaságokat - mondta.</p>
					<p>- Nem, nagyon szép... Különösen a nagy jelenet, mikor Hagbart megvallja a
                            szerelmét. Leonarda azt mondja neki: “A mi kötelességünk az, hogy ezt az
                            erőt fékezzük... Ha igaz, amit mond, akkor viseltessék tisztelettel
                            irántam... erre jogom van...” Ez nagyon szép egy nőtől, mert hiszen ő is
                            szereti a lelke mélyén Hagbartot.</p>
					<p>- Meg vagy őrülve - kiáltott fel a nagymama.</p>
					<p>- Hagyja csak, édesanyám. Dráma. Mondd csak, Misi.</p>
					<p>Misi tovább beszélt:</p>
					<p>- A nő, Leonarda arra hivatkozik, hogy a társadalom jeges levegője
                            beleszól a családi életbe is... De azért nem ez dönti el elhatározását,
                            hanem az, hogy arra gondol, hogy ő hamarabb megöregszik és féltékeny,
                            unalmas lesz, a fiú viszont még vidám és fiatal marad...</p>
					<p>Géza bácsi minden ok nélkül felállott az asztaltól, s kiment. Misi
                            csodálkozva nézett utána. Hallani lehetett, hogy az írószobába megy az
                            előszobából.</p>
					<p>A nagymama egész testében remegett s ingerülten szólt:</p>
					<p>- Te ostoba.</p>
					<p>A nagymama, ha haragudott, könnyen mondott erős szavakat, de Misi most
                            nem tudta elképzelni, mit vétett.</p>
					<p>A nagymama elővette kis fekete szegélyű zsebkendőjét, és sírdogált, s
                            törülgette a szemét.</p>
					<p>- Én nem tudom, mit tettem - dadogott Misi, mert látta, hogy valamit nem
                            helyesen tett.</p>
					<p>- Nem kellett volna ezt az ostoba darabot emlegetni. Micsoda
                            ostobaságokat írnak ezek az írók.</p>
					<p>Misi megrettenve hallgatott.</p>
					<p>- Majd egyszer elmondom - sírt a nagymama, s nem tudott beszélni.</p>
					<p>Kiment, s Misi egyedül maradt az el nem fogyasztott vacsora mellett. Úgy
                            gondolta, hogy nem illik, hogy ő magában tovább egyen, azért abbahagyta
                            az evést.</p>
					<p>Már minden megfagyott, s nem jött vissza se a bátyja, se a nagymama.
                            Végre ez bejött.</p>
					<p>- Mért nem eszel? Azért egyél.</p>
					<p>- Én nem tudok enni. Én kétségbe vagyok esve. Megbántottam valakit?</p>
					<p>A nagymama odahajolt és:</p>
					<p>- A Géza bátyád esetét mondtad el... Azért nem házasodott meg... Mikor
                            Pozsonyban volt tanár... beleszeretett egy úriasszonyba... egy dúsgazdag
                            asszonyba, aki... Meg is kérte a kezét... S az azt mondta neki: “Kedves
                            Isaák, nézzen rám. Én tíz év múlva fonnyadt öregasszony leszek, maga
                            pedig akkor fogja kezdeni az életét...”</p>
					<p>Misi mélyen megdöbbent. Hát az élet valóban produkál ilyen eseteket?...
                            Nem hitte volna. Azért beszélt a darabról, mert sértette az írónak ez a
                            lehetetlen beállítása, hogy egy fiatalember és egy hervadó nő...</p>
					<p>- Eredj a szobádba. Feküdj le.</p>
					<p>Misi felállott, és bement. Az írószobát egy ajtó választotta el az ő
                            szobájától.</p>
					<p>Soká figyelt, de a másik szobában semmi neszt sem hallott. Lehet, hogy a
                            bátyja elment hazulról. De az is lehet, hogy dolgozik a
                            Kipling-fordításon. Az is lehet, hogy felszaggatta a sebeit, és most
                            újra átéli az elmúlt szenvedéseket... Már öt éve van itt ebben az
                            alföldi városban... Ki tudja, mennyi ideig tart, míg egy ilyen seb
                            begyógyul...</p>
					<p>Mindenesetre nagyszerű dolog, hogy ő most színről színre látta a
                            tragédiát.</p>
					<p>A bátyja már harminckettedik éves, és nem nősül. Pedig ott van a híres
                            szép lány, Kendeffy Sárika... Hatszáz holdja van... És örömmel
                            hozzáadnák... S nem jár utána... A főgondnok is szeretné, ha a lányát
                            elvenné. Az is gazdag... Igaz, azt a lányt ő se venné el, mert nagyon
                            sovány... Kiss Vilma kövér... azt se venné el... Nem tudja mért, de
                            nem... kövér... Irénkét elvenné. El is fogja venni!</p>
					<p>Hirtelen nevetni kezdett: itt nincs az a veszedelem, hogy ennek az
                            anyjába beleszeressen... Abba a lusta szakácsnőbe, aki még azt sem veszi
                            észre a tornácról, ha a lányát a nevelő csókolgatja és...</p>
					<p>Mikor lefeküdt, a paplan alatt arra gondolt.</p>
					<p>Ez valóban szép és költői helyzet, ha egy fiatalember egy szép, művelt és
                            gazdag asszonyba beleszeret... Ő is szeretne egy ilyen esetet megélni...
                            Talán ő is írna belőle egy ilyen tragédiát... Vajon Björnson a maga
                            esetét írta meg?... Valószínű, mert ő nem tudna mást írni, csak ami vele
                            megtörtént...</p>
					<p>Most másra fordult a gondolata.</p>
					<p>Egész elszégyellte magát: már régen nem olvasott újságot s nem tudott
                            semmit az angol-búr háborúról.</p>
					<p>Különös volt elgondolni, hogy mialatt ő nyugodtan alszik az ágyban,
                            Transzválban a férfiak éccakáról-éccakára sátrakban ülnek, és lesik a
                            percet, mikor rohanhatják meg a kifáradt ellenséget.</p>
					<p>Ez nem fért a fejébe, a háború.</p>
					<p>Őket az iskolában arra tanítják, azt követelik, hogy soha senki a
                            másiknak egy rossz szót ne mondjon. S ott azt követelik, hogy fenevadak
                            legyenek... Talán nem is igaz... Talán csak rossz tréfa az egész... Hogy
                            városokat felgyújtanak. Leég a templom, az iskola, a családok házai. A
                            szülők mit csinálnak?... Vállukra veszik a gyermekeket és szaladnak? a
                            pusztába, az ellenség elé? Lelövik az apát, mikor a gyerekét viszi a
                            karján. Emberi dolog ez?</p>
					<p>Egyszer látott tüzet közelről. Kispatakon kigyúlt egy ház, s véletlenül a
                            hídon volt, és a Bodrogot nézte, hogy kavarog. Félreverték a harangot,
                            s ő is futott az éppen akkor kitört füst felé.</p>
					<p>Egy kis házacska égett. Kis parasztház. Még be lehetett járni, hordták
                            kifelé a bútorokat, ő is segíteni akart. Berohant. Nevetséges volna azt
                            mondani, hogy élete kockáztatásával. A padlás felett lobogott a láng,
                            mint egy máglyarakás, de a padlás jól volt tapasztva és még tartotta a
                            tüzet. Olyan volt a szoba, mint akármikor máskor lehetett. Nem is attól
                            volt annyira megrémülve, hogy rászakad, semmi veszélyérzés nem volt
                            benne a tűzzel szemben, de irtózatos rémületben volt a szegény emberek
                            sorsa miatt, mi lesz velük és azonkívül a tűz, mint pusztító elem hatott
                            rá, ahogy elemészti tél elején egy kis család hajlékát s talán az is
                            eszébe jutott, hogy ilyen lehetett, mikor az ő házuk leégett otthon a
                            kis faluban, mikor ő még debreceni diák volt... Menteni, menteni, amit
                            lehet... Felkapott valamit, s vitte ki... Egy dézsa moslék volt, azt
                            vette fel s a legnagyobb gonddal vigyázott, hogy ki ne löttyenjen.
                            Valaki nevetett, akkor vette észre... Utána mások ágyneműt hoztak... Már
                            többször nem lehetett bemenni, beszakadt a padlás és nemsokára nyaldosta
                            a láng az ablakkereteket...</p>
					<p>De ez csak véletlen tűz volt. Ott a gazdag angolok tudatosan, nagy hadi
                            művészettel gyújtják fel a szegény búrok házait, a legnagyobb és
                            legértékesebb palotákat... Ez hősiesség?... Mért?... hogy elvehessek
                            tőlük az aranybányákat...</p>
					<p>Megfejthetetlen dolgok folynak szakadatlan az emberek életében.</p>
					<p>Az ő életük is tele van különös bajokkal. Az édesapjától levél jött, hogy
                            építsenek házat a szőlőben. Az a szegény Miska se tud hova lenni. Most
                            tél van, olcsón lehet építeni.</p>
					<p>Géza bátyja odaadta neki a levelet, hogy olvassa el. Elkomorodott rajta.
                            Ismerte az apjának üzleteit. Biztosan nincs semmi munkája, biztosan
                            nincs otthon ennivaló, azért jut eszébe, hogy a Géza költségén házat
                            építsen. Már senki mást nem tud beleugratni valami vállalatba, s élni
                            kell, s másból nem élhet, csak hogyha épít...</p>
					<p>- Mit szólsz hozzá, Misi?... Pénzem nincs, apádnak lehet, hogy igaza van
                            és télen olcsóbban lehet építeni... Szegény Miska testvérem, az is igaz,
                            ha nincs ház a szőlőben, messze kell kijárni, nem művelheti a szőlőt
                            jól...</p>
					<p>Misi érezte, hogy most neki valamiképp kezességet kellene vállalni az
                            apjáért. De nem teheti, mert most közelebb van hozzá Géza bátyja, nála
                            van... Ha otthon lenne, akkor bizonyosan együtt reménykednék a
                            családdal, hogy vajon az a Géza belemegy-e? Ha igen, akkor van egypár
                            hétre ennivaló, a gyerekeknek biztosan lyukas a cipője, meg lehet
                            csináltatni... De azt sem teheti, hogy a bátyját belevigye egy
                            kiadásba... Mert az nem igaz, hogy annyiból fel lehessen építeni
                            akármilyen kis házat is, amennyit az apja ír... Ismeri ezeket a
                            spekulációkat...</p>
					<p>- Édesapám - mondta csöndesen és fanyarul - a magyar ember legjobb
                            típusa... Lobbanékony, amit elgondol, már készpénznek veszi. Az sem
                            lehetetlen, hogy már meg is alkudta a fát, a követ, a meszet... Én csak
                            annyit mondhatok, hogy sokkal többe fog kerülni, mint amit ő itt ír.</p>
					<p>- Ez csalás volna.</p>
					<p>Misi megrántotta a vállát. Csalás. Hányszor hallotta, mikor az építtetők
                            ezt a szót vágták az apja szemébe... Csalás... Megbecstelenítő szó...
                            Lehet, hogy csalás, de azért az apjának is igaza van mindig, mikor azt
                            mondja:</p>
					<p>- Én csaltam meg magát? Ki meri azt mondani? Magamnak építettem a házat,
                            vagy magának? Maga még száz évig lakik benne, én pedig elnyűttem magamat
                            rajta, hiába... Nem látta, mibe került minden hozzávaló?... Az isten
                            tudta, hogy magának ilyen nagy ablak kell, hogy hosszabb lesz a háza,
                            mint először beszéltük?...</p>
					<p>Meg ilyenek. Itt is az lesz. Most egy olyan parányi kunyhóról beszél,
                            amibe csak éppen meghúzhatja magát az a Miska bácsi... Mikorra készen
                            lesz, szép kétszobás épület lesz. Az persze háromszor annyiba kerül...
                            De ezt sem mondhatja mind el. Nem akadályozhatja meg a nagybátyját
                            abban, hogy higgyen az apjában?... Ő ismerte az édesapját. Tudta, hogy
                            nem tud számítani. A reményei megcsalják. Lehet, hogy ő maga is arra
                            gondol, hogy csak fogjanak bele, a többi lesz, ahogy lesz... Ő nem egy
                            szakképzett vállalkozó. Még a mesterségét sem tanulta ki. Leült a
                            főszolgabíróval mulatni Tiszalökön, és másnap hozta haza az ácsmesteri
                            vállalkozói engedélyt... A segédeitől tanulta meg a faragást, a szemével
                            lopta el, s még most lesi és tanulja a komplikáltabb gerendakötéseket. A
                            nyáron, mikor otthon volt, dicsekedett az édesapja: “Csináltam egy olyan
                            iksznit... Megnézheti a herkópáter is.” “A fene tudta, mi az az
                            ikszni... Mikor a lovat őriztem a Nagyszegben, nem is hallottam, hogy az
                            is van a világon...” És nagy homlokán az értelem fénye csillogott...
                            Szegény, ő ma is paraszt: pedig már tizennégy éve, hogy iparra
                            került...</p>
					<p>- Nem tudom, mit tegyek. Felvegyek rá megint pénzt?</p>
					<p>És ő nem merte azt mondani, hogy ne vegyen. Mert az volt az eszében, hogy
                            ennek a szőlőbeli háznak a terve régen lóg a levegőben. Mindegy, mibe
                            kerül, hadd csinálják meg...</p>
					<p>Így én is becsapom szegény Géza bátyámat. Ha édesapám csaló, most akkor
                            én is az vagyok.</p>
					<p>S közben magára ismert: az apja éppen így csinálta volna az ő helyében
                            ezt az egész Segélyegyletet, a gyűjtést... Csak az a különbség, hogy
                            neki sikerült, s az apjának nem sikerült volna... Neki soha semmi sem
                            sikerült, és mégis kitaníttatja a hat fiát... Már négy fia gimnazista...
                            Csoda ez... Mennyi ilyen jóhiszemű csalást kellett ezért elvégeznie...
                            Nem lopott, nem károsított meg senkit másban, csak a reményeiben, abban,
                            hogy minden többe került, mint amennyiért vállalta... Ott állanak a
                            házak. Laknak benne. Néha azt mondja szegény: “No, gyere csak velem,
                            nézd meg, mit csináltam én már, Úristen.” Sorra vitte őt egy vasárnap és
                            megmutatott vagy tizenöt házat, amit ő épített. “Fiam, ez tovább él,
                            mint én.”</p>
					<p>Akkor neki azt kellett volna mondani: “Inkább ne épített volna édesapám,
                            hiszen mind a tizenöt építtető becsapva érzi magát.”</p>
					<p>Itt valami igazságtalanságnak kell lenni.</p>
					<p>Az emberek a semmire építenek: a kimondott szóra. Ha valaki ezt kimondta,
                            mást is mondhatott volna.</p>
					<p>- Miért vállal édesapám ilyen olcsón? - kérdezte egyszer tőle. Jól
                            emlékszik az apja furcsa nevetésére:</p>
					<p>- Fiam, másképp nem építtetnének énvelem.</p>
					<p>Tehát az emberek maguk is tudják, hogy lehetetlen oly olcsó áron
                            megcsinálni a házat. De reménykednek, hogy hátha sikerül becsapni a
                            mestert. Akkor pedig ők is csalók.</p>
					<p>És ezt mind a pénz csinálja. Ha nem azért építenének, hogy pénzt
                            keressenek vele, hanem mindenkivel azt csináltatnák, amihez ért - akkor
                            nem lenne érdeke senkinek, hogy alacsony árakat kalkuláljon és rossz
                            munkát végezzen.</p>
					<p>Valahogy másképp kellene a világot berendezni. Most nem számít más, csak
                            a pénz. Az nem számít, hogy az édesapja csakugyan úgy dolgozik, mint a
                            tűz, ropogva és saját magát felemésztve. Mert azt látni, ahogy ő végzi
                            a munkát, az még látványnak is csodálatos. Nála mindenkinek úgy kell
                            dolgoznia, mint ő, teljes erőből és villámgyorsan. Mindenki el van
                            ámulva azon, hogy milyen hamar elkészül valamivel. Amin más napokig
                            piszmog, azt ő órák alatt csapja össze. Hát ez nem érték?... Látta
                            egyszer, mikor kiment az apjával egy második munkához - kettőn is
                            dolgozott, nem lehetett egyszerre mindeniknél jelen... Ahogy kimennek,
                            az édesapja megnézi a falat, amit a kőművesei raktak. Elkezd borzasztóan
                            káromkodni:</p>
					<p>- Az isten erre arra... micsoda falat raknak maguk... Bontsák le... ha a
                            tetőt rárakom, kidűl... Görbe, mint az anyád szája...</p>
					<p>De a kőművesek kezdték magyarázni, hogy így, meg úgy, jól van az...</p>
					<p>Erre az édesapja nekiment a falnak egy gerendával, megnyomta, mint valami
                            kis Sámson, s a fal ledűlt... Majdnem őt magát is agyoncsapta. Csak
                            akkor ijedt ő meg az apjáért... de nem soká volt ijedt, mert boldogan
                            kezdett kacagni... ő is látta, hogy a fal ferde síkban van rakva...</p>
					<p>Nahát, egy ilyen emberre azt mondani, hogy csalás, ha többe kerül a ház,
                            mint amennyiért vállalta. Amit ő épít, nála egy percig sem számít, hogy
                            mennyiért vállalta, csak az, hogy jó legyen. Ezt külön meg kellene
                            fizetni az építtetőnek, de az még soha senkinek nem jutott eszébe, hogy
                            a szorgalmat, hűséget, jóakaratot, becsületességet megfizesse. Csak azon
                            jár mindenkinek az esze, hogy a pénzen spóroljon...</p>
					<p>Ezt mind magyar erénynek tekintette Misi, azzal a hiányossággal együtt,
                            hogy a pénzzel nem tud bánni... Bizony nem tud... Bőven fizet. Ha a
                            napszámosának baja van, pénzt ad neki: “Nesze, ne koplalj, az istenedet,
                            akkor nem tudsz dolgozni.” Egy segédjének meghalt a felesége. Adott neki
                            egy csomó pénzt, hogy menjen, temettesse el... Neki a pénz nem
                            isten.</p>
					<p>De hát persze, azért valami pénz csak kell otthon is. Sokan vannak. Sok
                            éhes száj. És nem szereti, ha a gyerekei koplalnak.</p>
					<p>Egyszer vacsora mellett ültek, mikor bejön Grünfeld, a boltos. Azért
                            jött, hogy egy kis törlesztést kivasaljon. Ott ült mellettük s nézte a
                            vacsorájukat s pipázott. Megszólal:</p>
					<p>- No mester uram... Ezt nem tudom, mire ez a vacsora.</p>
					<p>- Hát maguk nem vacsoráznak, Grünfeld úr?</p>
					<p>- Nálunk a gyerekek hamar lefeküsznek, elalusznak, eszükbe sem jut a
                            vacsora. Az alvásban nől a gyermek.</p>
					<p>Sokat nevettek ezen aztán.</p>
					<p>- Hát én pedig úgy tartom, a gyerek akkor nő, ha eszik - mondta az
                            édesapja.</p>
					<p>Ilyen embert első szóra csalónak nevezni. Ezt nagyon zokon vette még a
                            Géza bátyjától is.</p>
					<p>Különben is minél tovább foglalkozott az emberek életével a Segélyegylet
                            miatt, annál jobban látta, hogy igen nagy tévedések vannak az
                            életben.</p>
					<p>Undorodott már tőle, hogy minden csak a pénzre van építve. Hiszen ő maga
                            is elítélte magát, hogy Irénkééktől pénzt fogad el, mikor igazság
                            szerint neki kellene ajándékot vinni azért a sok kedvességért és jó
                            érzésért, amit mellette élvez. De nem volt pénze. Elsején a tizenhat
                            koronát mindig átadta a bátyjának, mert ezt is igazságosnak találta. Ő
                            tartja el, ő fizet helyette minden kiadást. Hogy fogja ő ezt valaha
                            viszonozni? De így viszont soha nem volt egy fillérje sem.</p>
					<p>Itt jön a bál is. Elgondolta, hogy nincs több fekete ruhája, csak az,
                            amit hatodikban csináltatott neki az édesapja még Patakon. Egy
                            disznóólat csinált a mesternek érte. A ruha nagyon jó anyagból készült,
                            kamgarn, de a szabása már akkor sem volt valami tökéletes. Hogy fog ő
                            ebben kiállani szavalni a bálban - mert abban már megállapodtak, hogy
                            műsoros estéllyel nyitják meg a bált.</p>
					<p>Hát egy délben, ülnek az asztalnál, jön be a cseléd s mondja, hogy itt a
                            szabó.</p>
					<p>- Várjon egy kicsit.</p>
					<p>Ő nem gondolt semmire. A nagybátyja igen elegánsan öltözött. Nemrég,
                            mikor Budapestről jött, új barna keménykalapot hozott, s azt mondta:</p>
					<p>- Az elegáns embernél legfontosabb, hogy a kalapja és a cipője
                            kifogástalan legyen.</p>
					<p>Ő akkor rápirítva érezte magát. Kalapja ócska volt, és cipője csámpás.
                            Igaz, neki nem kötelező az elegancia. Mikor a legutolsó fizetését
                            megkapta, volt is benne egy kis habozás, hogy megmondja a bátyjának,
                            hogy venni kellene rajta egy kalapot s egy pár cipőt. De valamit
                            hallott, hogy sok a kamat... Így hát nem szólott, nyugodtan járt a
                            régiben, őbenne nem is volt az az erős vágy az eleganciára. Ő azt
                            tartotta, hogy akkor sem lesz más, ha bármibe öltözik.</p>
					<p>Mikor megebédeltek, szólt a bátyja:</p>
					<p>- Bejöhet a szabó.</p>
					<p>A szabó bejött. Vékony, sápadt és hajlongó ember volt, mint minden
                            szabó.</p>
					<p>- Alázatos szolgája, tekintetes igazgató úr, hoztam mintákat.</p>
					<p>- Hát Misi, válassz.</p>
					<p>Ő azt se tudta, melyik lábára álljon.</p>
					<p>Oly boldog lett, ki sem lehet mondani. Neki csináltatott a bátyja egy
                            fekete zsakettruhát. Ez volt a vágyainak a csúcsa. Egy zsakett a
                            jövőjéhez nagyon kellett. Ez volt akkor az elegáns viselet. Misi mindig
                            félt, hogy még egyszer szalonkabátot kap, mint a régi. Az az lett volna,
                            ferencjózsef, ahogy hívták, de röstellte, ha fel kellett volna vennie.
                            Iskolai ünnepélyen még megjárta, bár kinőtte már, rövid volt az ujja, s
                            mindig húzogatni kellett, mert az egész manzsettája kibillent. De
                            zsakettet, s a bátyja szabójától... Túl nagy boldogság volt.</p>
					<p>Kudela, a szabó, a próbákon elmondta, hogy az ő fia is gimnazista, és
                            halk hangján a legnagyobb hálát rebegte, hogy a fiatalúr mindig oly
                            előzékenyen kiszolgálja az ő fiát. Bizony nagyon rá vannak szorulva,
                            mert olyan világot élünk, hogy egy iparos még azokat a drága füzeteket
                            sem tudja megvenni, nem a többi költséget... Ha még azt el lehetne érni,
                            hogy a második félévben a tandíjat kifizetné a Segélyegylet...</p>
					<p>Misi nem emlékezett a fiúra.</p>
					<p>- Dehogynem. Ki is tetszett kérdezni, hogy mi az apja és mindent. Én
                            vagyok az, akinek a szíve a jobb oldalon van...</p>
					<p>- Á, már emlékszem. - S egy kis szőke fiúcska jutott eszébe, ki olyan
                            félénken és halkan beszélt, hogy alig hallotta, mit mond. Már azt is
                            tudta, hogy magában megállapította, hogy ez a fiú egész életében
                            napidíjas lesz, eltaposott szegény emberke, annyira tehetetlen és
                            gyámoltalan, s tanulónak is gyenge.</p>
					<p>- Mért taníttatja, Kudela úr, ha a gyermek oly nagy megerőltetéssel
                            tanul?</p>
					<p>- Kérem, míg bírom, taníttatom, mert egy iparosnak semmi becsülete,
                            kérem. Ha csak napidíjas lesz is, akkor is biztos kenyere lesz, és
                            tisztességben fog élni úri környezetben...</p>
					<p>Szomorú és szerény képe ez a kisiparos életek összetört vágyainak. Már
                            ebben az a nagylátás sincs, ami a parasztból lett finánc képben van a
                            létráról, mely a mesebeli égig érő fának a tetejére visz. Misi úgy
                            látta, ezek az emberek a végső csüggedésben egyszerűen arra vágynak,
                            hogy a gyermeküket egy kicsit mentesítsék a nehéz testi munka és a
                            bizonytalan kereset rémei elől.</p>
					<p>Az édesapja nemhiába nem igazi iparos, jobban hasonlít a Balabás-féle
                            gondolkodóhoz.</p>
					<p>Az ő apja azt mondta:</p>
					<p>- Fiam, ne legyél hivatalnok, vagy más ilyen fixes nyavaja. Á, mikor egy
                            férfinak egy krajcárja sincs, mert a felesége minden fillérjéről tud, az
                            nem embernek való élet, csúnyább a “hátramenésnél”... Legyél fiskális,
                            az ebattát, pereld vissza azt a sok pénzt, amit tőlem elszedtek ezek a
                            csorvaszok.</p>
					<p>Úgy jegyezte fel magának a tanulmányaihoz, hogy őserő csak a
                            parasztrétegben van. Annak még van hite az életben. A kisiparosok csak
                            meg akarják menteni végső kétségbeesésükben gyermekeiket a nyomortól,
                            azért taníttatják őket, erejüket meg-meghaladó költséggel.</p>
					<p>Mikor ezt éppen lejegyezte s elzárta a fiókba, mert csengettek, nyílt az
                            ajtó, s egy kis csillogó szemű zsidó fiú jött be:</p>
					<p>- Bácsi kérem - mondta zsidós akcentussal -, az atyus kéreti, legyen
                            szíves fogadni.</p>
					<p>- Mit fiam? Hányadikba jársz?</p>
					<p>- Másodikba, bácsi kérem, az atyus kéreti, legyen szíves fogadni
                            őtet.</p>
					<p>- Ki az atyus?</p>
					<p>- Weisz Náthán, a papírkereskedő.</p>
					<p>- Mit akar mondani?</p>
					<p>- Azt nem mondta, csak azt, hogy bácsi kérem, legyen szíves fogadni.</p>
					<p>- Jól van, fiam, csengettek, menjünk órára. Mondd meg atyusnak, hogy
                            délután négy órakor itt leszek, jöjjön be.</p>
					<p>- Igenis, bácsi kérem.</p>
					<p>A gyerek meghajlott, összecsapta két kis bokáját, és újra meghajlott.
                            Látszott, hogy megtanították erre az előkelő mozdulatra, s elfutott,
                            mint a nyúl.</p>
					<p>Délután el is felejtette, hogy vendége jön és csaknem elment az
                            iskolából. Sok gondja van, nem csoda. De önkéntelen megfordult s bement
                            a külön szobájába, jegyzeteket írni.</p>
					<p>Pár perc múlva kopogtatnak.</p>
					<p>- Tessék.</p>
					<p>Belépett Weisz Náthán. Kis vörös ember volt, éppen olyan, mint a fia.
                            Misi szinte röstelkedve gondolt rá, hogy majdnem elment.</p>
					<p>- Tessék.</p>
					<p>- Kérem, elnök úr, egy igen nagy kéréssel jöttem.</p>
					<p>- Tessék helyet foglalni.</p>
					<p>Weisz Náthán leült.</p>
					<p>- Kérem, elnök úr, az az igen nagy kérésem volna, hogy a papírbeszerzések
                            egy bizonyos percentjét, nagyon kérem, méltóztassék nálam beszerezni...
                            Ugyanis kérem, mi ketten vagyunk a városban, akik papírral foglalkozunk
                            s mivel úgy hiszem, nem méltánytalan a kérésem, vagyok bátor
                            bejelenteni, hogy én is szállítom azt a minőséget, amit akárki, s
                            garantálom, hogy tíz százalékkal olcsóbban, mint akárki.</p>
					<p>Misi azonnal elismerte magában, hogy a Segélyegylet jövedelmének túlnyomó
                            része a zsidó Nőegylet adományából jött össze, ezért a legnagyobb
                            készséggel szólt:</p>
					<p>- Igaza van, Weisz úr, a legnagyobb örömmel.</p>
					<p>- Nagyon szépen köszönöm, igazán hálás vagyok. Meg voltam győződve
                            felőle, hogy csak ezt a választ kaphatom szeretett elnök úrtól. A
                            feleségem azt mondta, ne jöjjek, ne tegyem ki magamat esetleges
                            félreértésnek, de mért ne, kérem? Én is kereskedő vagyok, nekem is
                            idejár a fiam a gimnáziumba, és ha Isten éltet, a többi fiam is ide fog
                            járni. Nem elég szép, hogy az én fiam nem jön papírt és ceruzát kérni?
                            hát legalább én...</p>
					<p>- Hogy tanul a kisfia, Weisz úr?</p>
					<p>- Hálistennek - megkopogtatta az asztalt -, briliánsan. Micsoda feje van
                            a drága életemnek.</p>
					<p>- Mit akar belőle nevelni?</p>
					<p>- No, az még messze van... Mondja, kedves elnök úr, mit nevelhet egy
                            zsidó kereskedő a fiából?... Szolgabírót?... No lássa... Elvégzi az
                            iskolákat helyben, aztán fel fog menni Pestre... Mit csináljon ma egy
                            zsidó falun?</p>
					<p>Persze Pestre.</p>
					<p>- Maga hova készül, milyen pályára, drága elnök úr?</p>
					<p>Misi elgondolkozott. Hogy ő milyen pályára készül, arról nem beszélhet.
                            Nem mondhatja, hogy író akar lenni, vagy újabban politikus.</p>
					<p>- Én is Pestre megyek.</p>
					<p>- Lássa. Nem lehet másutt. Itt, ebben a porban, piszokban és
                            szegénységben?... Hacsak valaki nem tekintetes igazgató úr vagy
                            tekintetes tanár úr vagy ilyen. Hová küldje a fiát egy szegény zsidó
                            ember?... Kérem, az én apám kocsmáros és boltos volt egy kis faluban. A
                            nagyatyám bőrrel kereskedett, kicsiben... Mi lehet az én Nácikámból?...
                            Kérem, azelőtt nem volt más, csak a falu, és a falun nem volt semmi,
                            csak gabona és marha. Pénz nem volt. Az én nagyatyám nagyon jól jött
                            ki, megvette a bőrt és továbbadta a nagykereskedőnek. Ő volt a
                            bevásárló. Igen, szépen meg tudott élni belőle. Azt mondta a fiának:
                            Náci fiam, én már szereztem annyit, kapsz egy kis házat a faluban,
                            Legyél te szatócs, ne futkoss annyit az országúton, mint nekem kellett.
                            Az atyám ott volt a faluban, és nagyon jól kijött belőle, hogy volt neki
                            egy kis boltja, amiben minden volt, és azután lett neki egy kis
                            kocsmája. Nekem azt mondta az atyám: Náthán fiam, ne maradj te falun, én
                            már szereztem annyit, eredj te a városba és legyél ott kereskedő. Itt
                            már nem lehet megélni, mert itt a szövetkezet, és itt a takarék. Már a
                            parasztnak nem kell a zsidó portéka, és nem kell a zsidó pénze... Így én
                            idejöttem tanulónak, s itt nyitottam üzletet... Kérem, most itt állok,
                            nem tudom, mit mondjak a fiamnak. Azt mondom neki: Náci fiam, a
                            kisvárosban ne nyomorogj. Itt nem nő fű. Itt az emberek szegények, falun
                            még szegényebbek. Ma már bőrrel nem lehet kereskedni, ma már gabonával
                            nem lehet kereskedni, de papírral legkevésbé lehet kereskedni. Eredj te
                            Budapestre. Budapest egy szép és nagy város. Világváros. Kultúrembernek
                            sehol sem lehet megélni ebben az országban, csak Budapesten, az isten
                            áldja meg azt a szép és jó Budapestet.</p>
					<p>- Igaza van, Weisz úr, ha én a jövőmet elgondolom, én sem tudok a vidéken
                            mit kezdeni. Én a vidékért akarok élni, de a vidékből nem tudok
                            megélni.</p>
					<p>- No, ahogy mondom. Kérem, ez egy nagyon furcsa dolog. A dzsentri
                            elgazdálkodta a vagyonát, megy Pestre. Ott várja őtet a jó hivatal, a
                            városnál, a minisztériumban, mindenütt.</p>
					<p>- Nem vagyok dzsentri - tiltakozott Misi nevetve -, az én apám egyszerű
                            kisiparos.</p>
					<p>- Bocsánat, nem akartam megsérteni, elnök úr. Csak mondom, lassan
                            mindenki Pestre megy. Vidéken nem maradhat, csak akinek van valamije,
                            vagy nincs semmije - s a homlokára mutatott. - Aki a szabad
                            foglalkozásban akar élni, ügyvéd, orvos, kereskedelem, haut finánsz,
                            bank, újságíró... az csak megy Budapestre, nem igaz? A nagytata kordén
                            járta a falvakat, az unoka fog autón futni a seft után... Kérem elnök
                            úr, ez a kényszer.</p>
					<p>Mikor Weisz Náthán elment, Misi az álló asztalhoz lépett és leírta szóról
                            szóra az egész beszélgetést, mint a jövő útjának csodálatos vázát.</p>
					<milestone n="8" unit="endSubChapter"/>
					<milestone n="9" unit="startSubChapter"/>
					<p rend="head">9</p>
					<p>Mikor kiállott a dobogóra, megszűnt minden láza.</p>
					<p>Végignézett a hatalmas termen. Minden hely el volt foglalva, de neki ez
                            is kevés volt. Ő úgy képzelte, hogy a zsúfoltság még nagyobb lesz. Hogy
                            egy széken ketten ülnek, hogy a széksorok közt az eljárót rendőrök sem
                            tudják megtisztítani, hogy az embereknek szárnya nő, s a levegő is tele
                            lesz arcokkal és fejekkel... Körülhordozta tekintetét, s igen nagynak,
                            üresnek látta a termet, csak falak... a karzat milyen kicsi, csak
                            mennyezet, csak levegő és az apró székeken apró emberek ülnek,
                            emberkék, fiatalok, öregek, mind olyan, mint egy lekicsinyített
                            játékszoba, vagy felnagyított, már nem is tudja.</p>
					<p>A lengyelek fehér asszonya.</p>
					<p> Írta: Jókai Mór</p>
					<p>Mikor kiejtette a címet, megállott s elmosolyodott. Eszébe villant, hogy
                            Babarczy tanár úr próbaszavalást tartott vele, s ő nem akart, de mégis
                            rá való tekintettel... s Babarczy sokallotta a tónusát, színészkedésnek
                            mondta, pedig ő visszatartotta magát, nem adott ki mindent...
                            meglepetés... meghatás... megdöbbenés jöjjön...</p>
					<p>Éjszaka van... minden alszik</p>
					<p> magas cár engedelmével...</p>
					<p>Tompán és nyugodtan mondta, s utána még mélyebben:</p>
					<p>csak a sírban lakó rémek</p>
					<p> s a Kormányzó nem alusznak...</p>
					<p>Oly tiszta volt a feje. Semmi láz és semmi izgalom. Úr volt a hangján. A
                            teste soha ennyire nem volt az övé. A hangjában szinte gyönyörködött.
                            Most meg fogtok dögleni a boldogságtól. A jegyeket azért vették meg,
                            hogy Nyilas is szaval. Az egész város kíváncsi volt erre a Nyilasra.
                            Aztán meglepetéssel vette észre, hogy tovább is visszafojtott maradt.
                            Nem adta ki a legmagasabb hangokat, a legveszettebb gesztusokat. Látta
                            az emberek arcát, máris annyira komolyak voltak, hogy nem érezte
                            szükségesnek rémítgetni őket. Az értelemre gondolt és egy pillanatra sem
                            esett színfalhasogatásba.</p>
					<p>Mint egy álom, úgy folyt le a szavalás, s mint valami dübörgő mozdony
                            haladt előre a költemény: ez maga dolgozott, zakatolt és rettegtetett az
                            ő hangján, testén keresztül... mintha ágyban feküdne lázálomban, s a
                            testén száguldana át a vonat csattogó kerekekkel...</p>
					<p>Távozz, távozz, ne lássalak...</p>
					<p> maradj el a szemem elől...</p>
					<p>Ahogy szeme elé kapta a kezét, a rémült gyermek rettenése.</p>
					<p>S közben folyton attól félt, ha egyszer elakad... Soha életében semmit
                            sem tanult meg szó szerint, betűről betűre... Milyen csoda, hogy nem
                            kellett súgó, nem kellett a zsebében levő szöveget kivenni - erre is el
                            volt készülve -, mintha tőle egészen független lett volna a vers, mintha
                            most ő maga írná, vagy a szívéből fakadna, mint a megszúrt disznó
                            torkából a vérsugár...</p>
					<p>Mikor vége lett, s lecsapta a fejét és újra felvetette, az arcok mint
                            lázban villogtak előtte, és tomboló siker.</p>
					<p>Tapsolt az a kevés ember abban a nagy teremben s most jó volt, hogy oly
                            magasak voltak a falak, oly üres a mennyezet, visszaverhette a közönség
                            tapsolását és ordítását. A diákok kezdték: Nyilas, Nyilas. S a felnőttek
                            is mind azt kiáltották: Nyilas.</p>
					<p>Mikor harmadszor is kidobták a dobogóra, hogy megmutassa magát, eszébe
                            jutott egy félvak öregember arca az első sorban: ez az egész szavalás
                            alatt oly unott és közömbös volt. Minek jön ide egy ilyen lélektelen
                            öreg gazember?</p>
					<p>Fájdalmas volt, hogy ennek is vége lett. Utána zeneszám következett.
                            Fussbaum Náci ült a zongoránál, és egy zsidó lánnyal, Balu fűszeres
                            lányával négykezest játszott. Ő a mellékajtón nézte. Unalmas volt.
                            Pötyögtetett muzsika... Csajkovszkij... Aztán egyszer csak elkezdték
                            verni a zongorát... Harsogott és megőrült a zongora... Irigyen nézett
                            körül: az arcok éppen úgy fel voltak hevülve, mint az ő szavalása
                            alatt... Ez nem lehet, ez nem igaz...</p>
					<p>Hátat fordított és kihúzódott a szomszéd szobába, ahol tíz-tizenöt fiú
                            csoportban diskurált s nevetgélt... Vajon ezek az ő szavalása alatt sem
                            voltak bent?... Ezekre nem tartozik a műsor?</p>
					<p>Mintha hideg zuhanyt kapott volna...</p>
					<p>Nagy léptekkel járkált le s fel.</p>
					<p>Most Fussbaumot ünneplik? Vagy Csajkovszkijt?</p>
					<p>Csak már vége lenne... Irénkét akarta már látni... Szerencséje volt, hogy
                            benne volt a műsorban, emiatt neki nem kellett részt venni semmiben. Ki
                            volt kapcsolva az előkészítésből. Neki csak a verssel volt szabad
                            foglalkozni... De ha ő fellépett, mire akkor más?</p>
					<p>Égő féltékenység volt benne Fussbaum Nácival szemben, de ez most nem a
                            zeneszám miatt, annak már vége is van. Náci kijött frakkban, fehér
                            nyakkendővel... Sápadt volt, és kék pattanások voltak az arcán. Nagy,
                            éles orra kutatva szimatolt, s azt mondta:</p>
					<p>- Brávó, Nyilas - azzal elment, mint egy felnőtt, s otthagyta őket, az
                            unatkozó fiúkat.</p>
					<p>Hova megy?... Irénhez?... Tegnap délután elment francia órát adni. De
                            csak annyi sikerült, hogy lopva megcsókolta Irént, s az nevetve és
                            sietve elküldte, hogy ruhapróbája van. Mutassa a ruháját. Nem lehet,
                            meglepetés... Nácinak nagyon tetszett...</p>
					<p>Akkor derült ki, hogy Náci eljár hozzájuk. Ő erről egész évben semmit sem
                            tudott: most, mint egy bőszült tigris tombolt, és már látta, hogy Náci a
                            nézőtéren van és Irén mellett... Vetélytárs?</p>
					<p>Elviselhetetlen gyötrelem...</p>
					<p>S a műsornak nem akar vége szakadni. Egyszer ének, aztán színdarabocska,
                            aztán kórus. Már tizenegy óra, még mindig? Mingyárt éjfél.</p>
					<p>Végre, mintha álomból riadna fel, mozgás. Megtelik a szoba emberekkel.
                            Sokan jönnek hozzá, tanárok is, gratulálni, a fiúk ünneplik. A közönség
                            is betódul. De a közönség tagjai a saját fiaikat és lányaikat keresik.
                            Megoszlik az ünneplés... Ezt nem bírta el. Megszökött, s elrohant a
                            terembe, ahonnan a diákok hordják ki a székeket. Percek alatt üres az
                            egész terem, s a pódiumon a cigánybanda van és játszik. Tánczene. Még
                            alig tűntek el a székek, már tánc van a banda előtt. Leventei Kovách, a
                            takarékpénztári könyvelő táncol elöl egy szép asszonnyal, s több pár...
                            Hol lehet Irénke... Talán már táncol Nácival?</p>
					<p>Hosszú idő telik el. Még vannak, akik felismerik, még hallja itt-ott a
                            suttogást: “Ez a Nyilas...” Kislányok csillogó szemmel néznek rá... Az
                            első sorban ült egy búzaszőke lány, ezt kétszer is látja, ahogy nagy kék
                            szemeivel ránéz, s mintha hívná... De nem ismeri... Csak Irénkét
                            keresi... sehol... Hová lett? Hol csókolózik? melyik sarokban?
                            Nácival... aki egész évben eljárt hozzá, anélkül, hogy ő tudta
                            volna...</p>
					<p>Egyszer csak ráteszi egy hölgy a kezét a vállára, odanéz: Irén.</p>
					<p>Irtóztató félelem és iszonyat tört benne: ez Irén?</p>
					<p>Lehetséges, hogy ez a dekoltált nő Irén?</p>
					<p>Mint a villámsújtott fa áll... Irénen nagy ruha van. Sleppes, nagy báli
                            ruha. Uh, de rosszul áll a kis gömbölyű testén...</p>
					<p>Sohasem látta másként, csak kis blúzokban, kis csipkés, fodros
                            háziruhákban: amilyen ennivaló volt azokban, oly rettenetes a
                            nagyruhában... Elkapja a szemét, nem mer ránézni... Mellei csaknem
                            kibuggyannak a fűzőből, fel vannak szorítva kurta nyakáig... Fehérek,
                            hófehérek, amint odales, mint egy bűn, látja, ki van fehérítve
                            rizsporral, s mint a kirakat...</p>
					<p>Annyira meg van döbbenve, hogy néhány pillanat és elrohan.</p>
					<p>Ki a teremből... Ez a lány megőrült: azok a szép, gömbölyű mellei, amiket
                            minap megtapintott, s mindig tűzláz tört ki rajta, -, most ki vannak
                            emelve és kirakva a szemeknek... Ez nem az ő ízlése, ez a Náciké... Ez
                            nem az ő párja: a Náciké...</p>
					<p>Kimeredt szemmel állott a lépcsőházban, a cúgban és hidegben, a
                            zsakettben, és szerette volna, ha a szél felkapja és kisodorja a
                            távolba, ki a pusztára, hogy vége legyen ez életnek...</p>
					<p>- Maga mit búsul? - ütött a hátára egy ismeretlen fiatalember. Csak
                            lassan ismerte meg Kollmann Bandit, akivel sose volt jóba. Ez a
                            kolozsvári jogász. Mennyi pénzük van ezeknek? hazajött a bálra.</p>
					<p>- Jó volt a szavalat, csak egy kicsit több tűz... Tavaly ezt szavalta
                            Beretvás... Az igen, az kitett magáért, még le is térdepelt, mikor a
                            fehér asszony beszélt...</p>
					<p>Otthagyta, durván és neveletlenül...</p>
					<p>Mintha dolga lenne, lerohant a lépcsőn. A pénztáros jött elébe:</p>
					<p>- Óriási pénz - mondta -, háromszáznegyvenöt korona... Még ennyit soha
                            nem vettek itt be a bálon. Most két hete az Elite Bálon tizenhat pár
                            táncolta a francia négyest. Most legalább kétszáz pár lesz. Nem is
                            tudom, hogy férnek el.</p>
					<p>Akkor a fülébe súgta:</p>
					<p>- A fiúk azt akarják, egy hordó sört vegyek.</p>
					<p>- Miből? A bevételből?</p>
					<p>- Igen - nevetett Keresztes.</p>
					<p>- Soha... Add ide a pénzt... Mint elnök követelem, hogy tessék átadni a
                            pénzt.</p>
					<p>Ott a lépcsőn leszámoltatta, s a pénzt átvette.</p>
					<p>Nem tudott vele mit csinálni. Egész zacskó pénz volt.</p>
					<p>- Átadom az igazgató úrnak.</p>
					<p>A fiúk kedvetlenül és dühösen néztek utána.</p>
					<p>Mikor a nagybátyját sikerült megtalálni, az egy tanártársával
                            beszélgetett, a másik történelemtanárral, Hadfalvyval és annak a
                            csudálatos szép feleségével, és ott volt az a búzaszőke lány.</p>
					<p>- No, itt van Misi - mondta az igazgató, s bemutatta a lánynak. -
                            Hadfalvy Klárika.</p>
					<p>Esetlenül hajlott meg. A szőke lány nagyon együgyű kis ruhában volt.
                            Könnyű színes kelme, jól illett a szőkeségéhez, de olyan volt, mint egy
                            vidéki kislány. S milyen magas és vékony.</p>
					<p>- Tessék ezt elhelyezni valahol - súgta a bátyjának és a markába nyomta a
                            zsák pénzt.</p>
					<p>Az nagyot nézett.</p>
					<p>- Mit csináljak vele?...</p>
					<p>- Misi, menjenek táncolni - mondta Hadfalvyné kacagva.</p>
					<p>Misinek menni kellett a szőkeséggel. A vére elkezdett zuborogni, amint a
                            derekára tette a kezét.</p>
					<p>Soká táncoltak. Valcert. Repültek a deszkákon. Durva, kikopott deszkázása
                            volt a teremnek, telehintve vastagon fédervájsszal. De a valcerhez
                            nagyon kellemetlen talaj volt.</p>
					<p>- Szép bál - mondta a lány, s Misi azt látta, milyen hosszú fehér fogai
                            vannak. Keskeny fogak és hosszúak. Egy picit ki is állanak a felső ajak
                            alatt. Irénkének csodálatos apró gyöngyfogai voltak... De a szőke lány
                            varázsereje a hajában volt. Oly szőke, amilyet még soha nem látott.</p>
					<p>- Hova való? - kérdezte tőle lihegve.</p>
					<p>- Erdélyország - mondta nevetve a lány. - Csíkkarcfalu...</p>
					<p>Milyen furcsa nevek. Hadfalvy, Csíkkarcfalu, Erdélyország.</p>
					<p>Úgy tűnt fel neki, most egy erdélyi havasokból leszállott nimfa hálójába
                            esett. Érezte, hogy halálosan szerelmes... Mily szerencse, hogy
                            Irénkéből éppen kiábrándult.</p>
					<p>A muzsikának vége lett. Karon fogta a lány kezét, s hazavitte.</p>
					<p>Vajon hol van Irén?</p>
					<p>Irén eltűnt, egész este nem látta többet... Csak most látni, milyen sokan
                            vannak...</p>
					<p>- Kezdődik a szupécsárdás, kezdődik a szupécsárdás.</p>
					<p>Misi a lépcsőházban állott a kiforrósodott fiúkkal, nem hallott semmit,
                            nem törődött semmivel. A földig érő nagy tükörbe nézett, s a tömegben
                            meglátta saját alakját. Megütődött: csinos. Fehér csokornyakkendője volt
                            a fekete zsaketthez - ebben az időben ez így dukált, ez jelezte a báli
                            jelenlétet - s ez az arcát, a fehér pille, egészen megvilágosította. Az
                            új ruha karcsúvá tette és elegánssá. Nem akart hízelegni magának, de
                            egész szép fiúnak látta magát. Különben mindenki feketében volt, de
                            frakk alig volt három-négy, azok is zsidó fiúk. Még Kiss Pali sem vett
                            frakkot, mert azt mondta: diákbálon csak a proccok feszítenek
                            frakkban.</p>
					<p>Kavargott előtte a tömeg. Rengetegen voltak. Most, hogy lent s köztük
                            állott, az emberek mintha megsokszorozódtak volna. A bál kipirította az
                            arcokat, a szemek csillogtak. Ez hát az emberiségnek a nagy pillanata,
                            ez az ünnep. Ezért dolgoznak, hogy egyszer-egyszer bálban jelenhessenek
                            meg. Már mindenki bort ivott - ő egy kortyot sem. A legnagyobb rész
                            cigarettázott, azért jött ki a lépcsőházba, mert a teremben nem volt
                            szabad. Élvezte a nyüzsgést, a forrongást.</p>
					<p>- Igazgató úr keres, eredj táncolni.</p>
					<p>Sietve ment be. Már a tánc javában folyt. Odaverekedett, számtalan
                            balanszírozás után, szinte korcsolyázva a fehérre csiszolt deszkákon, a
                            nagybátyja társaságához.</p>
					<p>A szőke lány már messziről nézett rá, most egész fehér volt a haja a nagy
                            fényben. Még képeken sem látott ilyen varázslatos szőkeséget. Nem
                            emberi, túlvilági.</p>
					<p>A cigány csárdást húzott, ropogó vidám csárdást. Percek múlva belibbentek
                            a tömegbe. Misi a cigány elé törtetett, de sok időbe került, míg egész
                            előre tudta dolgozni magát. Mosolygott, erősnek, győzelmesnek, fiatalnak
                            érezte magát. Most nem volt benne a szociális félretaposottság érzése.
                            Csárdást táncolt úgy, mint akárki, és a táncosnője szebb volt, mint
                            akárkié. Figyelte magában a szerelem zúgását.</p>
					<p>S oly lelkesedéssel táncolt, úgy kidolgozta magát, mint egy
                            tornaversenyen. Buta dolog a tánc, gondolta, helyben járás, egy, kettő.
                            De ha mindenki azt teszi, akkor ennek így is kell lenni. Az emberiség
                            tudja, mért teremtette meg a táncot éjfél után.</p>
					<p>Csárdás közben beszélgetni is lehetett. Megkérdezte a lányt, mi a kedvenc
                            színe, mi a kedves illata, milyen virágokat szeret. Milyen a falu, ahol
                            laknak. Elmondta, hogy neki Erdély úgy tűnik fel, mint valami
                            mesevilág... A lány véghetetlenül bájos volt. Furcsa, hát minden lány
                            bájos? vagy neki olyan szerencséje van, hogy csak bájos lányokkal hozza
                            össze az élet?</p>
					<p>Ahogy megnézte a szomszéd táncosokat, egy lányt sem vállalt volna a
                            teremben: neki csak ez az egy tetszett... S milyen jó, hogy a nagybátyja
                            helyesli, maga mutatta be, maga küldött utána, hogy jöjjön már...</p>
					<p>A csárdás egy félóráig tartott egyfolytában. Mikor a cigány megállott, az
                            egész tömeg zúgni kezdett: “Hogy vót”. Ő is rikoltott, s a lány
                            nevetett.</p>
					<p>Már fáradt volt pedig. Nem tréfa az, félóráig merő elszántsággal rakni a
                            lábakat, mint valami őrült. De hogy sikerült a cigányt újra munkába
                            állítani, annál tüzesebben forgatta a lányt. Milyen furcsa, ezek a
                            törékeny teremtések hogy bírják a táncot. A fáradtságnak legkisebb nyoma
                            sincs. Észrevette a nagybátyját, aki egyszer csak mellettük táncolt egy
                            igen szép asszonnyal, meglátta, hogy ő már nem strapálja magát: inkább a
                            nőt ugratja, de maga csak kis lépésekkel tipeg, kényelmesen... Erre ő
                            még jobban beleszédült a táncba, s úgy vágtatott, mint valami szilaj
                            csikó.</p>
					<p>Most volt életének csúcspontján, érezte. Ez nem fog ismétlődni soha.
                            Ezzel felszökött a legmagasabb pontra. Már csak azt várta, hogy egyszer
                            csak elrepülnek, s fent az azúrban folytatják világ végéig a tánc forró
                            rezgését, mint a fény... az is rezeg... vajon hány rezgésszámnak felel
                            meg az ő tánca?... Milyen fényt adna, ha egy távoli égitestről nézné
                            valaki...</p>
					<p>Negyedóra múlva a cigány újra megállott: még szenvedélyesebb újrázás. Már
                            ő oly kimerült kezdett lenni, hogy szólani, lélegzeni nem bírt, de
                            becsület kérdése, az utolsó rúgásig kibírni... Hadd emlegesse meg a lány
                            Székelyországban még harminc, negyven év múlva is ezt a táncot...</p>
					<p>Pont egy óráig tartott az önkívületes vitustánc. Akkor a cigány kidőlt, s
                            a táncoló tömeg szétoszlott. Misi körül sem bírt nézni, olyan szédülést,
                            kimerültséget és ájulást érzett. Csak mikor elszédelgett az ajtó felé,
                            akkor vette tudomásul, hogy alig húsz-harminc pár táncolta végig az
                            egész szupécsárdást.</p>
					<p>Jaj csak kijusson a friss levegőre, jaj csak össze ne roskadjon idebent.
                            Elképzelhetetlen ájult fáradtság volt benne, már a falba kapaszkodott,
                            az oszlopokba, úgy vonszolta magát, csak itt össze ne roggyon, míg
                            emberek látják...</p>
					<p>Sikerült. Mint valami életmentés, olyan volt, hogy ki tudott jutni a
                            szabadabb levegőre. Nekiesett a korlátnak és fújt, mint egy
                            kovácsfújtató... Hideg verejték gyöngyözött a homlokáról, az egész teste
                            átizzadva, egy lucsok. Az új ruhán átszivárgott az izzadtság. Szédült és
                            a szemei lecsukódtak... Most meg kell halni... ennél szebb halál
                            nincs...</p>
					<p>- Éljen Nyilas.</p>
					<p>Erre volt még némi érzéke, hogy ennek örülni tudjon, akkor ráborult a
                            lépcső korlátjára, s percekig nem tudott magáról. Sose hitte, hogy van
                            ájulás a világon, de ez az volt.</p>
					<p>Mikor a szeme lassan felnyílt, csak azt látta, hogy a fiúk nevetnek
                            rajta. - Fáradt vagy?</p>
					<p>- Dehogy... Akár újra kezdeném...</p>
					<p>Pedig a halálos hideg fagyosította a homlokát s a testét... Leülni.
                            Mindegy hova... Ide a lépcsőre... Valaki karon fogta, és egy székhez
                            vezette s leültette.</p>
					<p>- Mit őrülsz - mondta Jákób -, én bizony egyet sem táncoltam.
                            Nevetségesnek tartom, hogy felnőtt emberek összekapaszkodnak, és kiadják
                            a nyelvüket.</p>
					<p>Lenézte érte Jákóbot. Nem irigyelte, hogy frissen és okosan tud állani az
                            őrjöngő tömegben.</p>
					<p>Vagy egy negyedóráig ült ott, fejét a falnak támasztva, s fél
                            önkívületben hagyta, hogy zsibongjon körülötte az élet, mint valami
                            tengermorajlás.</p>
					<p>Valaki poharat hozott, és a szája elé tartotta. Jót ivott. Bor volt.
                            Valami könnyű bor, nem erősebb, mint a limonádé. Jólesett. Most először
                            életében ízlett neki a bor. Szinte felfrissült tőle, és valami melegség
                            gyulladozott a belsejében.</p>
					<p>Már fel is tudott állani. Nem tudta, ki szánta meg. Az arcok még
                            szivárványosak voltak.</p>
					<p>Lassan elindult lefelé a lépcsőn. Kábultság jött rá a bortól, egy új és
                            idegen kábulat. Mintha az élet elvesztette volna a szilárd
                            halmazállapotát, s gázossá lett volna. Mindenki nevet. Mért nevetnek,
                            minek örülnek annyira?...</p>
					<p>Sokáig eszmélt annyira, közben hol itt, hol ott támaszkodott meg, hogy a
                            fiúkkal, akik mintha cirkuszt néznének, egy kis barna ajtón tolódnak
                            befelé, ő is bekerült... Irtózattal ébredt magára. Két tanár ült egy
                            hosszú kocsmaasztal mellett, a kövér természetrajztanár és egy klasszika
                            filológus... Kasznár és Illyés... Kasznár oly veres volt, a feje mint
                            egy érett disznótök, Illyés mint egy fakó aszalvány. Mind a kettő
                            halálos részeg. Ezek már készen vannak. Kasznár disznóságokat mondott,
                            Illyés vad filozofálással mulattatta a diákokat.</p>
					<p>- Mint valami orgia - mondta Misi és kitántorgott.</p>
					<p>Kiss Pali karon fogta.</p>
					<p>- Barátom, bent voltam a hetesben. Míg ti táncoltatok, én a muzsika
                            ritmusára csókoltam a kasszírlányt.</p>
					<p>Megundorodott. Otthagyta. Kirántotta magát.</p>
					<p>Most hova menjen?</p>
					<p>Legjobb volna haza... A csöndes szobájába, ahol kitervezte ezt a
                            dáridót...</p>
					<p>Szédült, és ökröndözött.</p>
					<p>- Én is részeg vagyok. Az egész élet egy nagy részegség...</p>
					<p>Megkapaszkodott a lépcső korlátfájában és tehetetlenül, kimeredt szemmel
                            nézett maga elé...</p>
					<p>- Ezért kell hát élni? Ez az a jó, amit az ember ebben az életben
                            kaphat?</p>
					<p>Egy bál?... S holnap jön a kijózanodás?... A kaccenjammer, ami rajta már
                            ki is ütött... Tanulás, okosság, munka és becsület: ez mind felolvad egy
                            csúnya, fertelmes báli hangulatban... A bál elmossa az életet?... Ó,
                            nyomorult élet...</p>
					<milestone n="9" unit="endSubChapter"/>
				</div>
				<div type="chapter">
					<head>MÁSODIK FEJEZET</head>
					<p>feltűnik a diákélet szörnyűséges
                            végkapuja, a sárkányok és veszedelmek tajtékzó örvénye, mely már
                            közvetlen a nagy Életbe torkollik. A matúra.</p>
					<milestone n="1" unit="startSubChapter"/>
					<p rend="head">1</p>
					<p>Abban az időben volt egy égig érő hegy a gimnazisták életében, amelyet
                            olyan rettegéssel nézett minden diák, mint a mesebeli hős a hétfejű
                            sárkányokkal megrakott csodakapukat.</p>
					<p>A matúra volt ez, a nyolcadik osztály végén az
                            “érettségi”.</p>
					<p>Különös egy vizsga volt ez a múlt század végén, a legendák vették körül
                            és rettegések. Mikor a diák nyolc éven át szorgalmasan lerakta az
                            osztályvizsgákat, akkor a végire iktattak még egyet, amelynek az lett
                            volna a célja, hogy egyszerre mind a nyolc osztály anyagából
                            megfeleltesse a fiatal növendékeket. Összefoglaló vizsga. Ezen a
                            vizsgán a negyedik osztály anyagát éppúgy joga volt kérdezni a
                            vizsgáztató bizottságnak, mint a hetedik osztályból a soha meg nem
                            tanult gömbháromszögtant. Ez a széles határ volt az, ami megijesztette a
                            diákokat, mert kinek van olyan feje, hogy nyolc év minden tananyagára
                            emlékezzen.</p>
					<p>A vizsgának a váratlan kérdés volt a fő félelme. A “tézis”, amire nem
                            lehetett elkészülni, mert zárt borítékban küldte le a központból a
                            tankerületi főigazgató, s maga a tanár is nemegyszer zavarba jött, hogy
                            mit is kezdjen a váratlanul elébe kerülő kérdéssel, amely esetleg olyan
                            volt, hogy az ő tanításában elő sem fordult.</p>
					<p>A legnagyobb baj az volt, s tanárt is, tanítványt is az ijesztette
                            legjobban, hogy az igazgató folyton azt mondta, hogy az érettségi célja
                            az önálló gondolkodás bizonyítása... Mi lehet az az önálló
                            gondolkodás?... Nyolc éven át sose kellett önállóan gondolkozni. Vagy
                            melyik tanár szállott vitába valami kérdés felett a diákkal? Ha volt
                            egy-egy diák, aki vitázni mert, az csak két okból tehette: az egyik az,
                            ha olyan gazdag s elbizakodott volt, hogy nem imponált neki a tanár, s
                            feleselt, ha a tanár valamit nem fogadott el tőle: a késést, vagy a
                            mulasztást, vagy a nemkészülést...</p>
					<p>A másik eset az volt, hogy minden iskolában volt egy-egy tanár, aki
                            tudatlan volt, s emiatt fegyelmet nem bírt tartani. Az ilyen tanárral
                            szemben az osztálynak két eleme mindig önálló gondolkozású volt. A
                            leggyengébbek, akik sose szerettek tanulni életükben, ezek kiröhögték,
                            lehurrogták és szemtől szembe kicsúfolták az ilyen tanárt. A másik elem,
                            az az egy-egy fiú, aki valóban tudott, s mindent jobban tudott, mint az
                            ilyen tanár, s aki előtt a tanár takarodót fújt.</p>
					<p>De hol volt az önálló gondolkodásmódra nevelés ebben az időben?</p>
					<p>Állítólag Nagy Frigyes azért csinálta az érettségi vizsgát, mert az
                            egyetemeire oly tudatlan elem jelentkezett némely iskolából, hogy nem
                            lehetett felvenni. Lehet, hogy ő még csak egy intelligencia-vizsgára
                            gondolt, hogy azon meg lehessen ítélni, hogy a fiatalemberben van-e
                            annyi önálló gondolkodásra való képesség, hogy az egyetemi tanítást
                            megértse. De hamarosan rendszervizsga lett a matúra.</p>
					<p>De hát a diákok sem azért féltek ettől a vizsgától, mintha rájuk nézve
                            emberfölötti lett volna. Azért féltek, mert szokatlan körülmények között
                            folytatták le. Nem a tudnivaló volt emberfölötti, hanem az eszközök, a
                            segédeszközök megszervezése volt megnehezítve.</p>
					<p>Mert hogy is felelt, és hogy is vizsgázott a nyolc év alatt a diák?... Az
                            csak mese volt, az a rettentő magolás és az a szörnyű anyaghalmozás a
                            memóriában.</p>
					<p>Na, és ami az önállóságot illeti - ha magyar diákra, magyar észjárás
                            szerint értjük az önállóságot, és nem arra gondolunk, hogy a diák a
                            feladott problémát hogy oldja meg önállóan - hanem arra, hogy milyen
                            önállóságot tanúsít abban, hogy vágja ki magát a felelet alól - akkor
                            sebaj.</p>
					<p>A magyar diák az ilyen fajtájú önállóságból hamar levizsgázott. S a nyolc
                            év alatt elég gyakorlatot szerzett az önállóságra... Talán a
                            poroszoknál szükség volt egy olyan vizsgára, ahol a diáknak az önálló
                            lélekjelenlétről kell vizsgáznia. A magyar diáknál ez nevetséges
                            kételkedés lett volna. Hiszen minden órán kötéltáncot járt a magyar
                            diák. Ha felszólították, két kezét kinyújtotta, s úgy kezdett azonnal
                            lebegni a felelés kifeszített kötelén. Két egyensúlyozó eszköz volt a
                            két kezében: egyikben a “puska”, a másikban a “súgás”. Ezzel a két
                            szerszámmal nyolc év alatt mindig megúszta a felelést.</p>
					<p>De az érettségi?... Ez szörnyű... Öten vannak egy teremben... Ki fog
                            súgni?...</p>
					<p>És az írásbeli... Minden két padban ül egy diák... Zárt borítékból a
                            helyszínen veszi ki az elnök a feladat címét... Lehet, hogy lesz, aki
                            meg tudja oldani: de hogy tudja sokszorosítani s odacsempészni a
                            többieknek?...</p>
					<p>Még a szóbelinél nem annyira félelmes, mert ha a borítékból az a tétel
                            jön ki, hogy: “Nagy Lajos kisebb hadjáratai.” Arra csak rá lehet vágni,
                            hogy:</p>
					<p>- Nagy Lajos kisebb hadjárataihoz nagyon hasonlítottak Mátyás király cseh
                            hadjáratai... - s Mátyás királyról minden diák tudott valahogy.</p>
					<p>De az írásbeli, az írásbeli... Itt kell csak önállóság és ötlet és
                            elszántság; itt kell kiparírozni a veszedelmet.</p>
					<p>A magyar diák az életre készült, erre a szép magyar életre, ahol mindenki
                            csak a sima és egyenes utat szerette mindig. A protekcióval elérhető, a
                            szamárlétrán megjárható, a rokonság árnyas alléjával elegánssá tett
                            utakat.</p>
					<p>Tehát a diákságnak is arra irányult minden gondja a tíz hónapon
                            keresztül, hogy hogyan lehetne az akadályokat elhárítani az útból a
                            matúrán... Magyarán, hogy lehetne ellopni a tételeket, vagy ha az nem
                            megy, hogy lehetne a vizsgateremből való kicsempészést s
                            visszacsempészést megcsinálni. A technika vívmányaival egyre
                            tökéletesebbé vált az érettségi tételek megszerzésének módja is.</p>
					<p>Ha tehát hegymászáshoz hasonlítjuk a matúrát, vidám turistáskodás lett
                            az. Hegymászó cipő, szöges bot, lánc a derékon és puska a kalap belső
                            bőrövében, valamint spárgából készült lift a kikérdezési fülkében,
                            amelyen lemegy a kérdés a tavalyi diákokból akadt önkéntes akadémiához,
                            és visszajön a megoldás a drukkoló ördögfiókákhoz...</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Április végén, egy szép tavaszi napon, osztályvizsga előtt pár nappal,
                            azzal rontott be magáról megfeledkezve Fussbaum Náci, hogy:</p>
					<p>- Megvan a kormánybiztos, megvan a kormánybiztos.</p>
					<p>Egy újságlapot emelt ki a zsebéből, s fennen lobogtatta.</p>
					<p>Pillanat alatt csend lett.</p>
					<p>Fussbaum Náci maga elé tartotta a lapot, szétterítette s rövidlátó
                            szemével belehajolva, kis ujjait elegánsan szétnyitva a papír felett,
                            elolvasta:</p>
					<p>- Veress György teológiai tanár Sárospatakról.</p>
					<p>Kis csönd után Pétery Pista elkiáltotta magát:</p>
					<p>- Kinek van ismerőse Patakon?</p>
					<p>Ebben a pillanatban lépett be az osztályba Misi.</p>
					<p>- Nyilas, Nyilas! - kiáltottak többen.</p>
					<p>- Nyilas, maga Patakról jött - mondta Pétery -, ki az a Veress
                            György?</p>
					<p>- Veress György? - mondta Nyilas és sovány arcán fakó pirosság jelent
                            meg, vastag, hegyes szemöldökét összehúzta. - Veress Gyuri, a
                            gőzmalomtulajdonos, azelőtt alföldi betyár volt, azt mondják.</p>
					<p>- No, jól nézünk ki - harsányan Pétery -, jó kis érettségi biztos lesz
                            egy alföldi betyár, ezt kifogtuk.</p>
					<p>Fussbaum Náci megfogta a Nyilas gomblyukát:</p>
					<p>- Kérem, Nyilas, ez teológiai tanár; ez a Veress György lesz a mi
                            érettségi kormánybiztosunk. Nem emlékszik egy ilyen nevű
                            professzorra?</p>
					<p>- Nem.</p>
					<p>- Hírét se hallotta?</p>
					<p>Nyilas ellenségesen nézett Nácira, mert ebben már némi gúny volt, és a
                            gúnyt nem tűrte.</p>
					<p>- Ott olyan sok tanár van, Sárospatakon - mondta az osztály felé
                            gesztikulálva Fussbaum Náci -, azt nem lehet mind megismerni.</p>
					<p>- Mi közöm volt nekem az akadémiai tanárokhoz? - mondta Nyilas, és leült
                            a helyére. Kinyitotta a könyveit, s belefeküdt, mert még bele se nézett
                            a mai leckébe. Sebtiben tájékozódni akart a lecke felől.</p>
					<p>- Ismerőst kell szerezni Patakon - mondta Pétery. - Meg kell kérdezni
                            valakit, írja le nekünk ennek a Veress Györgynek a jellemrajzát.</p>
					<p>Gondos Márk a hátsó padban most felugrott és ahogy szokott, kétméteres
                            léptekkel előre rohant.</p>
					<p>- Nekem van egy barátom Debrecenben, az pataki diák volt. Akkor
                            ismerkedtem meg vele, mikor a püspöknél kellett járnom. Annak én
                            expresszlevelet írok, az meg fogja adni a szükséges
                            felvilágosításokat.</p>
					<p>- Éljen Gondos Márk, aki már októberben olyan előrelátó volt, hogy pataki
                            ismerőst szerzett.</p>
					<p>Fussbaum Nácinak is eszébe jutott, hogy a bátyja, a “Leókám, az isten
                            áldja meg”, szintén debreceni jogász, az is megszerzi a szükséges
                            adatokat és felvilágosításokat. Debrecenben sok pataki diák van, azok
                            biztosan ismerik Veress Györgyöt, a teológiai tanárt.</p>
					<p>Amint látni, az osztály a legjobb csapáson indult el. Mert tény, hogyha
                            az ember meg akarja állani a helyét a matúrán, legelőször is a
                            kormánybiztos jellemével kell hogy tisztába jöjjön.</p>
					<p>Kiss Pali ugrott fel:</p>
					<p>- Gyerekek, én holnapra mindent megtudok. Majd megmondja nekem Sárkány
                            Gizike.</p>
					<p>Nagy kacagás tört ki.</p>
					<p>A leánynévre nevettek. Legtöbben nem is ismerték ezt a nevet, de az
                            nagyon csiklandozó volt, hogy már leánynevek kerülnek bele az érettségi
                            harcokba.</p>
					<p>- Most volt Patakon egy rokonánál, valószínű, hogy Veress György tanár
                            urat is ismerte, mert az ő rokona is valami tanár vagy csendőr vagy
                            sintér vagy valami efféle nyúzó.</p>
					<p>Nagyon nevetett mindenki, s ő is, mert ő remekül tudott nevetni, ha
                            vicces dolgot mondott, de nem mint aki elrontja a viccet a nevetéssel,
                            hanem ellenkezőleg, ő maga vitte bele a jóízű kacagásba az
                            embereket.</p>
					<p>Jött a tanár, elhallgattak, s ki-ki a helyére ült.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>A tanár, aki bejött, az a tanár volt, akit szívből utáltak: Józsiás.</p>
					<p>Úgy kerültek össze éppen az érettségi előtt, hogy a latintanárt operálni
                            kellett, s ő mint helyettesítő vette át az osztályt.</p>
					<p>Ezzel a nyolc év minden ellenszenve kitört az osztályból. Már ahogy
                            belépett, nyugtalanná lett mindenki. Ahogy a katedrán megállott, s
                            keménykalapját letette maga elé az osztálykönyvre, s ott maradt állva,
                            szúrós szemekkel s másodpercekig nézett rájuk, míg el nem csillapodott a
                            tízperc után a nyüzsgés és a nyugtalanság, minden fiúban végigborsózott
                            az ellenséges érzés.</p>
					<p>Sovány ember volt, már ezt sem szerették. Az iskolás diákok olyanok, mint
                            Caesar, aki azt mondta, hogy:</p>
					<p>Tedd, hogy kövérek végyenek körül</p>
					<p> És sík fejek s kik éjjel alszanak...</p>
					<p>Józsiás éjjel nem aludt. Fél éjszakákat végigkóborolt a városban és
                            minden kocsmába, minden helyre benyitott, ahol diákok meg szoktak
                            fordulni.</p>
					<p>Valamelyik éjszaka az új kávéház különtermébe vagy szobájába kukkant be,
                            s a diákok, akik ott a jövő jogászkodásra készültek, és az akkori
                            miniszter tanácsa szerint a testgyakorlás egyik nemében gyakorolták
                            magukat, a biliárdozásban, csak az utolsó pillanatban tudtak elbújni a
                            függönnyel ellátott kis szobában, otthagyták a biliárdasztalt, és a
                            golyó még mozgott az asztalon.</p>
					<p>- Á, á - kiáltott Spicli - senki? Ez nagyon örvendetes. Senki. Senki?...
                            Önműködő biliárdgolyók? Ez érdekes!</p>
					<p>A fiúkból kitört a kacagás, és kiugráltak a kis szoba ablakán.</p>
					<p>Most is úgy állott ott, hogy mindenki érezte, hogy megint kezdődik a
                            vegzálás. Ki tudja, hogy mi van a noteszében bejegyezve. Hogy kit fog
                            most megtámadni, s milyen szörnyű dolgokkal fog mindjárt előállni.</p>
					<p>De a tanár nem szólott egy szót sem, csak várta, hogy csend legyen.</p>
					<p>Most a cvikkerje fekete zsinórját feltette a fülére, s még szúrósabban
                            nézett. Előrehajlott, s szinte belenézett a fiúk veséjébe.</p>
					<p>Kínosan sokáig tartott a csönd, akkor valaki felvihogott.</p>
					<p>A tanár felhorkant. Volt egy furcsa torokköszörüléshez hasonló
                            horkantása, amit különösen nem szerettek.</p>
					<p>- Ná... - mondta - ná... Tessék megmagyarázni a röhögés okát.</p>
					<p>Az osztály nyolcadikos önérzettel sértésnek vette, hogy az osztályvizsga
                            előtt még mindig ilyen fölényesen, és semmibevevően beszél velük a
                            tanár.</p>
					<p>Megmozdultak, és valamennyien türelmetlenek lettek.</p>
					<p>- Senki? Senkiben sincs annyi bátorság, hogy megmondja, hogy mit
                            röhögnek?</p>
					<p>Erre Kiss Pali felállott.</p>
					<p>- Nem, tanár úr kérem, mi halálos komolyan hallgatunk - mondta, s meg
                            tudta tenni, hogy míg a körülötte levők nevetésre ingerelve vártak, ő
                            rendíthetetlen komoly arccal, s nagyon mereven nézett a tanár szeme
                            közé.</p>
					<p>- Hogy hallgatnak, kérem? hogy hallgatnak? - mondta Józsiás, és a
                            cvikkerje zsinórját újra a fülére tette.</p>
					<p>- Halálos komolyan, tanár úr.</p>
					<p>- Én nem kívánom, hogy maguk belehaljanak a hallgatásba, csak azt, hogy
                            ne röhögjenek olyan hangosan.</p>
					<p>- A tanár úr kívánsága parancs - mondta Kiss Pali, s leült.</p>
					<p>A tanár paffá lett.</p>
					<p>- Milyen hangot merészel maga velem szemben alkalmazni, kérem? Micsoda
                            ez? Gúny ez, kérem? - s egyre indulatosabb lett. - Nagyon ideje már,
                            hogy ez az osztály eltávozzon az iskolából. Ez a legrosszabb osztály,
                            kérem.</p>
					<p>Kiss Pali felállott.</p>
					<p>- Nem akarok semmit sem hallani - kiabált a tanár magából kikelve, s
                            lelépett a katedra elé. - Maguk tiszteletlenek, kérem. Ezt csak el kell
                            ismerni, hogy nekem jogom volt azt kérdezni, hogy mit nevetnek, s arra
                            nem az a válasz, hogy “halálos komolyan” hallgatunk, tanár úr. Hol
                            hallgatnak halálos komolyan? Itt legalábbis halálos röhögéssel fogadtak
                            engem. Mit nevetnek, kérem... Ne nevessenek!... Szép dolog... Tessék itt
                            fegyelmet tartani. Maguk nagyon el vannak bizakodva. Nem tudom mivel. A
                            tudományukkal semmi esetre sem. Annyit sem tudnak a latinból, hogy
                            helyesen olvasni tudnának. Mit akar mondani, kérem?</p>
					<p>- A hiányzókat nem tetszett beírni, tanár úr.</p>
					<p>A tanár elhallgatott. Visszament a katedrára, felnyitotta az
                            osztálykönyvet.</p>
					<p>- Ki hiányzik?</p>
					<p>- A nagy torony hiányzik, tanár úr.</p>
					<p>- Mi? Mi? Kérem?</p>
					<p>- A nagy torony.</p>
					<p>A tanár elvörösödött, s magából kikelve ordítani kezdett. Az osztály
                            lehajtotta a fejét, és pukkadozva nevetett.</p>
					<p>- Mi az a nagy torony? Mit jelent az a nagy torony?</p>
					<p>- Torony András, ő a legnagyobb köztünk.</p>
					<p>A tanár elképedve hallgatott.</p>
					<p>- Viccel, viccel?</p>
					<p>- Nem, tanár úr kérem, ő a legnagyobb, és Toronynak hívják, arról sem
                            tehetek.</p>
					<p>- Üljön le... - s befulladt a torka. Valami rettenetest akart mondani, de
                            véletlenül eszébe jutott, hogy a Kiss Pali apja berettyóújfalusi és
                            árpádi Kiss Gedeon. Földbirtokos és a gimnázium felügyelőbizottságának
                            tagja, s hirtelen legyintett.</p>
					<p>Zsebkendőjével megtörölte homlokát, s szólt:</p>
					<p>- Üljön le, maga, maga heccmajszter... Majd meglátjuk a Fertőt...</p>
					<p>Kiszólította felelésre Perecest Cicero szövegét elemezni. Senki sem
                            figyelt. Kiss Pali egész fesztelenül beszélgetett a mellette ülő
                            Langscheinnal.</p>
					<p>- Te, Spicli kapott egy bárányt Bluméktól. Erre a bárányra nekem nagyon
                            fáj a fogam. Valami heccet kell vele csinálni. Oda van kikötve a háza
                            előtt az utcán, az akácfához. Nincs az udvarban egy szál fű sem, hát ott
                            legelteti. Mit kellene vele csinálni?</p>
					<p>- El kell lopni, és újra megajándékozni vele.</p>
					<p>- Nem lehet, mert megismeri. Tarka bárány s olyan furcsa, hogy könnyű
                            megismerni. Hanem ellopni, az jó... Az érettségi bankettre kellene
                            ellopni és megetetni vele... Ez jó lenne... Jó vicc...</p>
					<p>Langschein visszafordult a padban. A háta mögött ült Sarku, és mindjárt
                            elmondta neki. Sarkunak nagyon tetszett a dolog, s szintén hátrafordult,
                            s továbbadta. Így az egész osztály hamarosan ezen mulatott, az utolsó
                            padban Gondos Márk egyedül ült, s mikor a tanár háttal volt, áthívta a
                            másik padsor utolsó székéből Gyurkót, s elmondta neki. Gyurkó
                            nagyszerűnek találta, visszaevezett a maga helyére, s elsuttogta a
                            dolgot. Az előttük ülő csakhamar továbbadta, s mire az órának vége
                            lett, az egész osztály csak a Spicli bárányáról beszélt. Már azt is
                            megállapították, hogy milyen ételeket kell készíttetni a bárányból.</p>
					<p>Így folyt le a latinóra. Közben a sintaxis és a többi rejtett nyelvtani
                            képlet dolgáról folyt véghetetlen megvitatás.</p>
					<p>Ez az osztály valóban megérett a matúrára.</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Már a délutáni órán friss információt kaptak a kormánybiztosról.</p>
					<p>Nyilas hozta, igaz, csak annyit, hogy otthon az ebédnél a bátyja, az
                            igazgató, azt mondta, hogy a kormánybiztos nagyon derék ember,
                            filozófus, és már több cikke jelent meg a gyakorlati pszichológiáról a
                            budapesti folyóiratokban.</p>
					<p>- Brávó - mondta Pétery Pista -, ha filozófus, akkor brávó, mert akkor
                            annyit se ért a matematikához, mint a hajdú a harangöntéshez.</p>
					<p>Steiner előretolakodott:</p>
					<p>- Én azt tanácsolom, a klasszikus nyelvekre és esetleg a magyar
                            irodalomra kell készülni.</p>
					<p>- Még mit mondott az igazgató úr? - kérdezte Pétery. - Magas ember?
                            alacsony ember? fekete ember? vagy szőke, ez a Veres Gyuri?</p>
					<p>Misi gondolkodott. Neki ilyen kérdés sohase jutott volna eszébe. Nem
                            mindegy az, hogy valakinek hosszú lába van, vagy rövid...</p>
					<p>- Azt kell megtudni - harsogott Pétery -, hogy egyszerű ember-e, vagy
                            nagyképű? hogy heves-e, vagy szelíd? Úgy látszik, hogy filozófus ember
                            létére van reális érzéke, ha kiküldeti magát vizsgabiztosnak, ezért
                            szépen fizetnek ám.</p>
					<p>Jákób hirtelen nevetni kezdett, s rossz fogai mögül, ahogy szokott,
                            gúnyos szókat eregetett:</p>
					<p>- A filozófusoknak valóban van némi érzékük a pénz iránt.</p>
					<p>- Hogyne, minden filozófus gazdag ember, Kant óta.</p>
					<p>- Nem, minden filozófus kutya szegény - Diogenes óta -, azért van érzéke
                            a pénz iránt...</p>
					<p>Nyilas Misi hallgatott.</p>
					<p>- Ha filozófus, akkor szent ember - mondta csendesen Pimpinek.</p>
					<p>Pimpi ugyanolyan csöndesen:</p>
					<p>- Minden szentnek maga felé hajlik a keze.</p>
					<p>Ezen kicsit nevettek.</p>
					<p>- Hátha idealizmusból vállalja a kormánybiztosságot. Hallottad délelőtt,
                            hogy a Józsiás tanár bárányát el akarják lopni?... Igaz, hogy durva
                            volt, de így nem lehet tanítani... A tanár is ember... Neki is vannak
                            idegei...</p>
					<p>- Pimpi - kiáltott hátulról valaki -, jöjjön csak... </p>
					<p>Pimpi szolgálatkészen felállott és odament.</p>
					<p>- Mondja... - s halkan folytatta Steiner - mit mond az elnök?</p>
					<p>- Hogy nem szabad Józsiás bárányát ellopni...</p>
					<p>Kiss Pali odalépett hozzájuk.</p>
					<p>- Nem szabad?... Tudjátok, mi nem szabad? Nem szabad Nyilast beavatni a
                            dolgokba... olyan kutya erénycsősz, rettenetes... Itt most nagyon komoly
                            dolgok lesznek az érettségi körül, vigyázni kell, ne mondjatok el semmit
                            ennek, mert ez erkölcsi felháborodásában mindent megakadályoz.</p>
					<p>- Ez nagyon helyes - mondta Fussbaum, aki mindenesetre disznóelőnynek
                            tekintette, hogy Nyilas hetenként háromszor felügyelet nélkül össze van
                            zárva Irénnel. Ezért egyszer megfizet - gondolta, s eltávozott, mert
                            most a kálvinisták vallásórája következett.</p>
					<p>Soká beszélgettek, mert Csapodi természetesen mindig későn jön be, s
                            megállapodtak, hogyha valami történik, soha senki egy árva szót el ne
                            áruljon Nyilasnak.</p>
					<p>Pedig most komoly dolog következik: akármiképpen, de az érettségi
                            tételeket meg fogják szerezni. Még áldozatoktól sem szabad
                            visszarettenni. Ha másképp nem megy. Még nem tudták, mit fognak
                            csinálni, de most már nem is törődik senki a tanulással, hiszen az
                            osztályvizsga néhány nap múlva meglesz, addig már csak a javítók
                            felelnek, nem érdemes bele se nézni könyvbe, tehát azon kell dolgozni,
                            hogy mit kell csinálni az érettségi érdekében. Nyilas a valláskönyvet
                            forgatta. Végignézte az egész évi anyagot. Nem tanult egész évben ő sem,
                            mert Csapodinak nem kell tanulni, de most érdekelte a tananyag, és
                            végigment az egész évi tankönyvön.</p>
					<p>Egy hét alatt az egész évi anyagot el lehetne végezni. Meg lehetne enni
                            és kihányni.</p>
					<p>Észre se vette már, hogy mint elnök egészen kiesett a Segélyegylettel a
                            köztudatból. Az egész egyletesdi úgy tűnt fel, mint egy farsangi álom.
                            Most már megmozdíthatatlanok voltak a diákok, sehogy se fért bele az
                            iskolai munkaprogramba a játék a társulattal. Misi néha eltűnődött
                            rajta, hogy is történt a télen az a nagy s az egész várost felforgató
                            izgalom; neki maradt valami haszna a dologból, külön szobája az
                            iskolában.</p>
					<p>Már a bizottsági üléseket is egyre ritkábban tartották, s egyre rövidebb
                            programmal. Mióta a pénzbevételt elköltötték, már új pénzre számítani
                            nem lehetett s az egész tevékenység abból állott, hogy ő, tetszése
                            szerint, írószersegélyt adott minden osztályban azoknak, akik
                            jelentkeztek. Érezte azért, hogy ha benne elég tűz gyulladna ki,
                            bármikor fel lehetne újítani valamit - de minek? A bál kedvét szegte.
                            Azóta nagyon lehanyatlott minden lelkesedése, kiábrándult a tanárokból,
                            a diákokból s legjobban saját magának elnöki szerepéből. Fázott, ha arra
                            gondolt, hogy gyűlést tartani, tervet kidolgozni, s beszédet mondani.
                            Már akkor inkább csak saját magának forr és gondolkozik. Költői
                            titkainak áldozza perceit, a Sertorius egyre nagyobb hullámokat ver
                            benne, s kimondhatatlan gyönyörűségeket szerez. Mi tudja megadni ezt a
                            lángolást, amit a római hős nyújt neki? A költői teremtés ugyanolyan
                            izgalmat tud adni a költőnek, mint az élet legnagyobb eseményei a
                            normális embernek. Csak a közönséges ember véletlenül, váratlanul
                            sodródik bele egy-egy sorsdöntő eseménybe: a költő maga gondolja ki és
                            építi fel az ilyen tragikus összeütközéseket...</p>
					<p>Még csak nem is azzal, hogy azt mondja: itt most összehozom őket s egy
                            nagy összecsapást csinálok velük, hanem azzal, hogy átadja magát az
                            érzelmeknek, s a valóságnak megfelelően folynak le benne a konfliktusok,
                            ugyanolyan erővel és intenzitással, mint maguknak az élőknek a
                            lelkében.</p>
					<p>Annál szórakozottabb s álmosabb volt, mert már csak kérődzésében élte
                            újra a színháznál heverő darabjának nagy emlékeit. Fáradhatatlan volt,
                            hogy újra s újra átadja magát az ábrándoknak, a darab sikerének
                            elálmodására. Látta, ahogy a pályabírálók kézbe veszik a kis könyvet,
                            látta a saját betűit, érezte az olvasó lelkesedését és örömét, s hogy
                            nem győzik kivárni, hogy megtudják, ki lehet ennek a remekműnek a
                            szerzője, s a borítékot a fény felé tartják, hogy a nevet lopva
                            elolvassák benne... Aztán pénzt érzett, sok pénzt, nagy nehéz ezreseket
                            a markában, súlyos pénztömegek áramlottak feléje, s ő egykettőre
                            szétosztotta: kifizette a bátyja adósságait, az apja váltóit,
                            mindenkinek minden terhét levette és megszüntette, s azon gondolkodott,
                            hogy ha az édesapja csak egyszer el tudna jutni az adósságmentes
                            állapothoz, istenem, milyen boldogan és szépen élne az egész család, az
                            édesanyjának is könnyű volna az élete, cselédet fogadna, és a
                            gyerekeknek nem maga varrná a ruhát, készen venne, s fáradt és fehér
                            arca kisimulna és színes lenne... Mindenkit el tud képzelni boldognak és
                            megelégedettnek, s ennek egyetlen előfeltétele van, az, hogy pénz
                            kerüljön a kezükbe... Lassan a pénz lett okává minden bánatnak és
                            betegségnek, tehát neki pénzt kell szereznie, pénzt a föld alól is...
                            “Mit bánom én, hol veszed, nekem kell” - hallotta az édesanyja hangját,
                            mikor az apjának mondta...</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>A Fertő-kamarában voltak a diákgyűlések. Nekik volt a legfőbb érdekük,
                            hogy az érettségi valamiképp helyesen intéződjék el.</p>
					<p>Most a veszély közeledtével még Pétery is megjelent köztük.</p>
					<p>Ott ültek, és cigarettáztak, és vég nélkül beszélgettek az
                            érettségiről.</p>
					<p>Hogy melyik iskolában hogy szerezték meg az érettségi tételeket. Mert ez
                            volt a kérdés.</p>
					<p>A tételeket a tankerületi főigazgatóságon állapítják meg. De voltak
                            vélemények, hogy nem is ott, hanem a minisztériumban. A miniszter aztán
                            leküldi a főigazgatóhoz, az pedig elküldi a püspökhöz. A püspök küldi a
                            gimnázium igazgatójához.</p>
					<p>Hol lehet tehát megfogni a tételeket? A minisztérium nagyon messze van.
                            Nagyon magasan van. Oda nem juthat el az alföldi diákok keze. De már
                            Debrecen közelebb van. Ott körül lehet nézni. Vagy a főigazgató írnoka
                            vagy a püspök valamelyik teológusa. Mindig szokott lenni egy-egy jó
                            lélek, aki megszánja a szegény esengő diákságot, és isten nevében segít
                            rajtuk.</p>
					<p>Fő, hogy addig kell megszerezni, míg nincs borítékba téve.</p>
					<p>Na most aztán jönnek a barátok. Ki van, aki Debrecenbe került jogásznak
                            vagy teológusnak, vagy valaminek. Ilyen van elég. Mert innen
                            Porfészekből csak igen Debrecen felé mennek a fiúk.</p>
					<p>De nem mindenki alkalmas ám efféle barátságra.</p>
					<p>Tavaly is felfüggesztették a debreceniek érettségijét, az pedig még
                            rosszabb, mert akkor vadonatúj tételeket adnak, s még nehezebbeket.</p>
					<p>Órákat töltöttek naponta ilyen megbeszélésekkel. Volt, aki azt mondta,
                            hogy jobb volna, ha azalatt tanulnának, de azok nem értenek a
                            dologhoz.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6</p>
					<p>Pétery Pista fütyörészve ment el a Fertő-kamarából. Őneki nemigen fáj a
                            feje az egész miatt, mert legrosszabb esetben megcsinálja a feladatot a
                            maga erejéből.</p>
					<p>Mikor a piacra ért, találkozott Kiss Palival.</p>
					<p>- Szervusz.</p>
					<p>- Szervusz.</p>
					<p>Kezet fogtak.</p>
					<p>- Hol voltál?</p>
					<p>- A Fertőben.</p>
					<p>Kiss Pali túlzottan ijedt képet vágott. Örökké nevető arcát hosszúra
                            vonta, szemöldökét felhúzta.</p>
					<p>- És?</p>
					<p>- Nem lesz könnyű dolog - lóbálta lovaglópálcáját Pétery.</p>
					<p>- Miért?</p>
					<p>- Sok pénzbe fog kerülni.</p>
					<p>- Hogy-hogy sok pénzbe?</p>
					<p>- Levelezés.</p>
					<p>- Az még nem sok pénz. A postabélyeg nem olyan nagy összeg.</p>
					<p>- De ha senkinek sincs.</p>
					<p>- Hát össze fogjuk adni.</p>
					<p>- Adjuk össze.</p>
					<p>- Holnap csinálunk egy pénztári alapot. De kit lehet vele megbízni?</p>
					<p>- Nem tudom: ha a Fertőnek adjuk, azok elisszák.</p>
					<p>Kiss Pali nevetett.</p>
					<p>- Én pedig nem tudok levelezni.</p>
					<p>- Én se vállalom.</p>
					<p>- Akkor mit csináljunk?</p>
					<p>- Nem tudom.</p>
					<p>Szótalanul mentek tovább.</p>
					<p>- Beszéltél már Sárkány Gizivel?</p>
					<p>- Nem.</p>
					<p>- Na gyere, menjünk el hozzájuk.</p>
					<p>- Gyerünk.</p>
					<p>Sárkány Gizi a Sárkány patikus lánya volt. Bementek az alsó patikába, de
                            nem a patikába, hanem az udvaron át a lakásba.</p>
					<p>A háznak nagy üveges tornáca volt. Még kint voltak a kertben, mert egyre
                            hosszabbak ezek a szép tavaszi esték, és az egész család a virágágyak
                            közt volt. Így tavasszal olyan szépek itt a virágágyak, mint akárhol a
                            világon, az ember nem is gondolná, hogy nyárra milyen szomorúak lesznek
                            ezek a virágos kertek, ha jön a “kunsági eső”, a por, s belepi az egész
                            világot, a növények kisülnek, s a virágok minden locsolás mellett is
                            lankadtan hajtják le a fejüket.</p>
					<p>- Kezét csókolom, Irma néni - köszönt Kiss Pali a patikusnénak.</p>
					<p>- Á, jó estét, Palikám, jó estét, kedves. Gyere csak, Gizike, maguk mit
                            akarnak, hogy ilyen deputációval jönnek, csak nem a majálison törik a
                            fejüket.</p>
					<p>- Szép kis majálist rendez nekünk most a magas kormány, Irma néni.</p>
					<p>- Ugyan mit?</p>
					<p>- Nincs is értesülve, Irma néni, hogy matúra fenyeget bennünket?</p>
					<p>- Ja, igaz. Hát van most elég tanulnivaló.</p>
					<p>- Vanni van - nevetett Pali -, de hát kezit csókolom, lenni nincs. Mert
                            ha az ember tanul, azzal csak fölöslegesen eltölti az időt, s különben
                            is, ha ennyi ideig nem tanult, most erőltesse meg magát? Nem igaz?</p>
					<p>Nevetett a néni, aki még nem is volt olyan öreg, s kíváncsian nézte a
                            fiúkat, akik még mikor legutóbb vizitelt a mamájuknál, édes kis babák
                            voltak, s már a matúra előtt állanak. Jaj, Istenem, hogy telik az
                            idő.</p>
					<p>Leültek a veranda előtt a kerek asztalhoz, amelyen mindig ott volt a
                            csíkos abrosz, hogyha vendég jön, teríteni lehessen.</p>
					<p>- Mit esznek, mit isznak? Tejet, kávét, csokoládét, limonádét?</p>
					<p>A fiúk nevettek.</p>
					<p>- Kezit csókolom, limonádét, de csak, ha nem a Tivi bácsi saját
                            találmányú, patentírozott citronykockáiból készül.</p>
					<p>- Maga huncut, majd megmondom a Tivi bácsinak.</p>
					<p>Mikor a néni bement, nehézkesen és kövéren, Kiss Pali mindjárt
                            felhasználta a bizalmas helyzetet és Gizikéhez fordult:</p>
					<p>- Pardon, Gizike, hogy az édesmama kiment, szabad magának kitárni a
                            szívünket?</p>
					<p>- A maga szíve - mondta Gizike. - Mit akar maga tőlem? Azt hiszi, nem
                            ismerem? Nem jött maga ingyen. Mindenre emlékszem.</p>
					<p>Pali nagyon nevetett.</p>
					<p>- Nézze, Gizike, magának olyan memóriája van, ha maga egyszer meglátott
                            egy sárgarigót a cseresznyefán, akkor azt mindig megismerte, hogy
                            sárgarigó volt. Igaz-e?</p>
					<p>Gizike ellenségesen nézett.</p>
					<p>- Szép dolgok fognak itt mindjárt kisülni. Miféle sárgarigóról példálózik
                            maga?</p>
					<p>Árpádi Kiss Pali nagyon nevetett, s a Gizike kezére tette a tenyerét.</p>
					<p>- Gizike drága, isten bizony komoly dolgot akarok kérdezni magától. Maga
                            egy jellemes nő, ugye?</p>
					<p>- Miért?</p>
					<p>- Nincs semmi célja a kérdésnek, csak azt akarom ezzel mondani, hogy
                            jellemes nőre van szükségünk, aki nem árul el. Mert nagy dologról van
                            szó.</p>
					<p>- Ne izéljen már.</p>
					<p>- Gizike drága, maga volt Sárospatakon.</p>
					<p>- És?</p>
					<p>- Úgy gondolom, hogy maga az egyetlen nő, aki valaha az életben
                            Sárospatakon volt.</p>
					<p>- Mér, az olyan nagy csoda?</p>
					<p>- Az a legnagyobb csoda a világon, hogy van valaki, éspedig egy ilyen
                            édes kislány, mint maga, aki Sárospatakon volt. Képzelem, hogy a
                            kollégium kifordult a sarkaiból, mikor maga oda bevonult. No de egészen
                            komolyan, nagy eroberungot csinált?</p>
					<p>- Hát ha tudni akarja, annyi levelet kapok, hogy no.</p>
					<p>- Levelet? Azt nem is reméltem. Óriási! Maga levelet kap
                            Sárospatakról?</p>
					<p>- Csak úgy repülnek, mint a falevél.</p>
					<p>- Gizike, maga egy angyal. És mennyi idő alatt jön egy levél
                            Sárospatakról, mert a dolog sürgős.</p>
					<p>- Nem értem.</p>
					<p>- Úgy gondolom, ha maga most egy levelet ír, akkor mi azt még ma
                            feladjuk, éspedig magának egy krajcárjába sem kerül. A pártkassza
                            fizeti.</p>
					<p>- Miféle pártkassza?</p>
					<p>- Azt csak úgy mondom. Megtenne maga nekünk egy szívességet? Maga, édes
                            kis Gizike, életbevágó dologról van szó.</p>
					<p>- Az a kérdés...</p>
					<p>- Hát ide füleljen, pardon, figyeljen, úgy akartam mondani. Nézze,
                            Gizike, hallotta maga ezt a nevet Sárospatakon, hogy Veress György?</p>
					<p>- Veress György?</p>
					<p>- Igen. Ugye megrendítő név?</p>
					<p>- Veress György... Megálljon csak...</p>
					<p>- Nos, nos...</p>
					<p>- Mi az? Nem a gőzmalomtulajdonos?</p>
					<p>- Nem az, köszönöm, azzal már tisztában vagyunk. Ez nem
                            gőzmalomtulajdonos, hanem gőzteológiatulajdonos.</p>
					<p>A kislány hangosan nevetett.</p>
					<p>- Az mi?</p>
					<p>- Nézze, Gizike, maga csakugyan komolyan beszél? és nem anzágol?
                            csakugyan van valaki Patakon, akivel maga levelez?</p>
					<p>- Ha akarom, van.</p>
					<p>- Akarja, Gizike, akarja. És írjon neki rögtön egy levelet, hogy az
                            illető úr azonnal írja meg Veress György teológiai tanárnak az életét és
                            jellemrajzát. Ugyanis az lesz a mi érettséginken a kormánybiztos, és
                            nagyon jó volna, ha valami információt tudnánk róla szerezni, hogy
                            elkészülve várjuk a halálos csapásokat a vizsgán.</p>
					<p>Olyan komolyan tudta mondani a bohóságokat, hogy Gizike egyre nevetett,
                            de azért megérezte, hogy komoly alapja van a dolognak, s azt
                            mondta:</p>
					<p>- Ha kijön a mama, én megírom a levelet, s aztán kihozom, de maguk adják
                            is fel. De ne szóljanak a mamának...</p>
					<p>- Kezet rá. Hogy maga se.</p>
					<p>Így nevetgéltek s bohóskodtak, de a mama már jött, s hozta a két pohár
                            limonádét. Kiss Pali felállott nagy reverenciával, s mélyen meghajlott,
                            már olyan kész gavallér volt, mintha nem érettségi előtt állana, hanem a
                            doktorátusra készülne.</p>
					<p>- De nem Tivi bácsi-féle... - mondta rém komoly arccal.</p>
					<p>- Nem, nem, megihatja nyugodtan, Palika.</p>
					<p>- De ha nem Tivi bácsi-féle, akkor bocsánatot kérek, nem iszom meg.</p>
					<p>- No.</p>
					<p>- Mert én, kezit csókolom, a limonádét a világ minden kincséért meg nem
                            iszom, kivéve, ha Tivi bácsi gyártotta.</p>
					<p>- Maga meg van ződülve, Palika. Hát azt mondta, hogy ne csináljak a Tivi
                            bácsi kivonatából.</p>
					<p>- Na igen, kezit csókolom, de akkor viszont nem mertem volna
                            visszautasítani, mert Tivi bácsit a világ minden kincséért se sérteném
                            meg azzal, hogy fumigáljam az ő nagyszerű kivonatát...</p>
					<p>- Hát akkor igya meg, mintha az volna.</p>
					<p>- Majd Pista, ő nagyon szereti, ne tessék félni, mind a két poharat
                            kiüríti.</p>
					<p>Pétery Pista, aki nem volt ilyen fecsegő nyelvű, s egész idő alatt egy
                            szót se szólt, csak mosolygott, ránézett Palira, mert ő igazán ki nem
                            állhatta a limonádét; azért nem szólt ellene, mert a tejet még jobban
                            utálta. Hanem, hogy most két pohárral bevágjon, arra már nem volt
                            természete.</p>
					<p>- Idd csak meg a magadét.</p>
					<p>Pali álszent arccal mondta:</p>
					<p>- Tivi bácsi?</p>
					<p>- Dehogy Tivi bácsi, mondom, hogy nem Tivi bácsi.</p>
					<p>- Mert akkor meginnám.</p>
					<p>- Ejnye, mindjárt megbúbolom magát. Nézze meg az ember. És ha én
                            csináltam, akkor nem issza meg?</p>
					<p>- Ha Irma néni azt kívánja, hogy öt percen belül végem legyen, akkor
                            szívesen.</p>
					<p>- Azt nem kívánom, maga golyhó, én csak azt kívánom, hogy igya meg.</p>
					<p>- Tivi bácsi?</p>
					<p>- Hát Tivi bácsi, no, elárulom magának, hogy a Tivi bácsi extractumából
                            készült.</p>
					<p>- Akkor nem iszom meg - de már szaladt is egy lépést hátra, mert az Irma
                            néni keze felemelkedett.</p>
					<p>Ez a sok bohóskodás csak arra kellett, hogy azalatt Gizike a levelet
                            megírhassa.</p>
					<p>S nem is hagyott békét, minden szavában volt valami furcsa, kicsi tréfa,
                            hogy Irma néni nem tudta, nevessen-e, vagy bosszankodjék. Mindenesetre
                            nagyon jól érezte magát, mert az asszonyok mindent megbocsátanak egy
                            szellemes és ennyire szép fiúnak. Ő maga is egész visszafiatalodott
                            tőle, kipirult, és úgy nevetgélt, ahogy kislány korában nevetgélt volna
                            egy ilyen kis Pali tréfálásain.</p>
					<p>Aztán nemsokára kijött Gizike, s olyan szorgalmasan takargatta a kis
                            köténye zsebében a levelet, hogy Palika megijedt, hogy addig nem
                            nyugszik, míg el nem árulja magát.</p>
					<p>Cicázni kezdett azért, s Gizikét egyre beljebb csalogatta az ingoványba,
                            illetve a kert virágos ágyasai közé, s sikerült neki a levelet elvenni,
                            és a belső zsebébe rejteni.</p>
					<p>- Balfelől, Gizike - mondta -, itt a szívemen fekszik, s most már
                            megmondhatom, hogy ezzel maga örökre eljátszotta a szerelmemet.</p>
					<p>- Törődik is maga énvelem?</p>
					<p>- Mért vagyok akkor itt?</p>
					<p>- Aljas érdekből.</p>
					<p>- Nem gondolja, hogy az egész érdek csak ürügy, hogy ürügy nélkül
                            bejöhessek egy pillanatra magát látni?</p>
					<p>De már megijedt, hogy a végén Gizike komolyan veszi, holott az volna csak
                            a bökkenő, ha komolyan venné, azért rögtön visszakanyarodott a mamához,
                            még mielőtt alkalom lett volna ennek a tisztázására, s elkezdett
                            sopánkodni, hogy mennyi tanulnivaló van.</p>
					<p>El is búcsúztak. Irma néni sokszor csókoltatta mind a két fiúnak a
                            mamáját, s nagy vidáman bocsátotta el őket.</p>
					<p>Mikor kimentek a fiúk, Irma néni azt mondta a leányának:</p>
					<p>- Te, Gizi, mért voltak ezek itt?</p>
					<p>- Nem tudom, mama. Talán megszomjaztak s limonádét akartak inni. A papa
                            citromkivonata nagyon híres.</p>
					<p>Ellenben a két diák az utcán komolyan hozzáfogott tárgyalni.</p>
					<p>- Az első lépés megtörtént - mondta Pétery Pista.</p>
					<p>- Te, biztos vagy te abban, hogy ez a fruska beleírta a Veress György
                            nevét a levélbe?</p>
					<p>Mindjárt elő is vette a levelet s megnézte, hogy lehetne felbontani.</p>
					<p>A borítéknak olyan gyalázatos ragasztása volt, hogy alig nyúlt hozzá, már
                            fel is bomlott az egész.</p>
					<p>- Nézd csak, ez nem levéltitok megsértése, ha a levelet elfelejtette
                            leragasztani a feladó.</p>
					<p>Ezzel kivette a levélkét a pici rózsaszínű borítékból s elolvasta:</p>
					<p>Kedves Muci...</p>
					<p>- Á - mondta -, Muci... Még Muci is... Nagyon jó - és pukkadozva
                            nevetett.</p>
					<p>Ne haragugyon, hogy csak most válaszolok a leveleire, de nem volt időm a
                            sok munkától.</p>
					<p>Kiss Pali úgy elkezdett nevetni, ahogy csak bírt.</p>
					<p>- Te, én nem tudom a helyesírást, de nekem úgy rémlik, hogy azt, hogy
                            “haragudjon”, két d-vel kell írni.</p>
					<p>- Gizike hogy írja?</p>
					<p>- Egy “gy”-vel.</p>
					<p>- Úgy is jó.</p>
					<p>Most is csak annyit írhatok, hogy nagyon kedvesen Emlékszek a pataki
                            iskolakertre és az ott eltöltött szép estékre. Üdvözli Gizi.</p>
					<p>A két fiú nagyot nézett.</p>
					<p>- No ez jól sikerült, ez az információkérés.</p>
					<p>Harsányan kacagtak. A levél ceruzával volt írva.</p>
					<p>- No majd én kiegészítem, mondta Kiss Pali s elővette a ceruzáját, s
                            nekidőlt a legelső ház falának s a másik oldalra odaírta:</p>
					<p>Mucikám írja meg röktön, hogy Veress György milyen fráter, ő lesz itt az
                            éretségin a kormánybiztos. Nagyon fontos. De ne az én címemre, hanem
                            Kiss Vilma barátnőmnek. Dolmány utca. Csók.</p>
					<p>Határtalan kacagásban pukkadoztak. Pétery még egyszer elolvasta a levelet
                            s azt mondta:</p>
					<p>- Nagyszerűen utánoztad az írását és az is jó, hogy két sajtóhibát
                            csináltál bele.</p>
					<p>- Hol? - kérdezte Pali.</p>
					<milestone n="6" unit="endSubChapter"/>
					<milestone n="7" unit="startSubChapter"/>
					<p rend="head">7</p>
					<p>Egy lány ment el mellettük, két kanna volt a karján, az artézi kútról
                            jött. Magas, csinos lány volt, fehér blúzt viselt és hosszú, kék
                            szoknyát. A feje sárgamintás fehér selyemkendővel volt bekötve.</p>
					<p>Kiss Pali, mikor mellette elment, meglökte egy kicsit a kannáját, az
                            meglöttyent, s a lány rájuk nézett.</p>
					<p>- Bocsánatot kérek - mondta Pali szokott erőltetett komolyságával -,
                            igazán nem akartam.</p>
					<p>A lány elcsodálkozott az úrifiú különös szépségén és ahelyett, hogy
                            megharagudott volna, elpirult.</p>
					<p>- Nem haragszik ugye, kedves? - mondta Pali egyre komolykodva - és ha
                            haragszik, majd megbékül.</p>
					<p>A lány továbbment, s nem szólt, de az arca lángoló piros lett, s alig
                            bírta megállani, hogy el ne nevesse vagy el ne sírja magát. Olyan
                            zavarban volt, hogy a kannáját még jobban meglöttyentette, s a víz
                            kiloccsant a szoknyájára.</p>
					<p>- Ejnye, kedves, mért nem vigyáz - mondta Pali, s intett Péterynek, aztán
                            utánament a lánynak.</p>
					<p>Úgy ment mellette, mintha nem csatlakozna hozzá, s úgy beszélt hozzá,
                            mintha nem is hozzá szólana, csak magában beszélne, mert nem akarta,
                            hogy akár a lány, akár ő abba a gyanúba jöjjön, hogy egymással
                            érintkeznek. Nagy gyakorlata volt ebben. Ez a fiú nyugodtan mehetett az
                            egyetemre. Ebből csakugyan letehette az érettségit, mint ahogy gyakran
                            le is tette már.</p>
					<p>Pétery Pista utánanézett, s megcsóválta nevetve nagy busa fejét. Ő
                            közelebb volt ezekhez a lányokhoz. Mint gazdagyerek eleget dolgozott
                            szakmányos lányokkal, aratókkal, kapásokkal, s tudott is a nyelvükön, de
                            éppen azért nem is vette őket komolyan, s volt elég belőlük. A Kiss Pali
                            kalandját nem kedvelte, s legyintett mérgesen.</p>
					<p>- Evvel se sokra megyek - mondta magában -, most magával vitte a levelet,
                            biztosan elfelejti feladni.</p>
					<p>Szeretett volna utánakiáltani Palinak, de az csak ment, s úgy ment a lány
                            mellett, hogy ő ment elöl egy lépéssel, s bizonyára egyre furcsábbakat
                            mond neki. A piactéren bekanyarodott a Gyapjú utcába, amit most Deák
                            Ferenc utcának neveznek, aztán a kis közökön keresztül elment
                            Fieberékhez, a német tanárhoz, ahol Sarku lakott. Otthon találta, sőt
                            ott volt nála Langschein, a kebelbarátja. A két fiú nagy örömmel
                            fogadta.</p>
					<p>- Mi újság? - kérdezte tőlük.</p>
					<p>- Hát barátom, itt valamit kell csinálni - mondta Sarku -, Pepi éppen
                            arról beszél, hogy itt valamit kell csinálni, vagy mindnyájan
                            beleragadunk a szószba.</p>
					<p>Pétery ránézett Langscheinra, ez cigarettázott és rém komolyan ült egy
                            fotelben. Úgy ült ott, mint egy diplomata.</p>
					<p>No ez jó lenne, ha ez a sváb vállalná - gondolta magában.</p>
					<p>- Két nap múlva meg fogunk tudni mindent - mondta.</p>
					<p>- Beszélj.</p>
					<p>- Barátom, most voltunk Sárkányéknál, és a kis Gizi írt egy levelet,
                            barátom, az valami nagyszerű volt.</p>
					<p>És elmondta az egész dolgot.</p>
					<p>A két fiú remekül mulatott mindenen, különösen azon, hogy Pali hogy
                            hagyta cserben az egész akciót. Sarku vállalkozott rá, hogy még ma este
                            átmegy Palihoz, és ha fel nem adta volna még a levelet, elveszi tőle, s
                            feladja ő maga.</p>
					<p>- Te Pepo - mondta Pétery a német fiúnak, aki kefeformára fésült, nagy
                            szőke bajuszát borzolta már, s valami nevetséges módon fogta a tokáját
                            az álla alá - te, Pepo, te vehetnéd a kezedbe ezt az egész dolgot.
                            Alakítsuk meg a szövetséget és csináljunk valamit evvel a fene
                            érettségivel, míg baj nincs.</p>
					<p>- Én nem bánom - mondta a német.</p>
					<p>- Ezt nem lehet másképp megcsinálni, csak pénzzel. Itt van május 8-ika a
                            nyakunkon, ha nem igyekszünk, kimaradunk az időből.</p>
					<p>- Hogy gondolod?</p>
					<p>- Az egész osztálynak hozzá kell járulni. Fizessen be mindenki a
                            pártkasszába öt-öt koronát.</p>
					<p>- Az nem sok.</p>
					<p>- No jó, hát én adok húszat. Kiss Pali is ad húszat, te is adsz húszat.
                            Ez már hatvan korona. Sarku is ad.</p>
					<p>- Tízet adok - mondta Sarku -, nekem most nincs pénzem.</p>
					<p>- Hát tízet. Fussbaum Náci is ad harmincat. Ez már akkor mennyi?</p>
					<p>- Ez eddig kilencven korona - mondta Langschein, sokkal bátrabban
                            számolva, mintha órán felszólítják. - Blumból kiszedünk negyvenet.</p>
					<p>- Még van tizenegy, aki fizethet öt koronát...</p>
					<p>- Ötvenöt korona.</p>
					<p>- Százötven, kétszáz koronával már lehet.</p>
					<p>- Na és mit lehet?</p>
					<p>- A tavalyi érettségisek elküldtek egy fiút Debrecenbe. A főigazgatónak
                            van egy díjnoka, egy dr. Ficsula, az tavaly is vállalkozott rá, hogy
                            megszerzi a tételeket. Száz koronát kért érte, de a fiúk nem tudták
                            összehozni a pénzt, ezért lekéstek. Nekünk, barátom, nem szabad
                            lekésni.</p>
					<p>Langschein helyeselte a dolgot.</p>
					<p>- Ma még csak április 28 - mondta, és megpödörte a bajuszát. Nem pödrés
                            volt ez, hanem óvatos fölsimítás.</p>
					<p>- Elsején összeszedjük a pénzt, legkésőbb másodikán együtt lesz, akkor
                            elmégy Debrecenbe... Mért?... Az esti vonattal elutazol, s éjfélkor
                            visszajössz. Van ott három órád.</p>
					<p>- Nem szóltam semmit.</p>
					<p>- Mindenesetre előre kell értesíteni azt az ipsét, hogy várjon az
                            állomáson.</p>
					<p>- Nagyon helyes.</p>
					<p>- Kezet rá.</p>
					<p>Ünnepélyesen kezet fogtak.</p>
					<p>A három fiú, mint három bankigazgató ült egymás mellett. Megkötötték a
                            kartellt. Felvonultatták a tőkét, beállították a gépezetet.</p>
					<p>Langschein, a német fiú, pozsonyi tőkés, ahogy ott ült a fordítva maga
                            alá vett széken, kéjesen, álmosan, pislogva. Sarku, mint egy kis
                            rablóbank vezérigazgatója és Pétery, mint a helybeli Nagykunsági Takarék
                            leendő gazdája. Mind a három fiú más egyéniség volt, de egyben
                            hasonlítottak: a Tőkében való hit mély és igaz volt bennük. Pénzzel
                            mindent el lehet intézni.</p>
					<p>És még abban, hogy mind a hárman kéjenc természet voltak, mindegyiknek az
                            arcában volt valami összehúzott, bezárkózott, ami csak akkor nyílt meg,
                            ha lyányokról vagy üzletről volt szó.</p>
					<p>- Nyilas?</p>
					<p>- Annak úgy sincs pénze... Igaza van Kiss Palinak, nem szabad elárulni
                            előtte semmit, még kikottyantja.</p>
					<p>- Két tanítványa van - mondta Sarku, aki már most is a krajcároskodó
                            felvidéki kisbank szellemében gondolkodott, s nem vetette meg a
                            halinások forintocskáit...</p>
					<p>- Akinek tanítványa van - mondta Langschein -, annak nincs pénze. Az
                            igazgató úrnak sincs pénze. Te mondtad.</p>
					<p>- Hát persze, nagy váltója van. Nagyon nagy. Öt évi fizetésének megfelelő
                            összeggel tartozik. Valami kezesség volt az alapja.</p>
					<p>- Itt mindenkinek csak adóssága van. Fene koldus ország ez.</p>
					<p>Ezzel már el is intézték a dolgot, s ahogy komoly bankigazgatók szokták,
                            áttértek az asszonyi dolgokra.</p>
					<p>- Na mi van Fiebernével?</p>
					<p>Langschein lehunyt pillákkal:</p>
					<p>- Pillanatok kérdése. Matúráig megvan.</p>
					<p>A két fiú suttogva hajlott felé.</p>
					<p>- Az otkolont odaadtad?</p>
					<p>- Oda.</p>
					<p>- Hogy?</p>
					<p>Langschein beleült egy székbe, mintha vezérigazgatói fotel lett volna az
                            alatta. Tokáját megduzzasztotta, ajka kigyulladt és vérpiros lett,
                            szőke bajusza rezgett, s fehér fogai kivillantak, míg uralkodott úri
                            magán:</p>
					<p>- Odaadtam neki - s megnyalogatta az ajkait, mint egy tigris.</p>
					<p>Most átült a díványra, elnyúlva süppedt bele, és a balkeze hüvelykujját
                            beleakasztotta a mellénye hónaljába.</p>
					<p>Pétery nagyra meresztette a szemét, alacsony homlokra gömbölyegen dőlt
                            előre, s szemei nedvesek lettek.</p>
					<p>- Ne beszélj, és Fieberné elfogadta?</p>
					<p>- El.</p>
					<p>- Hol adtad oda neki? - sürgette Sarku.</p>
					<p>- Mikor jöttem, véletlenül találkoztunk az előszobában.</p>
					<p>- S mit mondtál?</p>
					<p>- Beszorítottam a két ajtó közé, barátom, egész a falnak szorítottam,
                            engedte, s azt mondtam: nézze, nagyságos asszony, ez a Pálmay Ilka
                            kedvenc kölnije... Egyszer azt mondtam neki, hogy olyan, mint Pálmay
                            Ilka, s azt mondta rá: azt már sokan mondták... Nem hiszem, hogy valaki
                            mondta volna... de adja a bankot.</p>
					<p>Elkönyökölt, elterpeszkedett a díványon, s kéjesen és sokat beszélt az
                            asszony titkos és izgató formáiról.</p>
					<p>Sovány, de annál jobban bírja.</p>
					<p>Sarku magába húzódva hallgatott. Kis tömör bajsza rábozótosodott vastag
                            ajkára, sasorra volt, de húsos, jelentékeny s kevés beszédű volt, mohón
                            itta be a szép Langscheinnek minden szavát.</p>
					<p>Pétery beleizzadt, aztán felugrott.</p>
					<p>- Disznók vagytok - s nyújtózkodott egy kicsit irigyen -, nem lehet
                            veletek semmire menni, ahelyett, hogy komoly dologra gondolnátok,
                            mindenki bakzik. Kiss Pali is ott lóstat.</p>
					<p>- Nem rossz az, barátom - mondta Langschein, és nagyot nyújtózott.</p>
					<p>- Akkor inkább hagyjuk ezt az egész matúradolgot.</p>
					<p>- Miért? Én amit vállalok, azt én megszervezem.</p>
					<p>- Kezet adtál rá.</p>
					<p>- Pláne.</p>
					<p>Pétery gondolkozott.</p>
					<p>- Ezeknek ott a Fertőben van ismeretségük azzal a debreceni pasassal.</p>
					<p>- Majd vacsora után beszélek velük.</p>
					<p>- Csak óvatosan, el ne rontsuk a dolgot.</p>
					<p>Már egészen rájuk setétedett. Erősen cigarettáztak. Sarku, az roppant
                            szenvedélyes dohányos volt, minden percben csavart egy cigarettát a kis
                            nikkel dobozból.</p>
					<milestone n="7" unit="endSubChapter"/>
					<milestone n="8" unit="startSubChapter"/>
					<p rend="head">8</p>
					<p>Ezekben a napokban az iskolai tanulással senki se törődött. Pedig nagy
                            hajsza volt, mert minden tanár ismételtetett, s kétségbeesve igyekeztek
                            mindent elkövetni, hogy az osztályban a hiányos tudást kireparálják.
                            Hiába volt minden. A fiúk elhatározták, hogy az érettségit svindlivel
                            intézik el, s senkinek más gondolata nem volt csak az, hogy mivel
                            járuljon hozzá a dologhoz. Ötlettel, tanáccsal, izgalommal.</p>
					<p>Pénze persze senkinek sem volt. Legelső, aki az öt koronát befizette,
                            Ábris volt, a gazdagyerek, aki valószínűleg búzát lopott az apjától, s
                            abból teremtette elő a pénzt. A második Fussbaum, a gazdag kereskedőné
                            fia, aki, lehet, hogy a kasszából emelte el a rá kivetett harminc
                            koronát. Pétery is befizette a maga húsz koronáját. Kiss Pali már
                            elkérte a mamájától a pénzt, de ideiglenesen nem adta át, csak
                            megmutatta s viccel ütötte el a dolgot. Mind a hárman tudták róla, hogy
                            mire kellett neki sürgősen a pénz. De ettől nem kellett félni, mert Pali
                            annyit szedett ki a mamából, amennyit csak akart. Blum, a dúsgazdag
                            bérlő fia viszont úgy szökött előlük, mint a hivatásos adós. Már száz
                            koronát szedett ki az apjából, de mind elköltötte; pornográf képeket
                            hozatott Drezdából.</p>
					<p>Május harmincadikán levél jött Sárospatakról, de már az kevés újat
                            mondott. Már akkor tudták, hogy Veress György professzor fiatal házas,
                            szeret jól enni-inni, úgy néz ki, mint egy csizmadia, és tavaly
                            Szarvason hetet buktatott el az érettségin. Ez igen serkentőleg hatott a
                            szervezkedésre. Nem lehet bizonytalanra menni evvel a matúrával.</p>
					<p>Nyilasnak sejtelme sem volt arról a forró kavargásról, amelyben az egész
                            osztály mint egy boszorkánykonyhában főtt.</p>
					<p>A Nemzeti Színház már harmadszor halasztotta el a Mészáros-pályázat
                            kihirdetését. A Sertorius ősz óta ott hever, s lassan benne mély
                            csüggedtség lett úrrá. Egy ízben a nagybátyja azt a megjegyzést tette
                            beszélgetés közben, hogy a lírai költők mind fiatalok, mert a fiatal
                            szív képes leginkább a lírai fellángolásra. Ahhoz, hogy valaki regényt
                            írjon, már tömérdek élettapasztalatra van szükség. De mindennek a
                            csúcsa a dráma. Drámaírónak van szüksége a legnagyobb
                            fegyelmezettségre, a legérettebb életfilozófiára és a legtöbb színpadi
                            rutinra. Hogy a drámát nem lehet úgy írni, mint a regényt, egyfolytában,
                            szabadjára engedve a fantáziát és csapongva mesélni, mintha séta közben
                            nézdeli az ember a tájat. A drámaírónak meg kell tanulni a mesterségét a
                            színpadon, mert a színház akusztikájában egy szó gyakran olyan súllyal
                            hat, mint regényben egész kötet. Éreznie kell hát az írónak a színházat
                            maga mögött, az egész közönséget és az egész társadalmi életet.</p>
					<p>Megdermedve hallgatta, mert nem volt benne biztos, hogy nem látott-e
                            valami elveszített papírszeletet a bátyja, ami a Sertoriusból került ki
                            valamiképpen. Tehát, hogy nem ellene irányult-e ez a fejtegetése. De a
                            bátyja semmi jelét nem adta annak, hogy tudna valamit az ő titkos
                            munkájáról, s ebben kissé megnyugodott, de annál szigorúbban kezdte
                            keresni, hogy a bátyja által felállított követelményeknek megfelelhet-e
                            az ő darabja.</p>
					<p>Színházi előadást nagyon keveset látott életében. Debrecenben kisdiák
                            korában néhány népszínművet látott, s furcsa bohózatot legelőbb, a
                            Fenelányokat, azt sem teljesen... Patakon a Cigány előadása volt a
                            legnagyobb, amit látott egy budapesti csodálatos szépségű színésznővel,
                            a Nemzeti Színház tagjával a címszerepben. Ez sokat kísértette álmaiban,
                            bár neki a nő nem tetszett, de a játéka szívbemarkoló volt. Ahogy
                            zokogott az őrült lány szétzilált fekete hajával s hajában a
                            vadvirágokkal... folyton összekeveredett az érzéki hatás, amely ellen
                            tiltakozott a művészi érzelmek hangjaival... S a kiállításon látta a
                            Népszínház néhány előadását és egyet a Nemzetiben, valami francia
                            szalondarabot, amelyet lenézett, s nem értette, hogy a nemzet ezredéves
                            ünnepén hogy lehetett mindenféle léha és jelentéktelen, vagy pláne
                            idegen nemzet életének darabjait adni...</p>
					<p>- Nem jó a darabom - gondolta -, nem lehet jó. A darabnak olyannak kell
                            lenni, hogy magával ragadjon. Ha már egy színdarabot magyarázni kell,
                            védeni kell, megette a fene... Azért darab, azért játék, hogy aki
                            belenéz, ne bírjon ellenállani.</p>
					<p>Soha nem lenne képes arra, hogy félreismert, félreértett darabját
                            megvédje. Egy olyan darab, amit magyarázni kell, az kinek s minek?...
                            Jó, ott a Bánk bán, amit a pályabírálók észre sem vettek, most kinek
                            volt igaza, a bírálóknak, vagy az írónak, aki ezzel a darabbal, a
                            sikertelenségen elbúsulva búcsút vett a drámaírástól?... Ő sohasem
                            tudott elméleti vitába bocsátkozni, ő magára vonatkoztatta a kérdést, s
                            ez esetben is csak annyit tudott válaszolni saját magának, hogy “ha én
                            kerültem volna ebbe a helyzetbe”, én egyáltalán nem csüggedtem volna el.
                            Ha a Sertorius jó dráma, akkor én egy cseppet sem esnék kétségbe amiatt,
                            ha nem is nyer. De énnekem kétségbe kell esnem, mert rólam senki sem
                            tudja és nem tételezi fel, hogy én egy egész színdarabot, egy teljes
                            tragédiát megírtam... Én nem tudhatom, hogy jó-e a darabom, míg mások
                            meg nem mondják... hiszen arról van szó, hogy amit én írtam, azt tud-e
                            hatást gyakorolni másokra?... Ha én azt már tudom, hogy önmagában véve
                            jó darab, akkor fütyülök az egész bírálóbizottságra... még akkor is, ha
                            ez a darabom csapnivalóan rossz: csak azt tudnám már, hogy egyáltalán
                            tehetség vagyok-e?... A legnagyobb tehetség is tud rosszat és
                            jelentéktelent írni, de azért mégis tehetség, s legközelebb, ha egy jobb
                            témát talál, vagy valamiképp szerencsésebb a megírásban, világra szóló
                            dolgot csinálhat... De honnan tudjam meg?</p>
					<p>Már néha úgy volt, hogy megmutatja a nagybátyjának.</p>
					<p>De ettől azonnal visszariadt. S erre számos oka volt. A nagybátyja
                            túlságosan is imponált neki, s ha kiábrándul belőle, az végzetes lesz
                            rá, mert hiszen az egész élete a nagybátyja kezében van. Szüleire egy
                            fillér erejéig sem számíthat. Nincs nekik, s nem is lesz soha. Nem is
                            lehet, teljesen elég, ha a hat gyereket nevelni tudják, micsoda
                            embertelenség volna, hogy még ő is kérjen tőlük; ha adnának, sem volna
                            szabad elfogadnia... Más senki a világon, aki csak egy fillérrel is
                            segíthetné a nagybátyján kívül... De a nagybátyját sem terhelheti meg,
                            mert ez annyi terhet visel, hogy istentelenség volna rá számítani. Nem
                            is számít rá, csak éppen az erkölcsi segítségére, s ez még nagyobb
                            dolog, mint a pénzsegély. A bátyja oly népszerű ember, fiatal kora
                            mellett is annyi nagy barátja van, mindenkit ismer, mindenki becsüli,
                            nagy kiadócégek, a Franklin, az Athenaeum igazgatói... Most is Kiplinget
                            fordítja az Athenaeumnak, s itt is milyen nagylelkűleg. Nem a saját
                            neve alatt, hanem a barátja nevén, aki oly kiváló és boldogtalan ember,
                            hogy a bátyja segíteni akar rajta azzal, hogy átengedte neki ezt a
                            Kipling fordítást s mivel a barátja lelki zavarai miatt, amit közönséges
                            emberek lustaságnak mondtak volna, nem dolgozott, ajándékba még le is
                            fordítja neki... Ilyen ember. Szent. Csodálatos... Ezt az embert nem
                            veszítheti el, ez előtt az angyal előtt nem mutatkozhatik be “titkos
                            drámaírónak”, aki idejét elfecsérli haszontalanságokra s komoly
                            hivatását elhanyagolja... Igen, ha tudná, hogy ha csak belenéz, már
                            csodálkozni és lelkesedni fog az ő darabján... de honnan tudja ezt?...
                            Hátha még akkor sem lelkesedne, ha valóban világraszóló csoda?... Nem
                            lehet az irodalomban biztosra menni, s mindenesetre olyan elfogultság
                            van őbenne, hogy még a gondolat is elviselhetetlen, hogy a bátyja csak
                            egy sort is elolvasson az írásból... Csak így emlékből idéz egy sort, s
                            megretten: a bátyja természetes beszédű ember, ki tudja, mit szól ehhez
                            a patetikus hanghoz?</p>
					<p>Egyszerre nevetségesnek találja, hogy egy teljes évig annyira bízott
                            ebben a darabban. “Legyek csak én nyolcadosztályos” - mondta egész
                            nyáron, ha otthon baj volt. Senki sem tudta, de az édesanyja ragyogó
                            arccal kitapintotta, mi lappang ez alatt a titokzatos kijelentés alatt.
                            Akkor vallotta be neki, hogy író lesz... Sértette, hogy az édes nem
                            tiltakozott, csak glóriás fénnyel tündöklött a homloka, a szép széles
                            fehér homloka a koromfekete haj alatt s túlnéző fekete szemeiben nedves
                            fény égett... Örülnie kellett és örült is, hogy az anyjában ilyen
                            megértőt és rokonlelket talált, és mégis sértődött lett, mikor azt
                            mondta az anyja: “Az én fiam!” Valahogy úgy
                            ejtette ki, mintha azt mondta volna: “én vagyok, ez, én, az én részem,
                            az én kis részletem vagy te: én vagyok az első, mert én hoztalak életre,
                            s belőlem szakadtál ki, és nem is számítasz, mert csak én számítok, az
                            elnyomott nő, akinek cseléd nélkül kell hét gyereket gondozni, és
                            felnevelni, de ez nem számít, ha én már el tudok oda jutni, hogy
                            magamból kiküldtem egyet, aki a világ elragadtatására költő lesz, író és
                            dicsőség... az én dicsőségem, mert én vagyok én...”</p>
					<p>Igazán nagyon szerette az anyját, de nem fogadta el, hogy ő csak azért
                            volna valaki, mert az anyjának a gyermeke, az anyjának egy darabkája...
                            Ha ez így lenne, akkor ebből az is következne, hogy utána jönnek a
                            többiek, s mind a hat öccse s a hetedik, a húga, szintén ugyanolyan
                            értékek lesznek, mint ő... vagy az anyja szemében, s igazság szerint még
                            többek, mert hiszen ezeken már tanult a szülői teremtő erő, s
                            nyilvánvaló, hogy a gyakorlat teszi a mestert, tehát ha őbelőle nagy
                            költő lesz, akkor az öccseiből nagy hadvezér, nagy politikus, nagy
                            kereskedő, vagy isten tudja mi, de nagy... S ez nem igaz, ez nem így
                            van: Ő nem az anyjától kapta önmagát, hanem az Istentől. Mert ha igaz
                            lenne, hogy a szülő adja a gyereket, akkor mért nem ad tényleg egyre
                            tökéletesebbeket? Azt pedig nem lehet mondani, hogy az öccsei nála
                            különbek. Soha egyik sem ért el olyan sikert és feltűnést, mint ő...</p>
					<p>Anyjának ez a csodálatos önző megnyugvása és öröme visszahatást keltett
                            benne, s hozzájárult, hogy a darabját kezdte gyengének és fölöslegesnek
                            érezni. Nem lehet jó, ha ezt csak az ő anyjának egy darabja, vagyis ő
                            csinálta...</p>
					<p>Mert ebben az időben már határozottan szemben állott az édesanyjával. És
                            ezt az apja miatt. Már két év előtt rájött, hogy az apjával a családban
                            igazságtalanság történik. Az anyja és a nagyanyja az ő apját parasztnak,
                            műveletlennek, vadnak tekintik, s úgy is kezelik. Persze ezt úgy kell
                            csinálniok, hogy az apa észre ne vegye, de úgy, hogy a gyerekek egy
                            pillanatra se felejtsék el, hogy az apjuk bizonyos tulajdonságai nem
                            léteznek. Például nem szabad meghallani, hogy az apjuk úgy káromkodik,
                            hogy az igazán nem bírja el a nyomdafestéket. A legegyszerűbb dolgokért
                            feldühödik, s akkor a legborzalmasabb szavak repülnek ki a száján. De az
                            anyjuk megmagyarázta, hogy ezt csak azért teszi, mert korán árván
                            maradt, s a mostohaapja volt ilyen csúnya a káromkodós paraszt, a
                            “papó”, s Gábor csak azért tanult meg káromkodni, hogy a papónak
                            visszafelelhessen. S ő magától rájött, hogy az apja még azért is
                            káromkodik, mert mint nagyon kis termetű ember, evvel is növelni akarja
                            saját magát. De ő részvétet érzett ez iránt az ember iránt, aki az apja,
                            és aki annyit dolgozik, testi munkát, fejszével és kalapáccsal és
                            fűrésszel és fejjel, mert folyton vállal, s az sok fejtöréssel, jár,
                            spekulál és pénzt hord haza, isten tudja, hogy bírja ez a kis kemény,
                            piros képű ősz magyar azt a rettenetes sok pénzt előteremteni, ami ennek
                            az éhes zsizserehadnak kell. Hiszen mindennap kilencen ülnek az
                            asztalhoz, s az apjának azonkívül még arra is van pénze, hogy állandóan
                            vendégeli az egész világot, folyton sört, bort és kispörkölteket fizet a
                            munkásainak, a barátainak és üzletfeleinek, úgyhogy néha ő dühödik meg
                            rá, ha látja, hogy mikor odahaza étel sincs, az apja minden meggondolás
                            nélkül szórja ki a zsebéből a pénzt... Meg aztán a sógorainak, azok
                            családjának... csupa olyanoknak, akik nem is szorultak rá... “Nagy
                            gavallér...” S hol vette?... Néha már igazat adott az öccsének, aki
                            titokban azt suttogta, hogy az apjuk nemes családból származik... Na
                            igen, éppen ezért került ellentétbe az édesanyjával, hogy ezek magukat
                            főnemes családból származónak tüntették fel, az apját meg egészen
                            közönséges parasztnak... Már nem is tudja, hogy jött arra a gondolatra,
                            hogy a nemes és főnemes meg a paraszt között semmi más különbség nincs,
                            csak az az egy, hogy azok erőszakkal s mesterségesen elvágják ezek elől
                            a boldogulás útját. Elszedik előlük s tőlük a pénzt. Mint ahogy a
                            családban történik, a szeme láttára. Az anyja minden pénzt elvesz az
                            apjától, amit csak tud. De nemcsak az anyja, hanem annak egész
                            rokonsága. Ezek az urak folyton zsarolják és kiélik az apját. S az
                            apjának ez olyan örömet okoz, mintha megtiszteltetés lenne, ha a
                            felesége pereputtya kizsákmányolja. Holott éppen neki kellene büszkének
                            lennie arra, hogy a semmiből annyi pénzt tud csinálni, hogy a sógorai,
                            akik nála mind nagyobb műveltségűek - mert ő kitaníttatta őket -, kapni
                            tudnak tőle.</p>
					<p>Most valami hasadás állott be a lelkében. Még ezt is el akarja
                            tulajdonítani az édesanyja? azt, hogy ő nem ő s nem az apja, hanem úgy
                            ahogy van, csak éppen ennek a haszonélvező fajnak egy idepottyantott
                            következménye?... Nem, ebbe nem fog belemenni, s hozzáfogott
                            átmenekülni az apja pártjára, a parasztvilágba, s a jogtalanok és
                            nincstelenek közé. Ha előfordult egyszer-egyszer, hogy az apja
                            rokonságából toppant be hozzájuk valaki, ő már jól látta az édesanyja
                            arcán a rémületet és kétségbeesést, ahogy igyekezett szíves és jóakaratú
                            lenni, de alig bírt uralkodni az idegein, úgy megrémítette s
                            kétségbeejtette a “parasztszag”. Hát paraszt ő is, és büdös. Voltak
                            napok, mikor nem akart megmosdani, hogy büdös legyen, mint a parasztok.
                            Ez már elvi túlzás volt, mert az apja sokkal tisztább és tisztálkodóbb
                            volt, mint anyja s anyjának testvérei. Szakadatlanul mosdott és fürdött.
                            S számtalan előkelő jellemvonása volt, pl. az is, hogy érthetetlenül
                            keveset evett, s csak a legjobb és legjobban elkészített ételeket tudta
                            megenni.</p>
					<p>Az egész Sertorius innen született, a családi tragédia nyomán nőtt meg.
                            Apját hősnek tartva, a rabszolgavezér lobbant fel előtte világmegváltó
                            hősnek, a spanyol rabszolga, aki Rómát is megostromolni vitte hadát
                            Itáliába...</p>
					<p>Az ő apja volt ez a hős, mivel azonban az apjától soha nem hallott
                            politikai megjegyzést, sem az urak ellen való lázadást, kénytelen volt
                            helyette gondolkodni, s az apját ért, s vélt sértésekből növelte ki
                            Sertorius minden felrobbanását. S legjobban saját magából, mert őbenne,
                            azt már tudta s érezte, állandó forradalmárszellem füstölgött. Már
                            tizenkét éves korában ellenszegült a zsarnokságnak, és könyörtelen
                            módon védekezett, tiltakozott és harcolt a legcsekélyebb nyomás ellen,
                            amelyről úgy vélte, hogy az ő letörésére irányul... Szinte humor volt
                            már, mikor Sertorius az anyját felelősségre vonja azért, hogy belőle
                            mást nem kapott, csak a gőgöt és a kegyetlenséget... az úri
                            karaktert...</p>
					<p>Nagy elbúsultságban élt tehát. Egész élete megrendültnek látszott.
                            Elhibázott életnek.</p>
					<p>Egy másodikos kisfiú jött be hozzá a segélyegyleti szobájába. Mikor
                            kiadta a járandóságot s aláíratta vele az ívet, amelyen elismerte a
                            gyerek az átvett holmit, meglepetve nézte, hogy milyen szép írása
                            van.</p>
					<p>- Megálljon csak, Váradi - szólt utána -, jöjjön csak vissza.</p>
					<p>A kisfiú úgy állott meg a nagydiák előtt, mint egy tanár előtt.</p>
					<p>- Magának ilyen szép írása van? Hozzon be nekem a jövő tízpercben egy
                            füzetet, hogy jobban megnézhessem az írását.</p>
					<p>- Igen.</p>
					<p>S a jövő tízpercben már ott is volt néhány füzettel a gyerek. Nyilas
                            megnézte, s nagyon elálmélkodott.</p>
					<p>- Még sose láttam másodikosnak ilyen szép írását... Valamire akarom
                            kérni... Másoljon le nekem néhány verset...</p>
					<p>A kisfiú lelkesen nézett rá. Ő pedig előhúzott egy csomó kulcsot s
                            kinyitott egy fiókot. Abból kiszedte a verseit, amiket már nem mert
                            otthon sem tartani, mert mindig rettegett, hogy a nagybátyja véletlen
                            fölfedezi. Kiválasztott kettőt, egy lírai verset és egy balladát.</p>
					<p>Rettentő zavarban volt, mert eddig, ha pályázott is, akkor sem merte
                            idegen kézzel íratni le a költői munkáit, hanem elferdített írással ő
                            maga másolta le. Így küldte be a pályázatra is a színdarabját. Elég gond
                            volt a beköttetés, mert azt ő maga mégse tudta megcsinálni, tehát el
                            kellett árulni, ha másnak nem, egy iparosnak, hogy milyen rettenetes
                            titkok vannak az életében.</p>
					<p>Az önképzőkörben egy-egy arany volt kitűzve lírai versre és balladára.
                            Erre akart pályázni. S már csak két nap volt hátra, s nem merte senkire
                            bízni, viszont nagyon félt attól, hátha felismerik az írását, s akkor
                            mi lesz? Mi lehet? Csak az, hogy ha nem nyer, szégyenben marad. De az is
                            lehet, hogyha megismerik az írását, s az osztálytanár, aki a magyartanár
                            is volt, a dolgozatai alapján megállapíthatja a szerzőt, s esetleg a
                            bátyja miatt kedvezésből fogja az önképzőkörben a díjat neki ítélni.
                            Ettől pedig meg lehet halni. Még azt sem bírta volna, hogy valaki
                            tanáccsal segítségére jöjjön. Egy szentség volt előtte: az írás. Nem
                            lett volna képes profán módra közprédára bocsátani magát. Ha sikere
                            volt, az más. Akkor már közkincsnek tekintette. Tavaly egy dolgozatával,
                            amit Arany János Epilógusáról kellett írni, díjat nyert. Akkor büszke
                            volt, s mikor nyilvánosan felolvasta maga a tanár, tele volt elképzelt
                            dicsőséggel. Csak akkor hűlt le, mikor a nagybátyja csak annyival
                            gratulált, hogy: “Kedves volt.”</p>
					<p>Ez halálosan megsértette, mert ő nem akart kedves dolgozatot csinálni,
                            hanem nagyszerűt, amitől az emberek megmámorosodjanak és
                            megszédüljenek.</p>
					<p>Most, mikor a kisfiú boldogan vitte el a két kéziratot, olyan rémület
                            szállotta meg, mintha államtitkokat adott volna ki a kezéből.</p>
					<p>Mikor a fiúcska eltűnt, verejtékes homlokkal maradt ülve a helyén, s csak
                            a csengő ébresztette fel.</p>
					<p>Bezárta a szobáját, a kulcsot zsebébe tette, és sietett az osztályba.</p>
					<p>Csordás tanárral volt órájuk, geometriát tanított. Ez egy piros képű
                            fiatalember volt, bohém volt, mint festőművész; igen rossz képet festett
                            a nagybátyjáról, de neki hallatlanul imponált mint művész, az egész
                            tanári karban ezt a fiatalembert tisztelte legjobban, mert művész
                            volt.</p>
					<p>- Maga már készült az érettségire? - kérdezte Csordás.</p>
					<p>Úgy látszik azt gondolja, hogy arra kell neki a különszoba, hogy ott
                            elvonultan jobban készülhessen. Nagyon elvörösödött. Ha tudná ez a
                            tanár, s a többi, hogy az érettségi még eszébe sem jutott.</p>
					<p>Órán is szórakozott és zavart volt. Egész idő alatt lázban. Vajon a kis
                            Váradi elolvasta-e már a verseit, s ha elolvasta, vajon milyen hatást
                            tett rá. Igaz, hogy nagyon kis fiú, de komoly gyerek. Vajon megértette-e
                            a versek különös költői szépségét. A lírai dal, az népdal formában volt
                            írva, de egy magasabb rendű vers volt. Komplikált érzések voltak benne
                            megzendítve, amiket egyik tanár húga iránt érzett. Az a szőke lány,
                            akivel a Segélyegylet bálján a két óráig tartó szupécsárdást járta, s
                            akiről a nagybátyja azt mondta: “Tiloláskor szöszből csavarni lehet egy
                            ilyen lányt”.</p>
					<p>Halálos sápadtság borította el arra a gondolatra, hogy a kisfiú
                            eldicsekedne a verssel, s az ő bizalmával, és gyerekszokás szerint a
                            barátainak megmutatná... De arra még jobban, ha kinevetnék a kisfiúk...
                            Mert a szerelem a gyerekek közt a legnevetségesebb valami. Még
                            elgondolni is iszonyú, ha nyilvánosságra kerülne, hogy ő
                            szerelmes...</p>
					<p>De mindennél iszonyúbb, ha a verse nem ragadja meg még a legkisebb fiút
                            is... a legnagyobbat is... és az egész világot... Akkor nem volt
                            érdemes megírni...</p>
					<p>Hát vajon a tragédiáját érdemes volt?</p>
					<p>A vére úgy hullámzott alá-fel, csak úgy zuborgott, s keserű nyálak voltak
                            a szájában, s gyomra úgy kóválygott és szédelgett, hogy minden
                            pillanatban az ájulás környékezte.</p>
					<p>A tanárnak fel is tűnt, s odament hozzá.</p>
					<p>- Mi baja magának, Nyilas?</p>
					<p>- Semmi.</p>
					<p>Felállott a tanár szólítására, de megszédült.</p>
					<p>- Maga rosszul van. Talán a fojtott levegő. Menjen ki egy kicsit. Menjen
                            haza. Úgyis utolsó óra.</p>
					<p>Szeretett volna elmenni, de nem mert. Elfelejtette a kis Váradinak
                            megmondani, hogy senkinek meg ne mutassa a verseket, s nem mert
                            elmenni, hogy el ne szalassza a gyereket, ha az hazafelé megy. Majd
                            utánanéz, elfogja és megmondja neki, hogy a világ kincséért senkinek meg
                            ne mutassa...</p>
					<p>Így aztán csak bent maradt órán, s élvezte, hogy a fiúk egy kis
                            csodálattal néztek rá, mert az, hogy ő beteg, érdekessé tette, s az,
                            hogy mégsem ment el az óráról, hőssé avatta.</p>
					<p>Mit törődött ő az egész osztállyal. Mit bánta ő az érettségit.</p>
					<p>Mikor ilyen sorsfordulat előtt állott.</p>
					<p>Óra végén összekapkodta a könyveit, és ment a nyüzsgő és zsibongó
                            gyerekhad után, de hiába kereste, nem találta meg a kis Váradit. Az, úgy
                            látszik, a zsákmányával előbb elszaladt, vagy a másik kapun ment ki.</p>
					<p>Hallatlanul boldogtalan volt. Hazament, és levetette magát a ragadós
                            díványra és keserves rémülettel feküdt, míg csak ebédre nem hívta a
                            nagyanyja.</p>
					<p>Ebédelni sem tudott, egyre az kínozta, hogy most kiadta magát a
                            nyilvánosságnak. Mintha az utcára dobta volna ki magát, és most mindenki
                            nevetne rajta.</p>
					<p>Evés közben az az érzése volt, hogy az ő írását nem is értheti meg rajta
                            kívül senki. A tragédiáját sem. Hiszen már kétszer lejárt a pályázat s
                            most megint elhalasztották a döntést. Ha az ő tragédiája olyan
                            rendkívüli volna, mint amilyennek ő képzeli, akkor nem halasztották
                            volna el, mert akkor már felfedezték volna s annak már híre lenne. Ő azt
                            várta, hogy a lapok meg fogják írni hamarosan, hogy a pályázatra
                            beérkezett egy rendkívüli értékű pályamű, amely a magyar
                            drámairodalomnak legfőbb büszkesége. Ha Katona József huszonkét éves
                            korában meg tudta írni a Bánk bánt, az sem volna csodálatos, ha ő a mai
                            fejlettebb korszakban, húszéves korában a Sertoriusával a legnagyobb
                            dicsőséget éri el.</p>
					<p>A nagybátyja szigorúan szokott nézni, mihelyt elgondolkodott, ezeket a
                            szigorú szemeket érezte magán.</p>
					<p>Ebéd után el akart tűnni, de a bátyja utánaszólt:</p>
					<p>- Hova sietsz, Misi?</p>
					<p>Megállott, hirtelen nem is tudott mit mondani. Később azt nyögte:</p>
					<p>- Tanulni.</p>
					<p>Azzal ottmaradt állva.</p>
					<p>A bátyja csak annyit mondott:</p>
					<p>- Neked most az érettségi előtt, nagyon sok tanulnivalód van. Abba kell
                            hagyni a tanítást.</p>
					<p>Többet nem mondott, és ő szó nélkül újabb dermedtséggel támolygott be a
                            szobájába.</p>
					<p>Ez rettenetes, ha most a nagybátyja eltiltja a tanítástól...</p>
					<p>Irénkével újra halálos szerelem van. A lírai vers is, bár a szőkéhez van
                            írva, mert az is volt... volt... de mivel elmúlt, azt nem szégyelli...
                            meg aztán tanárlány... s el is ment a városból már régebben, hazament a
                            szüleihez Erdélybe...</p>
					<p>Hiszen ezt sem helyeselte a nagybátyja, azért mondta, hogy tiloláskor
                            szöszből csavarni lehet egy ilyen lányt... Nem volt az véletlen s
                            ártatlan megjegyzés...</p>
					<p>Végtelenül fájt, pedig ő a másik lány, a fekete hálójában volt, akivel
                            mindennap találkozott, és a szőke csoda csak epizód volt az életében. De
                            ha már kisült, inkább engedte azt a hitet, hogy még mindig a szőke lány
                            varázsa alatt van, mint hogy elárulja az újabb és nagy titkot... a
                            mindennapi csókokkal összefüggőt...</p>
					<p>Így lett szőke lány a versben a feketéből, s neki elég volt, hogy ő tudta
                            az igazságot...</p>
					<p>De ha most a bátyja ezt is be akarja szüntetni az érettségi miatt, akkor
                            nem érdemes tovább élni. Hiszen el van tökélve, hogyha a tragédiájával
                            megnyeri a díjat, feleségül kéri Irént.</p>
					<p>Szörnyű bajok közt lebegett. Olyan volt ez, mintha álomba szédülne egyik
                            rémületből a másikba s a legborzasztóbb az volt, hogy meg sem mondhatja,
                            el sem árulhatja szíve titkát. Mert azt meg nem tudhatja élő
                            ember...</p>
					<p>S most rémületében még azt is el tudta képzelni, hogy a tragédiája nem
                            nyer. Hiszen a Bánk bánt sem fedezték fel a pályabírák. Katona József is
                            úgy halt meg, hogy darabjának, a magyar irodalom büszkeségének, semmi
                            sikerét meg nem érte... De jó volna meghalni...</p>
					<milestone n="8" unit="endSubChapter"/>
					<milestone n="9" unit="startSubChapter"/>
					<p rend="head">9</p>
					<p>Az osztályvizsga nagyszerűen sikerült, senki sem bukott el, még Blumot is
                            áteresztették. Ez pedig nagy szó; s a tanári kar részéről a jóakarat
                            teljességét jelentette, mert igazán klasszikus értesületlenséggel
                            felelt.</p>
					<p>A vizsga egy napig tartott, s annyi volt, mintha egy iskolai délelőtt
                            lett volna.</p>
					<p>Délután már egy nyolcadikosnak sem kellett bejönni, megkezdődött a
                            matúrai szabadság.</p>
					<p>Délután négy órára be voltak rendelve Misi és Rátz Kálmán az
                            osztálytanárhoz bizonyítványt írni.</p>
					<p>Misi meg volt illetődve a sors játékától, mert mindig nagy
                            általánosításokat fűzött élete minden kis eseményéhez. Most ő írja,
                            mint legszebb írású az osztályban, a saját bizonyítványát, s még nem
                            felejtette el, hogy otthon, a kis faluban, ahol elemista volt, a tanító
                            azt mondta neki:</p>
					<p>- Akkor lesz belőlem püspök, mikor te megtanulsz írni.</p>
					<p>Ezt elmondta Rátz Kálmánnak, s hozzátette:</p>
					<p>- Remélem, a tanító úr már legalábbis esperes, mert én ugyan nem vagyok
                            büszke az írásomra, de azért ez is valami, hogy velem íratják a saját
                            bizonyítványomat... Csak legalább tudnám, melyik lesz az enyém.</p>
					<p>A nevek nem voltak nekik kiadva, a bizonyítványokat úgy kellett írniok,
                            hogy hiányzott a név, kié. Így csak találgathatták, hogy vajon most
                            kinek a bizonyítványát írják.</p>
					<p>- Legalább olyat választhatunk magunknak - nevetett Misi -, amilyen jól
                            esik.</p>
					<p>Nem siettek az írással, közben Rátz Kálmán cigarettára is gyújtott. Ő
                            elmesélte, hogy a nagybátyja megkínálta cigarettával és hősiesen
                            visszautasította. Elmondta azt is, hogy mikor otthon volt húsvéti
                            vakációra, otthon érte utol a huszadik születésnap. Akkor azt mondta
                            egyik kisöccsének:</p>
					<p>- Eredj, hozzál két darab egyiptomi cigarettát. Sose leszek többet
                            húszéves. Ünnepeljük meg.</p>
					<p>A fiú elhozta a két cigarettát s az egyikre rágyújtott.</p>
					<p>Ez volt az első dohányfüst, amit kóstolt, s egyáltalán nem ízlett neki.
                            Az öccsei már titokban mind cigarettáztak, s nagyon nevettek rajta, hogy
                            nem tudta, hogy kell fogni, próbálták tanítani, hogy kell szívni,
                            mellre szívni, a füstöt az orron át kibocsátani. Neki oly alkalmatlan
                            volt ez a dolog, hogy felében sem volt, eldobta a cigarettát.</p>
					<p>Rátz Kálmán nagyon nevetett. Megfigyelte, hogy az embereket úgy lehet
                            legjobban mulattatni, hogy önmagán gúnyolódik.</p>
					<p>Milyen szép fiú ez a Rátz - gondolta magában. - Szinte klasszikus arcéle
                            van, kis fekete bajusza mint a pehely. Szép fekete szemei, csillogó,
                            domború, bár nem magas homloka. A haját oldalt választotta és gondosan
                            kefélte. Az arca könnyen pirult barna bőre alatt, s valami komolyság
                            volt benne, olyan férfias komolyság.</p>
					<p>- Te mi akarsz lenni? - kérdezte tőle.</p>
					<p>- Nem tudom - mondta Rátz Kálmán.</p>
					<p>- Hogy lehet az?</p>
					<p>- Valószínűleg Kolozsvárra megyek az egyetemre, s jogra iratkozom. Te
                            tudod, mi leszel?</p>
					<p>Elmerengett. Jogász. Hát itt mindenki jogász akar lenni. Nem tudja, mi
                            akar lenni, tehát jogász. Ő már réges-régen túl volt azon a gondon,
                            hogy mi lesz. Író lesz, de ezt nem mondhatja meg. Ezt Rátz Kálmán nem is
                            értené meg, hiszen ezt senki nem érti meg. Ez olyan furcsa valami,
                            hogyha megmondaná, mindenki kinevetné érte. Író lenni... Mi az?...
                            Regényeket akar írni, meg színdarabokat s verseket. Ez nem élet és nem
                            foglalkozás... Ez csak olyan naplopás... Valójában ő maga sem tudja,
                            hogy hogy lehet íróvá lenni. Minden író egyúttal valami emberi
                            foglalkozást is végzett. Arany János falusi jegyző volt, később tanár,
                            aztán hivatalnok az Akadémián. Ezt ő nem akarja. Ő csak író akar lenni.
                            Semmi más.</p>
					<p>Tovább írták a bizonyítványokat. Neki most alakult át az írása.
                            Mostanában jött rá, hogyha a tollat egy kicsit merevebben tartja, nagyon
                            érdekes betűket vet. Gömbölyű és mégis darabos betűket. Egyenleteseket
                            és világosakat. De nem szeretett írni. Ez különös volt, ha író akar
                            lenni. Ha sokat írt, görcsöt kapott az ujja, mert rosszul tartotta a
                            tollat. Valami új módot kellene kitalálni az írásra, ezt nem szerette,
                            hogy betűket kell rajzolnia és unalmas is, hogy ezekkel az apró betűkkel
                            nagy íveket kell teleírnia... Emiatt is halasztotta mindig a
                            dolgozatírást az utolsó éjszakára, minden dolgozatát a végső percben
                            csinálta meg. De azért is, mert minden munkát szeretett elhalasztani.
                            Szerette tologatni a munkát, s ha aztán a körmére égett, akkor
                            összeszedte magát és villámgyorsan végezte el, mint az apja, az ács.
                            Csakúgy pattogtak a gondolatok, és szinte szikrázott a toll a
                            kezében.</p>
					<p>A legutolsó magyar dolgozata harminc oldal volt. Mikor Babarczy a
                            dolgozatok megbeszélését végezte, az övét legutolsónak hagyta, s mikor
                            rákerült a sor, azt mondta:</p>
					<p>- Nyilas... Kérem, mért kívánja tőlem, hogy tönkretegyem a szememet?...
                            Ez embertelenség. Nekem nemcsak a maga dolgozatát kell elolvasnom, hanem
                            valamennyiükét és azonkívül még négy osztálynak a dolgozatait... És oly
                            förtelmesen állította ki... Majd ha híres ember lesz, hogy az emberek
                            boldogok lesznek, hogy az írását betűzhetik, akkor írhat így, de most
                            kellene, hogy legyen benne annyi figyelem a tanárával szemben, hogy
                            emberségesen állítsa ki a munkáját...</p>
					<p>Ezek után azt hitte, hogy olvasatlanul kapja vissza a füzetet, de
                            Babarczy olyan becsületes volt, hogy elolvasta.</p>
					<p>- A dolgozata jó... Túl részletező... Fölösleges volt annyit
                            belekeverni... Jegyezze meg magának, hogyha ugyanezt összevonja, és a
                            gondolatokat tömöríti, akkor még jobb lenne... Majd ha tanár lesz,
                            megérti, hogy mit mondok...</p>
					<p>A dolgozatra (1-) volt odajegyezve, mert a tanárnak az volt a felfogása,
                            hogy középiskolai tanuló nem is írhat valóban Egyes dolgozatot. Még a
                            legjobbhoz is oda kell tenni egy mínuszt... Valamivel kevesebb a
                            jelesnél... Így klasszifikálta egész évben minden munkáját s a külalakra
                            most azt írta, hogy 3-...</p>
					<p>Ez nagyon bántotta, de egyúttal valami kis hiúságot is érzett. Valóban
                            úgy gondolta, hogy a dolgozata olyan, hogy legyen boldog, aki
                            elolvashatja...</p>
					<p>- Semmiféle hivatáshoz nem érzesz kedvet? - kérdezte Rátz Kálmántól.</p>
					<p>- Hivatás?... Hát én nem tudom, valószínűleg bíró lesz belőlem... Ott még
                            legjobban van összeköttetése az édesapámnak. Van Budapesten egy
                            nagybátyám, aki törvényszéki bíró... Ügyvédségre nem vágyom, mert ott
                            nehéz megszerezni a klientéliát. Orvos nem leszek, mert utálom a
                            boncolást. Mérnök nem leszek, mert nem szeretem a matematikát. Hát mi
                            legyek?</p>
					<p>Hallgatott. Milyen rossz lehet annak, aki ennyire nem tud dönteni. Ő se
                            szeretne orvos lenni, se mérnök, se ügyvéd, de bíró sem.</p>
					<p>- Az nagyon nehéz lehet, valakinek a pörében kimondani az ítéletet. Ahhoz
                            nagyon sokat kell foglalkozni egy üggyel és az emberekkel, akiket
                            érint.</p>
					<p>- Nem, a bírónak van a legkönnyebb dolga, mert paragrafusok alapján kell
                            ítélni és ha nem jó az ítélet akkor ott van a legfelsőbb bíróság, tessék
                            fellebbezni.</p>
					<p>Különös volt neki ez a gondolkodás. Neki elviselhetetlen lenne az, hogy
                            az ítéletet korrigálják, hogy abba valaki beleszóljon, vagy érte
                            megrovást kapjon... Úgy képzelte, ha ő bíró volna, akkor végtelen gondot
                            és szeretetet kellene befektetni az ítélethozatalba, s mivel senkinek
                            semmi dolga nem érdekelte, nem is vállalkozna rá, hogy ítéletmondó
                            legyen. Ilyen emberekből lesznek hát a bírók, akik nem veszik a
                            lelkiismeretükre a mások legfontosabb dolgait. Kiss Paliról is hallotta,
                            hogy bírói pályára kell mennie az apja kívánságára, ezt talán a
                            legfurcsábbnak találta. Egy ilyen tanulatlan és szoknyakergető fiúból
                            hogy lesz az örök ítélet végrehajtója... Isten őrizzen, hogy valami
                            dologban a Kiss Palik ítélete alá kerüljön... Már inkább Rátz Kálmán,
                            mert ez legalább természettől komoly fiú, s elég jó tanuló is volt,
                            olyanforma lehet a bizonyítványa, mint az övé...</p>
					<p>Valami belső nyugtalanság volt benne, mi az az élet... Nagy megnyugvás,
                            hogy ő már döntött. Író lesz. Ez olyan dolog, amivel senkinek kárt nem
                            tehet. A bíró rosszul ítél, akkor az embereket teszi
                            szerencsétlenné... A mérnök rosszul tervezi meg a házat, összedől. Az
                            orvos rosszul állapítja meg a betegséget, a beteg meghal... Ezt mind nem
                            bírná elviselni... Tanár lenni, azt nagyon utálja, eleget tanított egész
                            diákpályája alatt, nem akar többet tanítani. Hivatalnok lenni nem akar,
                            az rettenetes lehet, aktákkal foglalkozni, és rendezni a más
                            ügyeit-bajait...</p>
					<p>Mikor vacsorára hazament, a bátyja különös mosollyal fogadta. Valami volt
                            a tekintetében, valami ragyogó és kedves, de nem szólt. Nem tudta
                            elképzelni, mi történhetett, de kérdezni természetesen nem merte és
                            folyton magán érezte a bátyja meleg, barna szemét s tudta, hogy valami
                            reá vonatkozó dolog van a levegőben.</p>
					<p>Nagyon aggódott.</p>
					<p>Vacsora után a bátyja nem vonult vissza a szobájába, ahogy szokott, hogy
                            angol fordítását végezze.</p>
					<p>- No, Misi - mondta a bátyja, s leült, ahogy ebéd után szokott, a kályha
                            melletti barna díványra, s rágyújtott egy jó szivarra - egy gonddal
                            kevesebb van a fejemen... Legalább a te sorsodat sikerült elintézni.</p>
					<p>Ijedten hallgatott. Nem szerette, ha az ő sorsával foglalkozik valaki.
                            Bízzák azt csak őrá... Mit tehet a bátyja az ő sorsáért?... Azt sem
                            tudta, hogy egyáltalán van-e sejtelme a nagybátyjának arról, hogy ő már
                            annyira eldöntötte a maga dolgát...</p>
					<p>- Fel vagy véve az Eötvös Kollégiumba.</p>
					<p>Halálsápadt lett. A bátyja örömmel mesélte.</p>
					<p>- Ez nagyon jó... Ez nagyon szép... A Kollégium igazgatója nekem igen
                            kedves régi emberem, még az egyetemről ismer és azóta is fenntartottam
                            vele az összeköttetést. Igazán nagyon szeret, és azt hiszem, imponál is
                            neki, hogy a Budapesti Szemlében annyi dolgozatom megjelenik. Gyulai
                            Pál barátsága építette ki a te jövődet... Nem akartam beszélni róla, míg
                            el nem dől a dolog, jobbra vagy balra... Beadtam a folyamodványodat,
                            felszerelve az összes bizonyítványaiddal... Nem sok sikert remélhettem,
                            mert ott csupa színjeles bizonyítvány van tömegesen, és a te
                            bizonyítványaid nagyon vegyesek... Ilyen bizonyítvánnyal senkinek sem
                            lehet reménye a felvételre... S ma délután megkaptam az értesítést, hogy
                            fel vagy véve...</p>
					<p>A szeméhez nyúlt. Úgy meg volt hatva, hogy könny volt a szempilláján. Úgy
                            érezte, hogy a családnak legalább egy tagja már révbe ért s legalább
                            ennek a fiúnak, akit úgy szeretett, simább és kedvesebb útja lesz az
                            életben, mint amilyennek az övé indult, s ahogy haladt...</p>
					<p>Egy kis csönd volt.</p>
					<p>- Na, mit szólsz hozzá, Misi?</p>
					<p>Ő hirtelen nagyot lélegzett, s azt mondta:</p>
					<p>- Én nem megyek be.</p>
					<p>A bátyja elkomorodott. Szemöldökét, ahogy szokta, szigorúra vonta, s a
                            szemöldök közt a két mély ránc megjelent.</p>
					<p>- Nem mégy?</p>
					<p>- Nem.</p>
					<p>Ő nem is álmodta, hogy a bátyja ezt a lépést tette az ő érdekében, de a
                            télen volt egyszer egy vendégük, a bátyja egyik barátjának, Bakay
                            mérnöknek az öccse itt volt éjszakára, s akkor együtt háltak az ő
                            szobájában. Az a fiatalember az Eötvös Kollégiumban volt, és elmondta,
                            hogy milyen kicsinyes módon ellenőrzik a tanulást, és a fiókokat
                            bizonyos időközökben megvizsgálják, hogy rend van-e benne, és hogy nem
                            foglalkozik-e a hallgató idegen dolgokkal. Aki az Eötvös Kollégiumban
                            van, annak pontosan és kizárólag csak a tanulmányaival kell foglalkozni.
                            Ő már akkor megállapította, hogy ez nem neki való hely, mert ő a fiókját
                            ma sem volna hajlandó megmutatni még a nagybátyjának sem. Mi lett volna,
                            ha kisül, hogy ő a színdarabjával foglalkozik és nem a hivatalos iskolai
                            tanulmányokkal...</p>
					<p>- De, barátom - mondta a bátyja lassan és megfontoltan -, rettenetes,
                            amit beszélsz... Aki az Eötvös Kollégiumban végez, annak biztos a
                            jövője, az állása, az előmenetele. Az egész pályája alatt ott van
                            felette az, hogy ő az Eötvös Kollégiumban végzett... És ez olyan előnyt
                            ad, amivel semmi sem versenyezhet.</p>
					<p>Konokul hallgatott. Inkább elmegy színésznek, csavargónak, de az Eötvös
                            Kollégium zárt rendjébe nem fog beállani, ő nem akar tanár lenni, ő nem
                            akar egész életére hivatalban lenni, ő nem fogja engedni, hogy a maga
                            titkos céljaitól eltérítsék...</p>
					<p>Soká hallgattak... a nagyanyja némán figyelte őket, s kezét tördelte.</p>
					<p>Tudta, hogy itt roppant harcra van kilátás. Itt sírások lesznek és
                            kétségbeesések. Most rögtön meg fogják magyarázni, hogy amellett, ha
                            valaki tanár, lehet író is... Ettől félt legjobban, hogy le fogják
                            leplezni a titkos gondolatát... Lehet, hogy az édesanyja, akinek
                            elrebegte, hogy csak író akar lenni, és semmi más, ezt megírta, és most
                            tisztán látnak bele a gondolataiba...</p>
					<p>- Miért nem akarsz?</p>
					<p>- Nem akarok.</p>
					<p>Ennél többet nem mondhat, s nem is tud mondani. Jól tudja ő, hogy az
                            íróság, az nem kenyér... Ki tudja, hogy ír-e valaha olyat, amivel pénzt
                            is lehet keresni... Bár azt is tudta, hogyha a darabját mégis
                            elfogadnák, akkor a Nemzeti Színház előadása olyan pénzt jelentene, hogy
                            ahhoz képest egy tanárnak minden jövedelme semmi... Neki nem kell pénz,
                            ő beszélni akar az emberekkel és az embereknek, s ez a fontos, de ha
                            sikerül, akkor az csak többet ér, mint az egész Eötvös Kollégium és az
                            egész tanári pálya...</p>
					<p>- Ez elhatározásod?</p>
					<p>Igen halkan mondta rá:</p>
					<p>- Igen.</p>
					<p>A bátyján olyan indulat vett erőt, hogy felállott. Nem vitatkozott
                            tovább. Felállott, és ment az írószobája felé.</p>
					<p>- Gondolkozz az éjszaka rajta, és ha meggondolod, még reggel
                            szólhatsz.</p>
					<p>Ő is felállott s bement a szobájába.</p>
					<p>Soha, soha, soha. - Csak azt az egy szót ismételte magában. Egész éjjel
                            nem tudott aludni, minden pillanatban felrezzent s végig, és
                            végiggondolta a dolgot, de nem bírja elviselni, akármi lesz is a
                            családdal és az ő egész életével, hogy az ő fiókjába belenyúljon egy
                            korrepetítor, és azt mondja: Hát ez, kérem, mi? maga nem az egyetemi
                            tanulmányokkal foglalkozik, hanem mindenféle marhaságokkal?...</p>
					<milestone n="9" unit="endSubChapter"/>
				</div>
				<div type="chapter">
					<head>HARMADIK FEJEZET</head>
					<p>amelyben érettségükről bizonyságot adnak
                            a fiúk, mikor a matúra nehézségeit az élet szabályszerű módszerével
                            tüntetik el.</p>
					<milestone n="1" unit="startSubChapter"/>
					<p rend="head">1</p>
					<p>Hogy készül a diák az érettségire?</p>
					<p>Mert mégiscsak készülni kell. S készülnek is. Aki legjobban hirdeti, hogy
                            neki nem számít az egész érettségi, az legjobban magol.</p>
					<p>Misi, aki szintén azt akarta magával elhitetni, hogy őneki nem jelent
                            semmit az érettségi, szintén ott görnyed napról napra a könyvei felett,
                            s ahogy végigmegy az egyes éveken, sorra eszébe jutnak az emlékek. Mi
                            volt, mikor ezt tanulta, mi volt, mikor azt.</p>
					<p>Előtte van a Békési-féle Latin nyelvtan, amelyet csak épp átforgat, mert
                            ezt is meg kell nézni... Eszébe jut, hogy mikor ezt tanulta elsőben, ott
                            lakott Debrecenben a tanító bácsinál, és esténként sakkozni szoktak a
                            bácsival. Még ma is csak annyit tud a sakkból, amit akkor elsajátított.
                            Mennyivel kellemesebb volna a sakkismereteket újítani fel. Ezzel úgyis
                            eleget kínozták. Vajon él-e még a tanító bácsi? És a néni? És az Ilonka
                            kisasszony a cérnahangjával. Vajon főzik-e még a rettenetes sok
                            sárgarépát? Hogy szerették. Míg a rendhagyó igék ragozását nézte,
                            folyton a sárgarépafőzelék ízét érezte. Ősszel egész zsákkal hoztak a
                            piacról. Nem is egy zsákkal, neki úgy tetszik, a tornác fel volt
                            halmozva sárgarépahegyekkel. Úgy megijedt, mikor meglátta... Egyszer
                            kint volt velük a kertben, s éjszaka szekéren jöttek be, a kukorica
                            tetején ült s elaludt. Milyen szép volt az az este. Csillagos volt,
                            Ilonka kisasszony dalolt, édesen, mint valami tündér, s ő az ölébe tette
                            a fejét, és Ilonka kisasszony úgy simogatta a haját...</p>
					<p>Hiányos igék: inquam, inquis... Hogy érthette volna ő ezt meg olyan
                            kisfiú korában... Még most sem érti... személytelen igék: ningit,
                            ninxit, havazik... illucescit, illuxit, virrad...</p>
					<p>Hajaj, majd felvirrad már neki, csak túl legyen az érettségin. Nála
                            boldogabb ember nem lesz ezen a földön, mert ő többet tanulni nem fog.
                            Olyan nincs... Soha többet...</p>
					<p>Türelmetlenül félredobta a könyvet, s elővette a másikat.</p>
					<p>Mi ez? Egyetemes történelem.</p>
					<p>“Az alkotmányos élet kifejlődése Angliában. Az Edvárdok kora.
                            Parasztlázadás. 1381. II. Richárd (1337-1339). Uralkodása alatt voltak a
                            Wicliff-féle mozgalmak és a nyomukban fellépett parasztlázadás, midőn 60
                            000 pór Wat Tyler vezetése alatt vagyonfelosztást és a jobbágyság
                            eltörlését követelte. A tömeget azonban a király serege megsemmisítette,
                            és a főbbek közül ezerötszázat kivégeztek.”</p>
					<p>Elkezdte megtanulni szószerint:</p>
					<p>- Parasztlázadás 1381, parasztlázadás 1381... II. Richárd kétéves
                            uralkodása alatt voltak a Wicliff-féle mozgalmak és utána a
                            parasztlázadás, midőn hatvanezer pór Wat Tyler vezetése alatt
                            vagyonfelosztást és a jobbágyság eltörlését kívánta... Wat Tyler
                            hatvanezer pórral a vagyonfelosztást és a jobbágyság eltörlését
                            követelte... Wat Tyler hatvanezer paraszttal jobbágyfelszabadítást és a
                            vagyonfelosztást követelte Angliában 1381-ben... A király serege (II.
                            Richárd)... megsemmisítette őket és főbbek közül ezerötszázat
                            kivégeztek... Ezerötszázat kivégeztek... Ezerötszáz embert 1381-ben
                            kivégeztek... Ezerötszáz embert. A hatvanezer pórból, aki
                            vagyonfelosztást és a jobbágyság eltörlését követelte, ebből... igen,
                            ebből ezerötszázat kivégeztek...</p>
					<p>Nem értette ezt az egyszerű dolgot, hogy ezerötszáz embert kivégeztek,
                            mert a jobbágyság eltörlését és vagyonfelosztást követelték; kivégezték
                            őket, mert... nem értette, hogy nem megy a fejébe.</p>
					<p>Ezt meg kell tanulni, hogy ezerötszáz embert megöltek a főbbek közül.
                            Tehát az okosabbakat, műveltebbeket, erősebbeket, a vezetőket.
                            Hatvanezer emberből kiválasztottak ezerötszázat és megölték őket.</p>
					<p>Ez nagyon egyszerű dolog és könnyű megtanulni. 1381-ben megöltek egy
                            napon ezerötszáz műveltebb parasztot, akik okosabbak voltak, mert ők
                            voltak a vezetők. Megöltek ezerötszázat II. Richárd alatt.</p>
					<p>Hatvanezer ember?... Ilyen sok ember?... Hatvanezren követelték Angliában
                            1381-ben, Nagy Lajos utolsó évében, mikor Nagy Lajos Velencét porig
                            alázta, ezek a jobbágyság eltörlését követelték, amit nálunk csak
                            1848-ban töröltek el. És ők már ötszáz évvel hamarább akarták
                            eltörölni... No de hatvanezer ember... az rettenetes sok ember... Már
                            akkor Angliában annyian akarták eltörölni?...</p>
					<p>De hiába olvasta el, csak öt sor volt az egész. Ebből az öt sorból
                            kellene kitalálni, meglátni, mi történt? Erről a tanár úr sem mondott
                            többet. Nem emlékszik, hogy bármit is mondott volna. Pedig ez borzasztó
                            nagy dolog. 1381-ben... Nagy Lajos halála után egy évvel nálunk is
                            zavarok voltak, de nem 1500 parasztot öltek meg, csak a királynő férjét,
                            Kis Károlyt...</p>
					<p>Angliában ezerötszáz férfi. Apák. Ha vezérek voltak, ezek már mind
                            felnőttek lehettek. Apák, akiknek gyerekeik maradtak. Feleségük és
                            gyerekeik. És őket kivégezték. És a jobbágyságot nem törölték el. És a
                            vagyont nem osztották fel. Wicliff az valami vallásújító volt. Úgy
                            emlékszik. De hogy függ össze a vallásújítás a jobbágyfelszabadítással
                            és a vagyonfelosztással. Az első keresztények vagyonközösségben éltek,
                            talán így... Csaknem hatszáz évvel ezelőtt...</p>
					<p>Megborzongott. Ő biztosan a Wicliff pártján lett volna, de az osztály az
                            nem. Árpádi Kiss Pali, Langschein, Sarku, ezek mind a király
                            hadseregében lettek volna, s ezek fogták volna el őt...</p>
					<p>Megrázkódott. Milyen jó, hogy most nincsenek ilyen mozgalmak. Milyen jó,
                            hogy már fel vannak szabadítva a jobbágyok... Milyen jó, hogy ilyen rend
                            van ma és béke van... Erről lehetne tragédiát írni... Ki lehet ez a Wat
                            Tyler?... Milyen jó neve van... De Dózsa Györgynek még jobb... Dózsa
                            György csak kétszáz év múlva lépett fel nálunk. A magyarság kétszáz
                            évvel elmaradt. Wat Tyler hamarabb jutott oda el, ahova a magyarok csak
                            kétszáz év múlva... És aztán mégiscsak eltörölték a jobbágyságot...
                            Valósággal eltörölték negyvennyolcban nálunk is... Hát akkor mért nem
                            törölték el a Dózsa György korában? és a Wat Tyler korában?... Ha úgyis
                            elkövetkezett az idő, hogy egyszer csak végrehajtják az egész világon,
                            amiért a Wat Tylerek és a Dózsa Györgyök küzdöttek: mért nem hajtották
                            végre rögtön? Mért kellett kivégezni ezerötszáz vezetőt?... És hogy
                            végezték ki?... Karddal? Levágták a fejüket?... Vagy voltak még más
                            módok. Karóbahúzás... Ezerötszáz karó egy nagy mezőn, London kapuja
                            előtt s mindenik karóban egy ember, egy okosabb és hatalmasabb a
                            tömegnél... Ezerötszáz ember 1381-ben egy ködös angliai reggelen karóban
                            a mezőn... Vagy máglyára dobták őket és megégették... Micsoda máglya
                            volt az, ahova ezerötszáz embert lehetett rádobni... Ezerötszáz férfi
                            egy nagy városban sincs... El kellene olvasni ezt a Wat Tylert... Ki
                            lehetett?</p>
					<p>“A fehér és piros rózsa harca (1455-1485). A százéves háború után a fehér
                            rózsa (York) és a piros rózsa (Lancaster) házak harminc évig tartó
                            irtóháborút viseltek egymás ellen, melyben a Yorkok előbb a
                            Lancastereket, aztán egymást irtották ki. Végül az utolsó yorki herceg,
                            III. Richárd uralmának a rokon Tudor-ház vetett véget és VII. Henrik
                            foglalta el a trónt.”</p>
					<p>Erről se mond többet a könyv.</p>
					<p>Fehér és piros rózsa harca. Milyen szép neve van. Fehér rózsa, piros
                            rózsa... Fehér rózsa a York, piros rózsa a Lancaster... Természetesen a
                            fehér rózsa a szelídebb, ártatlanabb, a rokonszenvesebb. És úgy
                            látszik, a fehér rózsások voltak a kegyetlenebbek és gyilkosabbak...
                            III. Richárd... hiszen ez a Shakespeare-tragédia... III. Richárd kiirtja
                            a piros rózsájú Lancastereket, aztán az összes fehér rózsájú Yorkokat...
                            Egyedül marad a fehér és a piros rózsa harcából, és akkor őt is megölik,
                            és trónra lép a rokon Tudor-ház...</p>
					<p>De mért ölik egymást az emberek?... 1455-1485... Harmincéves háború.
                            Mátyás korában. A rózsák harminc évig vért virítottak. Éppen száz évvel
                            azelőtt volt a hatvanezer pór leveretése, most megölik a királyok
                            egymást... Meg voltak ezek őrülve? És az egész emberiség?... Ölték volna
                            egymást a királyok párviadalban... De mindig volt hadsereg?... A katonák
                            is úgy gyűlölték egymást, mint a királyok?... Egyik seregnek fehér rózsa
                            volt a pajzsára tűzve, a másiknak piros rózsa... Aki fehér rózsát
                            viselt, meg kellett ölje a pirost és viszont?... Miért? Gyilkolási
                            mánia?... Hát ma is így van... Ma is tudná egymást megölni két ember,
                            aki sose látta egymást, csak azért, mert más címer van festve a
                            zászlójára, mint a másiknak?... Milyen jó, hogy ma már háborút
                            elképzelni se lehet... De hiszen a búroknál most is háború van...
                            Anglia, a világ leghatalmasabb nemzete, háborúba kezd egy parányi kis
                            országgal Afrika déli csúcsán és nagy hadihajókat épít és küldi katonáit
                            és Krüger apó vitézül védelmezi a hazáját... Ma is lehet háború...</p>
					<p>Félve borzongott a háború gondolatára. Vagy ma is van fehér rózsa és
                            piros rózsa harca, ha nincs is háború?...</p>
					<p>Aggodalommal gondolt az életre, amely itt van már nem messze, pár hét és
                            túl vannak a gimnáziumon és kilépnek az életbe.</p>
					<p>S akkor elkezdődik a fehér rózsa, piros rózsa harca...</p>
					<p>Lehajtotta fejét s nagy önkínzására gondolt: a Segélyegylet pang. S ennek
                            ő az oka. Micsoda különös dolog történt vele, mintha megrokkant volna
                            valami benne, az elmúlt ambíció. A nagy siker befejezte az egészet. A
                            bál után már csak éppen annyira érdekelte a Segélyegylet, hogy minél
                            hamarabb lebonyolítsa a dolgot. Amilyen lázban és tűzben dolgozta ki a
                            terveket, oly maznán és sietve végezte el az elszámolásokat. Ott volt a
                            sok pénz, amennyit ifjúság, ebben a városban pláne, soha nem is álmodott
                            s mire?... Egy nagy része ott fog feküdni a tanárok felügyelete alatt, a
                            másik feléből tandíjakat fizettek ki s írószereket vásároltak... Tovább
                            gyűjteni nem lehet, de meg kell vallania, hogy nem is érdemes. Hiányzott
                            a lelkében a segítés öröme. Nem lelte meg a mézét. Saját személyében is
                            csak bukást érzett. A szavalata rossz volt, hiába tapsolták, őt nem
                            lehetett megtéveszteni, sohase lesz színész. Hallotta a saját hangját,
                            mint egy idegenét, s igen szigorú volt magával szemben. Egyszerű és
                            őszinte akart lenni, éppen ezért került szembe Babarczy tanár úrral, aki
                            pátoszt kívánt és érzelmességét s a legnagyobb megdöbbenéssel figyelte
                            magát produkció alatt, hogy elvesztette a kantárt s ordenáré patetikus
                            károgás lett az ő szépen elgondolt szavalatából: azért volt sikere... S
                            nem is fog tudni uralkodni magán máskor sem: belátta, hogy idegen lovak
                            ragadták el, a nyilvánosságtól megvadulva, s valljuk meg, nem is
                            érdekelte s nem izgatta többé a siker. Volt. Emlékezhetik rá, s
                            pirulhat érte. Minek egy verset hangosan elkiabálni, gondolta, mikor
                            olvasva sokkal jobban eljut a szívhez. Mikor szavalt, érezte, senki se
                            figyelt a vers szövegére, őrá néztek, a szavalót lestek, hogy a
                            hangszálai mikor pattannak meg, vagy nem fog-e felbukni, vagy nem
                            történik-e vele valami váratlan ebben a váratlan ágálásban? Mindennel
                            így volt. Minden, ami történt, falsnak, kietlennek és visszatetszőnek
                            tűnt fel előtte. A kétórás táncra sem szeretett visszaemlékezni. Annyira
                            nem szeretett, hogy nem is kívánt többet táncolni. Tökéletesen
                            értelmetlennek találta az egy helyben való topogást, ugrálást, a
                            csárdást. Összeizzadva egy lánnyal, mind a ketten szédülve és hányás
                            ingere közt, csak azért folytatni ezt a ritmikus vonaglást, mert a
                            cigány is húzza, bírja, s mindenki ezt csinálja... Ha visszaemlékszik
                            arra a szédülésre, mikor kint a lépcsőházban azt hitte, azonnal
                            gutaütést kap, s utálta saját magát, hogy nem tud örülni ennek a
                            dicsőségnek, ami ma volt felette s nem bírja testileg a kétórás
                            táncot... Á, nevetséges... De mindennél nevetségesebb és fájdalmasabb a
                            tanárokból való kiábrándulás... a kövér tanárt és a sovány tanárt, ahogy
                            a diákok hejjehujjája vette őket körül, soha sem fogja elfelejteni, mint
                            az emberi faj szégyenbélyegét... s a Kiss Pali zeneszóra végzett
                            szerelmi ügyét... Egyáltalán megcsömörlött az egész élettől: micsoda
                            reményeket fűzött a bálhoz, s ennyi lett belőle... Érdemes volt bált
                            rendezni? azért hogy a kedves és józan emberek távol maradjanak,
                            ellenben a részegek, a lumpok, a rothadtak telezabálják magukat
                            alkohollal és bujasággal?... Kellett neki ez a bál valamire?... Arra az
                            egyre talán, hogy belátta, hogy nem neki való. Nem értelmileg látta be,
                            mert a gondolattal filozófiailag vitatkozni lehetett volna, de az egész
                            szervezete tiltakozott és utálkozott... S végleg csömör tört ki benne az
                            emberekkel szemben... Megutálta a bál jövedelmét is. Megundorodott a
                            jótékonyságtól. Akik kapták, akik kérték, már kellemetlenek voltak, mert
                            ő szégyellte magát, hogy megalázkodtak, fiúk, akik akár jó tanulók
                            voltak, akár rosszak, szinte iparszerűen foglalkoztak a rájuk kiosztható
                            pénzösszegek megszerzésével. Azok a kétségbeesett arcok, s azok az
                            alázatos kutyák... Ahogy a nyomort festették, s ő közben folyton a saját
                            élete mértékén mérte ki: náluk szegényebb nem jelentkezhetett, aki
                            jobban rá lett volna szorulva, hogy a szülein segítsen, s ő saját
                            magukat nem lett volna képes megalázni azzal, hogy a bál jövedelméből,
                            ebből a ronda pénzből elkunyoráljon valamit, ha különben meg is szakad a
                            tanulása...</p>
					<p>Mire is ez a tanulás... A legtöbb fiúnál semmi jó. Az egész tanulás, az
                            érettségi, az egyetem, a legmagasabb iskolák csak arra valók, hogy egyre
                            nagyobb pénzekért harcolhassák a fehér és piros rózsa harcát... S ő nem
                            akart pénzért harcolni...</p>
					<p>Csak ült, és tenyerével beszorította a szemeit, szinte megvakította
                            magát, hogy ne lássa, amit nem is látott, csak érzett: az egész teste
                            tele volt undorodással és kellemetlen szabadulásvággyal... Jó volna az
                            emberekért harcolni, ha az emberek olyanok lennének, amilyennek
                            elképzeli az, aki harcol értük... Talán a Sertorius csürhéje jobban
                            megérdemelte, hogy feláldozza magát érte a vezér: éppen mert egészen
                            állati nyomorban és tudatlanságban voltak. Hiszen az állat, az kedves,
                            tiszta és őszinte lény, s ha mar és tép és öl, csak ösztöne parancsára
                            teszi. De ez a félcivilizált élet, amiben ma léteznek az emberek, ez
                            megfosztotta az emberiséget az állat paradicsomi tisztaságától,
                            ellenben nem emelte még fel a jóság magaslatára.</p>
					<p>S még valami volt benne: úgy érezte, a bállal befejezett valamit.
                            Befejezte, amit kitűzött maga elé, s a vég után újra kezdeni valamit,
                            azt lehet, de folytatni a befejezés után unalmasan és körülményesen
                            ugyanazt, azt nem... Mindig újat kell kezdeni, s mindig be kell fejezni,
                            amit az ember kezdett. Így szakaszokra oszlik az élet, másképp pedig
                            végtelenül összemosódik és lagymatag lesz.</p>
					<p>- Nem vagyok igazi vezető - mondta ki magában, mintha élőszóval beszélne
                            önmagához: - nem becsülöm az embereket, és nem becsülöm semmire a
                            jótékonyságot és nincs kitartásom, hogy szakadatlanul örüljek annak, ha
                            valaki, bárki, hozzám kapcsolódik... Nem kell, maradjon mindenki
                            magának. Nekem az a legnagyobb ajándék embertársaim részéről, ha nem is
                            vesznek észre, hagyják, hogy egészen magamra maradjak és azt csináljam,
                            amit akarok...</p>
					<p>Ettől szinte föl is ébredt és örült, hogy még nem hatvanéves öregember,
                            csak húszéves fiú s nem kell levonnia saját gondolatainak a
                            konzekvenciáját.</p>
					<p>Amire ő gondol, az mindig csak a férfiak dolga.</p>
					<p>Pedig nők is vannak a világon.</p>
					<p>Azt a fehér rózsát s piros rózsát nő tűzte fel a vitézek sisakjára,
                            szerelem volt az oka az összes harcnak. Két ember vetélkedése egy
                            lányért...</p>
					<p>Eszébe jutott az első csók, amit lánynak adott.</p>
					<p>Tavaly volt, mikor Kelemen végrehajtónak a Samu fiát tanította. Egy
                            rettenetes buta gyereket, s éppen ezt a leckét tanította neki, mikor az
                            a kaland történt.</p>
					<p>Azóta sem látta a Juliskát... Samunak a nővére akkor jött haza
                            Debrecenből a Dóczyból, ahol a negyedik osztályban öt szekundát kapott
                            húsvétkor, és többet nem vitték vissza. Azt mondta az apja, hogy eleget
                            tanult már. Egy lánynak nem kell olyan sokat tudni. Elég, ha annyit tud,
                            hogy ne álljon az eresz alá, mikor esik.</p>
					<p>Juliska aztán otthon maradt, és ő beleszeretett, mert mindig ott volt a
                            közelben. Fehér és rózsaszínű ruhában járt és ő nem tudott tőle
                            tanítani, de tanulni se.</p>
					<p>Milyen szép lány volt. Olyan fekete volt, mint a cigány. Koromfekete
                            szemei és nagy, erős alakja volt. Nagyon fiatal volt, csak tizennégy
                            éves, de már egészen kifejlett. Egyszer csak felállott s elment
                            mellette, mintha valami dolga lett volna, s megérintette a melleit.
                            Juliska nem húzódott el, hanem rámosolygott, aztán lesütötte a
                            szemeit.</p>
					<p>Ettől ő úgy kigyulladt, egyszerre tűzbe jött, s minden csepp vére
                            lángolni kezdett.</p>
					<p>Azonnal látta, hogy halálosan szerelmes lett bele, s attól kezdve oly
                            szórakozott lett, mint Samuka.</p>
					<p>Másnap hamarabb jött egy félórával, mint kellett volna. Délután volt, már
                            nyári meleg volt. Juliska elibe jött, s azt mondta, hogy Samuka még nem
                            jött haza a tanyáról, de mindjárt jönnek. Ő azt mondta:</p>
					<p>- Nem baj.</p>
					<p>Bementek a szalonba.</p>
					<p>Juliska leült a zongorához, mert nem tudott mit csinálni.</p>
					<p>- Tud zongorázni? - kérdezte tőle.</p>
					<p>- Nem - felelt Juliska.</p>
					<p>- Semmit se?</p>
					<p>- Csak tizenhat gyakorlatot.</p>
					<p>- Hát az sok.</p>
					<p>Ő semmit se tudott.</p>
					<p>- Próbálja.</p>
					<p>- Ez csak olyan semmi - mondta Juliska.</p>
					<p>Különös egy lány volt. Olyan volt, mint egy szép nagy bornyú. Lassú
                            mozdulata volt. Ahogy a nagy kövéres barna kezét rátette a zongorára, az
                            nagyon furcsa volt. Egész megijedtek a billentyűk, mikor leütött egyet,
                            ijedtében mind megszólalt. Nevettek. Összenéztek és nevettek. Akkor
                            Juliska lehajtotta a fejét. Fekete haja olyan volt, mint a korom, és
                            zsíros. A homloka felett a haj egy kicsit rövidre volt vágva, de nem
                            volt az a szabályos frufru, csak olyan kicsit kócos rövid haj, s a barna
                            gömbölyű homlokára csapzott. Az arcán a bőr nagyon finom volt, de fekete
                            foltocskák voltak a bőrében, ahogy egész közelről megnézte. Olyan
                            közelről nézte, hogy még a szagát is érezte. Olyan szaga volt a lánynak,
                            mint valami állatnak. Szarvasborjúhoz hasonlított.</p>
					<p>Akkor ő hirtelen elvesztette a fejét, s odahajlott, és megcsókolta a
                            homlokát.</p>
					<p>A lány nem húzta el magát, mert tudta, hogy senki sincs idehaza. Mindenki
                            kint volt a tanyán, csak őt hagyták itthon, hogy vigyázzon a tyúkokra és
                            a csibékre.</p>
					<p>Hogy Juliska nem vonakodott, ő még egyszer megcsókolta. A bőre olyan
                            nedves volt és olyan ruganyos, mintha olajjal lett volna bekenve.</p>
					<p>Még most is undorodik, ahogy eszébe jut, de gondolta, ez a szerelem, s
                            tovább csókolta. Lecsúszott a homlokáról az orrára, s az még zsírosabb
                            volt. Azután a szájára.</p>
					<p>Mikor a csókolózással készen voltak, s nem tudtak tovább mit csinálni, ő
                            elfordult és zsebkendővel megtörülte a száját. Akkor azt mondta, hogy
                            az nagyon szép volt, a fehér rózsa és a piros rózsa harca.</p>
					<p>A lány ránézett, és az egész arca mosolygott. Biztos, hogy nem hallott
                            semmit abból, amit ő beszélt, de úgy érezte, mint egy frissen kivirított
                            fekete rózsa.</p>
					<p>Ő aztán ettől kezdve sokat beszélt Juliskának a történelemből, mert úgy
                            gondolta, hogy ami őtet érdekli, az a lányt is éppen úgy érdekli.</p>
					<p>Másnap reggelre írt egy verset a zongoráról és a tizenhat gyakorlatról,
                            de a verset nem mutatta meg, mert félt, hogy Juliska kineveti. Ugyanis a
                            versben egy szó sem volt a szerelemről, csak ki kellett érezni, hogy
                            mélységes és magasságos szerelem tölti el a költőt...</p>
					<p>Nahát ezzel a Juliskával, ezzel szépen befűtött a múzsának - mondta
                            magában most kicsit elkedvetlenedve. - Mert ezt a Julist ugyan semmi sem
                            érdekelte ezen a világon. Ez csak sétált a házban és az udvaron és a
                            tornácon. Egyenesen, sugár termettel, s még csak nem is dolgozott soha
                            semmit. Ha küldték, elment, ha hívták, bejött. Nem nevetett és nem sírt.
                            Állandóan valami elragadtatott derű volt az arcán, ez tévesztette meg.
                            De később látnia kellett, hogy mindig ilyen derült és furcsán feketén
                            ragyogó... Akár csókolták, akár szidták, mindig ott volt az arcán ez a
                            ragyogás. Olyan csodálkozva tudott nézni a világra, mintha most látná
                            először.</p>
					<p>De ha lehetett, mindig csókolgatta. Soha nem tiltakozott ellene, de nem
                            is lehetett észrevenni, hogy akarná. Nem hajlott hozzá, nem ölelte meg,
                            nem csókolta vissza, hagyta, hogy azt tegye vele, aki megfogta, amit
                            akart. Olyan volt, mint egy darab arany az út porában, muszáj volt
                            felvenni, és csókokkal fényesíteni, de ezzel nem jutott közelebb a
                            lelkéhez, és mikor a vakáció megjött és Samuka háromból megbukott, akkor
                            ő tudta, hogy jövőre nem hívják tanítónak hozzá és ő soha többet
                            életében nem fogja látni Juliskát.</p>
					<p>Mikor elváltak, akkor is csak mosolygott s mikor ő, kicsit meghatottan,
                            azt súgta neki, hogy szeretné még egyszer megcsókolni, azt mondta:</p>
					<p>- Most mindenki itthon van.</p>
					<p>Nyáron úgy elfelejtette, mintha sose látta volna.</p>
					<p>Egész évben nem látta, csak a bálon. Ott volt és egy ragyogó lakkcsizmás
                            gazdalegénnyel táncolt. Oly csendesen táncoltak, nem volt benne semmi
                            tűz, a legényben sem. Gondolta, az el fogja venni.</p>
					<p>Már akkor ő nem törődött vele, mert ő akkor két lányba is szerelmes volt,
                            az egyik a történelemtanár húga volt, a csepűszőke erdélyi tündér, a
                            másik Kondor Irénke...</p>
					<p>Ez jutott eszébe a történelemkönyv ismétlése közben. Ez volt az ő fehér
                            rózsa és piros rózsa harca, gondolta magában.</p>
					<p>Szóval készült az érettségire.</p>
					<p>Inkább a darabomon dolgoztam volna - mondta magában, és felállott, hogy
                            elmegy Babarczy Pimpihez ismételni. Ott biztosan többet fog tanulni.</p>
					<p>Itthon zavarták az emlékek.</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Pimpi nem volt otthon. Cédula volt négy rajzszeggel gondosan feltűzve az
                            ajtajára:</p>
					<p>“A kereső meglel, ha</p>
					<p> Édenben keres ő.”</p>
					<p>- Ez Pimpi - nevetett nagyot Misi, s megtanulta a verset. Akkere sőmeg
                            lelha éden benkere ső...</p>
					<p>Tehát Babarczy Pimpi kiment az Édenkertbe tanulni, s aki őt keresi, ott
                            meglelheti.</p>
					<p>Egész úton örült ennek a kis játéknak, amit Pimpitől kapott.
                            Hangzóugratás.</p>
					<p>Akkeresőmeg lelha éden benkereső...</p>
					<p>Nagyon szerette ezt a pajtását, mert egyéniség volt. Olyan volt, mint egy
                            pici kis fiú, aki mindig pici kis játékokkal játszogat. Neki hosszú egy
                            hexameter, hát persze, kettétöri és csinál belőle egy egészen sajátos
                            versformát. Mindennel így csinál. Olyan vékony nyakkendőt hord, mint egy
                            szalag, amit a lányok a hajukba fonnak. De feketét, hogy ezzel
                            ünnepélyesebbé tegye. A haját géppel nyirogatja meg, de pakompartot,
                            oldalszakállt hagy és azt olyan nagyra, amilyenre nő. A szája olyan
                            pici, mintha kövér arcába egy finom műtőkéssel metszette volna bele a
                            szobrász, a teremtő, de ő azt is sokallja, s rendesen befogja, és
                            beharapja, és rágcsálja. A tanulásban is ilyen. Bogarász. Egy kis
                            adaton, egy szónak az értelmén napokig el tud babrálni, és az iskolai
                            zenekarban a nagybőgőt húzza. Nem hajlandó semmi más hangszeren
                            játszani, csak nagybőgőn, s a kottából órákig gyakorolja azokat az egyes
                            kísérőhangokat. Abból soha ki nem jön a dallam, de a maga muzsikáját
                            precízen csinálja. Nem úgy, mint Kiss Pali, aki prímás ebben a
                            diákzenekarban, és úgy hegedül, mint egy vidám naturalista, mindenki
                            azt mondja, hogy nagyszerű zenész lehetne belőle, de soha nem
                            gyakorol.</p>
					<p>Csakugyan megtalálta a fiúkat az Édenkertben.</p>
					<p>Az elhanyagolt régi népkert egyes diákoknak kedvenc tanulóhelye volt. Ő
                            nem szokott idejárni, mert nem lehetett benne futni. Ő úgy szerette, ha
                            kirohanhat a pusztára és legalább két-három kilométert vágtat
                            egyfolytában; itt nem tudott mit csinálni, mert nem volt egyetlen út
                            sem. Régebben temető volt ez a hely s még ma is hepehupás a terület.
                            Lombok, dombok, teknők és bokros halmok.</p>
					<p>- Szervusz, Pimpikém.</p>
					<p>Pimpi szokása szerint nem volt egyedül. Hárman voltak. Torony András volt
                            vele és Benghe Jani. Két gyenge tanuló.</p>
					<p>Torony felemelkedett, s rettenetes hosszú lábain még fel sem állott, már
                            úgy látszott, mintha a domb megnőtt volna vele.</p>
					<p>Mint valami őrszem, jelentette:</p>
					<p>- Nyilas.</p>
					<p>Pimpi kis nevetéssel nyújtott kezet.</p>
					<p>- Szervusz, Mis-más.</p>
					<p>Ez is szokása volt, hogy mindenkinek tréfaszónevet adott.</p>
					<p>- Tanultok?</p>
					<p>- A Tarnóczyt.</p>
					<p>- Mi az?</p>
					<p>- Szerencsétlen.</p>
					<p>- Mért?</p>
					<p>- Meg fogsz bukni. Mek fox bukni.</p>
					<p>Már hallotta Misi valaha, hogy van egy Tarnóczy nevű könyv, amely az
                            érettségi számára készült. Ezer kérdésben dolgozza fel a magyar és a
                            világhistóriát. Minden kérdés benne van, amit csak feltettek valaha a
                            matúrán. Kezébe vette a könyvet, s nézte. Csak kérdések voltak benne.
                            Felelet sehol.</p>
					<p>- Hogy lehet ebből akkor tanulni?</p>
					<p>- Szerencsétlen. A felelet már tudatik, de azt nem tudjuk, hogy mi a
                            kérdés...</p>
					<p>- Hol tartotok?</p>
					<p>- A 376-ik kérdésnél.</p>
					<p>- Mi az?</p>
					<p>- Mettől meddig tartott a fehér és piros rózsa háborúja?</p>
					<p>Misi nagyot nevetett. Milyen szerencséje van.</p>
					<p>- 1455-től... megállj...</p>
					<p>- No, no...</p>
					<p>- Harminc évig tartott, tehát 1485-ig.</p>
					<p>- Ez mindent tud - mondta Babarczy Pimpi elszomorodva. - Hogy lehet ezt
                            tudni?</p>
					<p>Most Benghe Jani:</p>
					<p>- Nem 1385?...</p>
					<p>- Á, dehogy is... 1381-ben volt a Wicliff-féle mozgalom és a
                            parasztlázadás, amidőn 60 000 pór, Wat Tyler vezetése alatt fellázadt, a
                            jobbágyfelszabadítást és a vagyonelosztási kívánta, de II. Richárd
                            seregei megsemmisítették őket, és a főbbek közül 1500-at kivégeztek.</p>
					<p>A három fiú egészen csüggedten nézett rá.</p>
					<p>- Nahát akkor beszéljünk másról - mondta Pimpi -, ha te csak azért
                            jöttél, hogy bennünket ugrass a tudományoddal.</p>
					<p>- Nem tudok én semmit, és meg is fogok bukni - mondta Misi.</p>
					<p>- Jó, jó - mondta Pimpi.</p>
					<p>Most meg kellett volna mondania, hogy egész véletlen, hogy épp ezeket az
                            adatokat kapta, mert most jön hazulról, s épp ezzel volt tele. De
                            annyira hízelgett a hiúságának, hogy a véletlen ilyen tudóst csinált
                            belőle, hogy nem volt lelkiereje leleplezni magát.</p>
					<p>- Én meg fogok bukni - mondta Benghe Jani halkan. - Engem csak azért
                            eresztettek át az osztályvizsgán, hogy önkéntes lehessen belőlem, de az
                            egyetemre nem eresztenek fel. Az biztos. Pedig énbelőlem önkéntes se
                            lehet, mert anyámnak egy fillérje sincs arra, hogy én Debrecenben
                            elvégezzem a katonai előkészítőiskolát, amivel felvennének. Sokba
                            kerülne...</p>
					<p>- Mi az? - kérdezte Misi, s a fiúk megmagyarázták neki, hogy akinek nincs
                            érettségije, svindli iskolával bejuthat mégis az önkéntesek közé...</p>
					<p>- Ha pedig nem leszek önkéntes, akkor három évet kell szolgálni, és
                            bundás lesz belőlem. Az pedig nem leszek. Bundás paraszt legyek most,
                            amikor anyám elköltötte rám az utolsó kis vagyonkáját is...</p>
					<p>Olyan halkan beszélt, mint aki el van szánva mindenre.</p>
					<p>- Nem is tudok tanulni már, nem fog a fejem. Hiába is tanulok, mindig úgy
                            volt, hogy amikor a legjobban el voltam készülve, akkor feleltem a
                            legrosszabbul.</p>
					<p>- Ezt nem is értem, te Janó... Hogy lehetsz olyan naiv, hogy nem
                            ábrándultál ki a tanárokból. Mi az, hogy tanár... Nem vagyunk hülyék. Mi
                            is lehetünk tanárok. Ahhoz semmi se kell, csak levizsgázni.</p>
					<p>- Nem fogok tudni levizsgázni soha - ingatta a fejét szomorúan Benghe
                            Jani. - Ha én felállok, akkor már nem tudok felelni. Talán ülve jobban
                            tudnék. Az írásbeli dolgozataim mindig elég jók voltak.</p>
					<p>- Nahát akkor nem is fognak elbuktatni.</p>
					<p>- El fognak. Mert nem tudok felelni.</p>
					<p>- Mért nem, te halálmadár?</p>
					<p>- Elsőbe volt egy tanárom, akinek az volt a szokása, hogyha egy fiú nem
                            tudott felelni, akkor a notesze sarkával kopogtatta a fejét. Azt szokta
                            mondani, be fogom zsindelyeztetni a fejedet. Én mikor ezt láttam, nem
                            tudom miért, nagyon megijedtem, és nem tudtam a leckére gondolni, csak
                            arra, hogy jön a notesszel Barta, és beszakítja a fejem.</p>
					<p>- Buta.</p>
					<p>- És az volt az iszonyú, hogy mindenkinek megverte már a fejét, de az
                            enyimet még nem. Pedig én annyira féltem, hogy mikor felszólított, már
                            reszkettem, és elfelejtettem mindent, hogy jön a notesszal. Mert olyan
                            notesza volt, hogy acélkapcsok voltak rajta, és a notesznak nem a
                            hátával verte a fiúk fejét, hanem ezzel az acéllal.</p>
					<p>A többiek nevettek.</p>
					<p>- Nem merte a te fejedet megkopogtatni, mert abból szikrák ütöttek volna
                            ki - mondta Pimpi.</p>
					<p>Benghe folytatta.</p>
					<p>- Már az ismétléseknél tartottunk, mikor egyszer én is feleltem a
                            latinból, éspedig a rendhagyó igékből.</p>
					<p>- Edo, fero, volo, eo, queo, nequeo... - mondta Misi.</p>
					<p>Benghe rémülten nézett rá.</p>
					<p>- Te mindent tudsz?</p>
					<p>- Dehogy tudok, ezt ma ismételtem.</p>
					<p>De Benghe legyintett.</p>
					<p>- Én rendesen azt nem tudom, amit ma ismételek.</p>
					<p>Aztán mélyen elkomorodva folytatta:</p>
					<p>- Akkor jött Barta tanár, s láttam, most igen, most megkopogtatja a
                            fejem... Odaállott elibém... Én csak néztem rá, mint egy hóhérra... Nem
                            tudtam felelni... Már mondta, hogy be fogom zsindelyeztetni a fejed...
                            Akkor én megvesztem, és ráugrottam a kezére, és beleharaptam.</p>
					<p>Oly váratlan volt, hogy mindnyájan elnémultak. Percek kellettek, mikor
                            kitört belőlük a kacagás.</p>
					<p>- Beleharaptál?</p>
					<p>- De úgy beleakadt a fogam, hogy nem tudott lerázni. Valósággal görcsöt
                            kapott a fogam, és én akartam kinyitni a számat, és elengedni, de nem
                            bírtam. Ő hozzáfogott a másik kezével, ököllel verni. Folyton a fejemet
                            verte.</p>
					<p>A fiúk hemperegve nevettek.</p>
					<p>- Nem tudom, hogy hogy múlt el... Onnan elvittek más iskolába, de azóta
                            az én életem egy szenvedés. Napközben és éjszaka egész jól megvagyok, de
                            ha órán vagyok és közeledik felém a kihívás, akkor ugyanaz a rémület van
                            bennem, és ha felállok, s felelni kell, csak a legritkább esetben tudom
                            azt mondani, amit akarok.</p>
					<p>- Sose hallottam... - mondta Pimpi.</p>
					<p>- Én még sohase mondtam el senkinek.</p>
					<p>- Soha?</p>
					<p>- Soha senkinek... Most nem tudom, mért mondtam el nektek. Biztosan
                            azért, mert attól félek, hogy az érettségin megint kitör rajtam az
                            ijedtségtől a veszettség, és megmarom Koóst.</p>
					<p>Felhahotáztak. - Azt igazán jó volna, ha egyszer egy veszett kutya
                            megmarná.</p>
					<p>Pimpi azonban nem nevetett, hanem erősen nézett Benghére.</p>
					<p>- Janóka, figyeljen rám, kis ember - mondta. - Maga most elmondta: maga
                            most megszabadult. Maga soha többet az életben nem fog félni felelés
                            közben a tanártól. Elmondta, vége.</p>
					<p>Benghe Jani sápadt lett.</p>
					<p>Mindnyájan hallgattak. Az lehet. Megszabadult. De jó volna, ha úgy
                            lenne.</p>
					<p>Ott feküdtek egy régi, régi sírhalomnak az oldalában a fűben.</p>
					<p>A hosszú Torony András végignyújtózott, s egyik lába a keleti síron volt,
                            a másik lába egy déli síron, a két tenyerét a feje alá tette, s azt
                            mondta:</p>
					<p>- Hát akkor én is elmondom, hátha én is megszabadulok... Ha az érettségin
                            elbuktatnak, én főbe lövöm magamat.</p>
					<p>- Ne beszéljetek ilyeneket - mondta Pimpi idegesen és elszörnyedve. - Mi
                            az, ijesztgetni akartok?</p>
					<p>- Mikor én születtem, az édesanyám meghalt. És az édesapám, hogy anyát
                            hozzon nekünk, mert hárman voltunk gyerekek, elvett egy fiatal özvegyet,
                            akinek éppen kisbabája volt, s akkor maradt özvegyen. Illetve még
                            hamarabb, mert már özvegy volt, mikor a gyereke született. Ez nevelt
                            bennünket. Ez az asszony sose szerette az apámat, minket meg még
                            kevésbé. De az apám az őrült. Az úgy szereti még most is, pedig már nem
                            is szép, mint egy kutya, úgy ment utána... A két nagyobbik testvéremből,
                            az egyikből lakatos lett, a másikból csavargó... A lakatos, az
                            szorgalmasan dolgozik. Nemigen ismerem, nagyon ritkán láttam, mert azt
                            hiszem, rám irigykedett, hogy engem nem vertek ki hazulról, de az apám
                            ebben az egyben erős volt, azt mondta, én vagyok az oka az anyám
                            halálának és kegyeletből kitaníttatott. Hivatalnok, kis fizetése van,
                            hát nagyon nehezen ment... A mama mindig mondta neki, hogy kár a
                            pénzért, úgyse lesz belőlem semmi, csak naplopó, mint Sanyiból... Ez a
                            csavargó... Mert igazán csavarog... Semmit se dolgozik, csak megy...
                            Pajtába hál, meg boglya alatt, meg Pesten a Dunaparton... Minek
                            dolgozzon ő, azt mondja, nem szeret dolgozni... Én se szeretek, igazán
                            nem szeretek. Se tanulni nem szeretek, se egyebet dolgozni nem
                            szeretek... Én nem tudom, mért nem szeretek, de azt hiszem azért, mert
                            úgyis hiába dolgozok, annak semmi, de semmi haszna nincs... Már pici
                            gyerek koromban, ha a Misi testvérem a mostohatestvérem, egy szál füvet
                            kihúzott, a mama azt mondta: milyen ügyes kis gyerek, hogy ki tud
                            húzni... Ha én egész nap kapáltam, akkor azt mondta: ennyit csináltál
                            egész nap?... Én nem mondom, a mama az nem lármás, nem veszekedős, de
                            nagyon gyűlöl, és rettenetesen utál engem... A bőr lesül az arcomról, ha
                            valamit ad. Azt úgy tudja adni, mint egy mártír a latornak, aki
                            megfosztja őt ettől is... És az iskolában is így volt mindig... Én nem
                            mondom, nem vagyok jó tanuló... de az is igaz, hogy engem soha egy tanár
                            se szeretett... Engem még nem is szidtak... Éntőlem nem vár senki
                            semmit... Én olyan főd terhe vagyok, ahogy az anyám mondja... Anyám...
                            volt nekem anyám?... elment, mikor én jöttem... A mama...</p>
					<p>- Neked meg az a bajod - mondta Pimpi -, hogy mindig erről beszélsz.</p>
					<p>- Nem mindenkinek beszélek, én csak neked beszélek. Meg hogy most Benghe
                            elmondta a maga baját, bennem is kifakadt... Hát mondjátok meg, szabad
                            nekem egyebet csinálni? Már három esztendő óta van egy revolverem... Van
                            benne két golyó... Olyan furcsa revolver, hogy nem tudok bele több
                            golyót szerezni. Nem közönséges revolver. Ebből egy golyó is elég egy
                            embernek. Mikor az élettant tanultuk, csak annyi érdekelt, hogy hol kell
                            belőni, hogy a szívet találjam...</p>
					<p>- Mingyán kitépem a két füled... - mondta Pimpi, és ráugrott a hosszú
                            fiúra, és elkezdte gyomrozni.</p>
					<p>De az nem nevetett, hanem sírva fakadt. Belevágta az arcát a tüskés fűbe,
                            amely tele volt már kaszálatlanul megszáradt fűtorzsákkal, és az egész
                            teste rázkódott.</p>
					<p>Meghatottan és ijedten nézték, s nem tudtak mit mondani neki.</p>
					<p>- Engem senki sem szeret. Engem soha-soha az életben senki sem szeretett
                            - ordított fel a vékony csupa-láb, csupa-kar, csupa-nyak fiú.</p>
					<p>- Majd fog szeretni a feleséged...</p>
					<p>Pimpinek erre a szavára elhallgatott, s megállott.</p>
					<p>- Míg az ember boldog nem volt, addig meg nem halhat - azt mondta
                            Petőfi...</p>
					<p>Torony András összeszedte magát s felült.</p>
					<p>- Nem fog engem szeretni semmiféle nő - mondta meggyőződés nélkül.</p>
					<p>- Dehogynem fog.</p>
					<p>- A nők csak a pénzt szeretik, és nekem nem lesz pénzem soha.</p>
					<p>- Mért ne lenne?</p>
					<p>- Mibül?</p>
					<p>- Elvégzed a gimnáziumot, érettségi után eljössz Debrecenbe, beiratkozol
                            a teológiára... Most nagyon kevés a teológus, kötéllel fogják őket, én
                            is azért megyek teológusnak. Ingyen lakás, ingyen koszt, és
                            tandíjmentesség. Nekem sincsen senkim, édesanyám már régen meghalt,
                            édesapám most két éve meghalt. Igaz, a bátyáim nagyon jó emberek, de
                            azért én is csak olyan árva vagyok... Én pedig félek pap lenni, mert nem
                            szeretek beszélni. Én nem tudok kiállani és kiabálni. Hát valahogy majd
                            csak elmondom a vasárnapi prédikációkat, és a halottakat kikísérem...
                            Neked jobb, mert neked erős hangod van, és benned van szenvedély. Olyan
                            pap leszel, hogy a hívek büszkék lesznek rád... Akkor aztán kapsz egy
                            szép kis gömb, gömbi, gömbölyű feleséget, osztán nem lesz egyéb dolgod,
                            csak egész nap azt tapogatod. A meg azt mondja, hogy Andrika, nem jön a
                            kis Ándrika.</p>
					<p>Hirtelen mind a négyen kacagni kezdtek.</p>
					<p>- De most ne tőtsük ilyenekkel az időt. Ma háromszáz tétellel kell
                            végezni. 376. Zsigmond török háborúi... Ezt tudjuk, Nikápolynál
                            kiporolták a császári bundát, Galambócnál Rozgonyi Cecília mentette meg
                            a hosszú szakállú gavallért, Szendrőnél meg már Hunyadi János győzött...
                            377. Hunyadi János... 1442-ben győzött Szebennél és Vaskapunál... Erre
                            1443-ban bementek a Balkánra, míg csak a várnai vereség haza nem
                            kergette őket, mint Napóleont Moszkvában a hideg...</p>
					<p>Nyilas nem vett részt ebben a tanulásban. Ott feküdt egy halmon, és nézte
                            a felhőket. A lelke tele volt meghatottsággal és a szeme könnyel.</p>
					<p>Jaj, de nehéz ez az élet... S milyen jó, aki el tudja mondani a bajait és
                            a bánatait és attól meg tud könnyebbülni. Neki nincs senkije, aki előtt
                            így kitárhassa a szívét.</p>
					<p>Ő itt az egyetlen, akinek a sorsa kockán forog... Hogy mondja el, hogy őt
                            a nagybátyja felvétette az Eötvös Kollégiumba, és ő nem fogadja el. Ki
                            érti meg az ő életét, az ő bánatát...</p>
					<p>Lehunyta a szemét, s most a szemhéja mögött különös vörös fények
                            játszottak, forogtak, csoportba verődtek, mint a fénykövek, apró nyüzsgő
                            mozaik lett belőlük. Így látja az ember az életet, semmit sem lát, csak
                            amit előre elgondol.</p>
					<p>Most azt gondolta, hogy az egész diákéletben a tanulás a legkisebb...
                            Senki se tanul... Legfeljebb így, mikor szorít a vizsga... Mért kell
                            akkor annyi évet eltölteni a diákoskodással... Talán csak azért, hogy
                            teljen az idő. De hisz így elvész az ember.</p>
					<p>Borzasztó ez az iskolai élet, ami itt van. Igaz, ő nem akarja, hogy vele
                            foglalkozzanak, s ő annyit tanul, amennyire kedve van, és amennyit bír.
                            De ha végiggondolja, most, az érettségi előtt, ha megméri, mit is
                            jelentett neki ez a nyolcévi tanulás, - hogy is kell ezt
                            összeszámítani?</p>
					<p>Soká ült, s inkább átadta magát a zsibongó felindulásnak, mint
                            gondolkodott. Ez is régi problémája, hogy “a gondolkodás voltaképpen
                            semmi más, mint az embernek önmagával való szavakban lefolytatott
                            vitája”. Rodin gondolkodója jut eszébe, ahogy ott ül, s görcsösen
                            megfeszített izmokkal úgy gyötrődik, mintha a lelkében valami óriási
                            súlyt akarna felemelni. Ez a szobor nem hasonlít az ő gondolkodásához.
                            Ez úgy végzi a gondolkodás munkáját, ahogy a feszítővassal emel a kővágó
                            a pataki kőbányában: mintha a gondolkodás nem is volna szavakban
                            kifejezhető: ez a Rodin felfogása. Igen, ő is töri a fejét, érzi a
                            homlokán a ráncot, s szinte azt is, hogy a koponyacsont kidomborodik. De
                            mintha csak azért volna ennyire nehéz a gondolat, mert nem jön
                            segítségére maga a szó. Ha Jákóbbal beszél, akkor nem kell ekkora erőt
                            kifejteni: a vita közben játszva alakulnak ki a gondolatok. Mintha két
                            ember könnyebben emelné fel a követ.</p>
					<p>De most magában legfeljebb azt figyeli meg, hogy nem mond ki szóban
                            mindent, ami az eszében forrong. Ugrik. A kapcsolat megkeresése, az a
                            fontos s az a nehéz?... ha már átugrott a szakadékokon, akkor újra lehet
                            szavakban kifejezni, amit akar, mintha ismét biztos talajon állana. De
                            az ugrás, az asszociáció, talán ennyi a gondolkodás...</p>
					<p>Már ezt is átugrotta, s most szavakkal folytatta az előbbit: Debrecen,
                            Sárospatak s most itt... Debrecenben még gyerek voltam, s mégis ott
                            voltam a leghatározottabb valaki. Hogy lehetne megmondani, hogy ki és mi
                            voltam. Idegenbe tévedt kis állat. Szoktatóban voltam egy idegen
                            világban... Könnyű volt megérteni, ki vagyok. Az voltam, aki a faluban,
                            és a szüleimnél lettem. Falusi parasztgyerek? Nem paraszt, mert hisz az
                            édesapám nem paraszt, hanem ács... az édesanyám meg pláne nem
                            parasztlány, hanem paplány... És mégis falusi voltam, és ki voltam
                            szorítva abból a világból, amelyet Debrecenben találtam, pedig az sem
                            volt általában valami úri világ... Tanítók? azok még nem urak...
                            Átmenet... A legnagyobb úr, akit megláttam, Orczy és annak a szülei és
                            rokonai, de azokat csak egy-egy pillanatra láttam, s ott oly ijedt és
                            eltévedt voltam, igazán, mint egy kis állat, ha bekerül a szobába... S a
                            gondolkodásom: mindenben más volt az én gondolatom, mint az iskola
                            többi fiújáé... Most is más, de Debrecenben még azért volt más, mert a
                            családomtól vett felfogásom ütközött össze, őnekik szintén a
                            családjuktól átvett gondolataikkal... Most más vagyok, mert én, az ember
                            más vagyok, mint ők. Már összetörtem és ugyanaz az anyag van bennem is,
                            mint bennük, mint ugyanaz a búza a zsákban, csak a zsák más...</p>
					<p>Sárospatak... Az volt a legnehezebb szakasza életemnek. Milyen fals
                            helyzetben voltam. Megérkeztem s az öcséim már előre felverték a
                            híremet, hogy jó tanuló vagyok, s ott minden tanár csalódott bennem...
                            Mért is nem lettem én ott jó tanuló?... Nincs memóriám... Nem tanultam
                            kevesebbet, mint Debrecenben, inkább többet, de azok a tanárok, akik ott
                            tanítottak, szóról szóra követelték a leckét. Nagyon nehéz megérteni:
                            talán nem is szóról szóra az egészet, ahogy az a könyvben van, de azt
                            kívánták, hogy a diák egyetlen szóval se térjen el attól az iránytól,
                            ahogy a könyv tárgyalja a leckét. Még azt hiszem, azt is megbocsátották,
                            ha az ember a maga szavaival mondta el, csak bele ne vigyen valami
                            újat... csak pontosan tudja, hogy a könyv mit akar és hogy mondja el a
                            leckét... Én viszont éppen erre nem voltam képes, mert az én buta
                            fejemnek az a kedves, ha magamtól gondolkodom tovább. Azok a tanárok
                            megbolondultak, hogy én, mivel meg voltam ijedve, s féltem elárulni,
                            hogy titokban a magam esze szerint foglalkoztam a kérdéssel és a
                            könyvtárból vastag könyveket vettem ki, hogy jobban megértsem, amit a
                            tankönyv éppen felvetett - Macaulayt, hat kötetet vittem haza és azt
                            olvastam - hát mi volt nekem az a vékony tankönyv? Könnyű volt annak a
                            maga szavaival mondani el azt, ami a tankönyvben van, aki soha életében
                            egyetlen más sort sem olvasott, semmiféle más könyvet nem látott, csak
                            azt, amit az év elején meg kellett venni. Ez volt a kilencven
                            százaléknak egész évi összes könyve, s ezenkívül nem is látott mást. De
                            én akkora könyvtömeget hordtam haza, a Pasteinert, óriási nagy alakú
                            díszkönyv, benne az egész művészet történelme... Én nem bírtam azokat a
                            nyomorult vékony kivonatokat, amit tankönyvnek hívnak. Nem bírtam magam
                            rákényszeríteni, hogy azt a csekélységet, ami azokban van, szó szerint
                            megtanuljam, s még azonkívül azzal is aludjak, és álmomban is csak arra
                            gondoljak... én nagyszerű műveket olvastam és ha órára mentem, lopva,
                            szégyenkezve surrantam be a padba és reszkettem, hogy “már megint nem
                            készültem”. De nem akartam elkészülni, mert én tolvajnak születtem, és
                            egészen haszontalanul fecséreltem el az időt... Örök vétkem, amit már
                            jóvá tenni soha nem fogok, hogy nem a tankönyv szövegét tanultam meg,
                            hanem éjjel-nappal, szakadatlanul felnőtteknek írott vastag könyveket
                            bújtam és még azt is megengedtem magamnak, hogy lenézzem azokat, akik
                            nem azt tették, amit én...</p>
					<p>Nem - mondta magában -, én csak a legnagyobb szégyenkezéssel gondolhatok
                            Sárospatakra. Ott a tanárok igazán jóakarattal kezdtek velem bánni.
                            Mindenik tudta, s meg is mondta, hogy: egy szegény iparosnak a fia
                            lehetne tekintettel a szegény szüleire, hogy elkészül a leckéjével, és
                            van belátása, hogy a szegény apja ne hiába izzadjon és verekedjen, míg a
                            tandíjat előteremti...</p>
					<p>Ő ezt teljes mértékben átérezte. De nem bírt magával. Azt hitte, meg kell
                            őrülni, ha beszorítják a tankönyv határába, hogy onnan ki se lehessen
                            pillantani.</p>
					<p>Hirtelen fölijedt. Az érettségi után a Segélyegylet záróünnepélyt kell
                            tartson. A szíve elkezdett szorulni. Összevonta a szemöldökét, s sokáig
                            habozva ült, és körmével vájta a földet, s a rögöt morzsolgatta ujjai
                            közt.</p>
					<p>Csak annyit érzett, hogy egyáltalán semmi vágy sincs benne, hogy
                            megrendezzen egy ünnepet, hogy annak a programját kidolgozza, hogy
                            felálljon a dobogóra a díszteremben, s ott beszédet mondjon...</p>
					<p>Nyomorult vagyok - gondolkozott -, egész életem tele van
                            ellenmondásokkal, ugye az első gyűlésre el tudtál készülni, s annak az
                            összes szónoklatát meg tudtad írni... és most már elfogyott a
                            kurázsi?</p>
					<p>Inkább elsuhanó érzésben, mint kifejezett szavakban valami effélét
                            jelentett ki:</p>
					<p>- Gyáva vagyok. De mért vagyok gyáva learatni a sikert? Hiszen még ebben
                            az iskolában soha egyetlen ifjúsági elnök sem hivatkozhatott ilyen
                            sikerre, mint én...</p>
					<p>Vállat vont: még csak egy elnök volt előtte... Egy év... Hány év a
                            Mindenség?</p>
					<p>A Segélyegyletben egy év - a mindenség fele.</p>
					<p>Akkor ismét ugrott egyet az eszmemenete: Nem kellett volna abbahagyni,
                            hanem ugyanúgy folytatni az egész évben... de ő semmit sem csinált...
                            úgy tett, mintha a bállal teljesen befejeződött volna a szerepe és a
                            kötelessége... pedig az csak szerény kezdet volt, arra építeni kellett
                            volna és minden alkalmat megragadni, hogy újabb ötlettel...</p>
					<p>Ötlet, ez jó... Van neki egy ötlete, csak elfelejtette... Hozzáfogott a
                            Gondolkodó görcsös mozdulatlanságát felvenni, s így gyötörni magát, hogy
                            eszébe jusson, mi is volt az az ötlet...</p>
					<p>Hopp, megvan: a Rodin Gondolkodója ezt csinálja. Nem elgondol valamit,
                            nem gondol ki egy tervet, hanem töri a fejét,
                            hogy eszébe jusson, amit elfelejtett... Ez igazán
                            az a mozdulat, ahogy a munkás emel egy nagy követ... bent, az agyvelő
                            tekervényeiben van egy nagy sírkő, ami rajta fekszik egy régen
                            elfeledett ötleten, s most azt akarja lehengeríteni, ahogy a Krisztus
                            sírjáról...</p>
					<p>Percekig ült így görcsösen magába markolva, összegubbaszkodva, és
                            homlokát gyötörve ökle kezefejével...</p>
					<p>Ismét eszébe villant, hogy meglesi az álmot: most így akarta meglesni az
                            elfelejtett ötlet felbukkanását... De nem akart megtörténni a dolog,
                            csak a füle hallgatta a szél kedves dúdolását, madárhangok is
                            beleszóltak, s nyers gazok illatát, vad füvek szagát érezte... a régi
                            halottak is eszébe jutottak, ismeretlen holtak, akik alatta feküsznek,
                            elporladtan és már nem törik a fejüket semmin... s ő is meg fog egyszer
                            halni, huszonnyolc éves korában? mint Petőfi... vagy nyolcvankettőben,
                            mint Goethe?... huszonnyolctól nyolcvankettőig úgy látszott most neki,
                            az nem számít, az már csak egy kis ráadás... Neki huszonnyolc éves
                            koráig meg kell teremtenie azt, ami örökkévalóvá teszi azt, hogy élt itt
                            a földön egy...</p>
					<p>Az, amin most töri a fejét, az nem tartozik ebbe a nagy témakörbe, ez
                            csak éppen erre a kis időre való, most, mikor az utolsó gyűlést, a
                            díszterembeli záróünnepélyt tartják, most kell a tankönyveket
                            összegyűjteni, hogy a jövő évre elég tanszerraktárt hagyjon...</p>
					<p>Észre sem vette, mintha mindig itt lett volna a szeme fölött a gondolat:
                            hisz ez az ötlet, ami már a legelső terveiben is
                            ott lappangott... Kihirdeti, mint elnök, s a bizottsági tagokkal meg is
                            csinálja...</p>
					<p>Ez úgy lesz, hogy minden osztály számára felállít egy ívet, s a
                            bizottsági tagok körülhordozzák, mint véres kardot... Minden fiú
                            köteles arra az ívre felírni, hogy hány könyvet ajándékoz vizsga után az
                            iskolai segélyegyleti könyvtárnak...</p>
					<p>Felugrott, és nagyon boldog lett. Vidáman és ragyogva nézett körül a szép
                            természeten, de legjobban az égen, s a rajta úszó felhőkön. Milyen nagy
                            az ég. Milyen szép, hogy nincsenek itt se házak, se nagy fák, se hegyek,
                            semmi se takarja el az isten arcát, az eget a szem elől...</p>
					<p>Valami kétszázötven diák van az iskolában. Ha mindenik ad tíz könyvet,
                            akkor kétezer könyv gyűlik össze...</p>
					<p>Kacagott.</p>
					<p>Mikor ő átvette a Segélyegyletet, a tanár úr büszkén mondta, hogy: aztán
                            Misi kérem, a könyvállományt megbecsülje. Csaknem száz könyvünk van...
                            Csaknem száz...</p>
					<p>Ő már akkor nevetett ezen. Mi az, száz könyv... S milyen különös, hogy
                            mégis egész éven át el tudja felejteni ezt az ötletet, hogy minden diák
                            beadhatja s be is kell adnia a Segélyegylet számára a használt könyveit,
                            amikre jövőre nincs szüksége senkinek...</p>
					<p>Ő nem adja, és soha sem adta volna be a magáéit. Nem tudott megválni
                            tőlük. Ami el nem veszett az öccsei kezén, az ma is megvan. Még most is
                            itt van nála a Békési-féle Latin nyelvtan, amelyből annak idején nemcsak
                            tanult, tanított is... Egyáltalán egész kis könyvtára van a hajdani
                            tankönyvekből... Furcsa, hogy tanulási idő alatt utálja és gyűlöli a
                            tankönyvet, év után pedig félti, gyűjti és használja is a régi
                            könyveket... Igen, mert azokban híven benne van, amit az egyes
                            kérdésekről tanult, s ehhez a szöveghez tapadnak az emlékei, a
                            boldogtalanságok súlyos és könnyszagú emlékezései... A könyveitől nem
                            tud megválni, mert azok az életének darabjai... “Forró sóhajtások,
                            Lelkemnek elszaggatott darabjai...” Újfalvi Krisztina verse... Rögtön,
                            ha hazamegy, megnézi az irodalomtörténetében, hogy csakugyan Újfalvi
                            Krisztina-e? Nem... de hiszen ez Csokonai... Újfalvi Krisztina azt írta,
                            hogy “Komor idők, vasszín napok. Beült hozzám az unalom...” ...De hisz
                            ez meg Arany János...</p>
					<p>Borzalom, hogy a memóriája mennyire megbízhatatlan. És ő merészel
                            érettségire jelentkezni...</p>
					<p>Eh, hagyjuk... “Ábrándozás az élet megrontója, mely kancsalul, festett
                            egekbe néz”... Ezt legalább tudja, hogy Vörösmarty írta...</p>
					<p>Nem, belőle soha semmi sem lesz. Soha, semmi... Nem tud és nem szeret
                            dolgozni... Ő csak kénye-kedve szerint élni akar... de hogy mi a komoly
                            munka, arról fogalma sincs... Milyen szerencse, hogy ezt senki sem
                            fedezte még fel, s nem leplezte le őt... De nem is fog tovább dolgozni.
                            Nem... Mi a gutának magoljon több tankönyvet? tele van mondanivalókkal:
                            beszélni akar... írni akar. Cselekedni akar... Vége van az iskolának...
                            Ellenállhatatlan vágyat érez, hogy most már, ahogy kisdiák korában
                            szerette volna már, ki kell állania, s felemelt fővel vállalni a maga
                            istenadta szerepét: tanítani az embereket...</p>
					<p>- Nyolc évig hiába voltam iskolában, semmit se tanultam meg - határozott
                            magában -, semmi értelme, hogy a jövőben ismét csak azt tanuljam, amit
                            mások állapítottak meg, valami más célra. Nem akarok semmi sem lenni,
                            hivatalnok soha, bíró soha - elég a saját lelkiismeretem ítélőszéke
                            előtt ítélkezni... magam és mások felett... iparos, kereskedő, gazda -
                            egész nevetséges, semmi sem akarok lenni... Semmire sincs tehetségem és
                            nincs hivatottságom - csak arra az egyre...</p>
					<p>Amit még magában sem mer kimondani, még ma sem. Író lenni, s megírni
                            valamikor még ezt is, ezeket a mostani gondolatait, ha ugyan eszébe
                            jutnak... s nem tudja ér valamit, vagy nem ér... a Sertorius az semmi:
                            minden semmi, amit már leírt... csak az a valami, ami eszébe jut s amit
                            a jövőben akar megcsinálni... Igen a Becsület...
                            Ezt fogja megírni. Ez lesz az új drámája. Gerolamo Rovetta a Magyar
                            Könyvtárban... De ő jobban tudja, jobban látja s ő magyar, tehát
                            hivatottabb arra, hogy erről a problémáról írjon... A magyar élet
                            alapgondolata a becsület... Ez az, amit a magyar faj hozott az emberiség
                            számára: a becsületérzés és a humor. A magyar humort az emeli a világ
                            minden humora fölé, hogy a becsület visszfénye ez a gondolatokon, az
                            arcokon és az élet felett...</p>
					<p>Csak nincs elég mondanivalója... Még nem történt vele elég esemény...
                            Üres a kamara... üresek a szívkamrák... Különös, tüzet és tomboló
                            vágyat érez, hogy az egész emberiséget megfordítsa a gyalázatos, önző,
                            ezernyi akadállyal eltorlaszolt úton, hogy kivezesse őket a tágas és
                            szabad síkra... s nincs mondanivalója: nem ismeri az életet...</p>
					<p>Nyöszörögve fordult oldalt, és tépegette a füvet. Most hirtelen kitört
                            rajta a szerelem. Csak úgy rájött, mint valami betegség. Mi lesz vele,
                            ha a nagybátyja már beszélt Kondor ügyvéddel és vége... Mintha zuhanna,
                            zuhanna a mélybe... Akkor vége a világnak.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Ellenben a fiúk az osztályvizsga után egyre határozottabban haladtak
                            előre a matúriai operációkban. Dr. Ficsulával levelezték a dolgot, s
                            egy este Langschein kiment az állomásra, hogy elutazik Debrecenbe.</p>
					<p>Aznap azonban baleset történt. Az igazgató kint volt az állomáson.
                            Meglátta Langscheint és magához intette.</p>
					<p>- Vár valakit? - kérdezte kedvesen.</p>
					<p>A szőke fiú, szőkék szokása szerint, elpirult.</p>
					<p>- Vagy csak flangirozni jött ki? Tudom, hogy a diákok szeretnek az
                            állomásra kijárni, nem tudom, miért. Talán azért, mert itt érzik az élet
                            varázsát. Hát csak menjen haza szépen és tanuljon. Kérem, nagyon sokat
                            kell maguknak tanulni, mert szokatlanul nehéznek ígérkezik az
                            érettségi... Azért nem kell megijedni... Egyáltalán nem kell mumust
                            csinálni az érettségiből. Olyan lesz ez is, mint a többi. Aki el van
                            készülve, annak játék lesz. Csak az a fő, hogy meglegyen mindnyájukban
                            az a nyugodt önérzet, hogy: a kutyafáját, ez sem nehezebb, mint
                            akármelyik óra. Ha az órákon olyan vitézül átverekedtünk, akkor az
                            utolsó óra igazán nem számít.</p>
					<p>Langschein lassan visszanyerte bátorságát és nyugalmát s azt mondta:</p>
					<p>- Igen, igazgató úr, kérem. Mi nem félünk az érettségitől.</p>
					<p>- Ne is féljenek. Semmi az.</p>
					<p>Kezet nyújtott a fiúnak, s az meghajlott úri módon, és sarkon
                            fordult.</p>
					<p>- No, ez nem sikerült - mondta magában Langschein, pedig már május
                            tizedike és tizenhatodikán írásbeli. Éppen legutolsó ideje, hogy utána
                            nézzünk a dolognak.</p>
					<p>Csak az bántotta, hogy nem tudja értesíteni Debrecenben a dr. Ficsulát,
                            aki most hiába várja a Kispipa nevű vendéglőben, ahol pontos
                            személyleírás alapján s gomblyukban fehér szegfű jellel kellett hogy
                            felismerjék egymást.</p>
					<p>Míg kedvetlenül bandukolt visszafelé a Vasút utcán, Sárkány Gizikével
                            találkozott össze.</p>
					<p>- Kezit csókolom, Gizike.</p>
					<p>- Mondja Ottó, az igazgató öccse csakugyan szerelmes ebbe a
                            Kondor-lányba?</p>
					<p>- Kicsoda? - s Langschein felnevetett. - Nyilas?... No ne
                            beszéljen...</p>
					<p>- De igazán.</p>
					<p>- Á... Egy olyan puritán és szerelem.</p>
					<p>- Mért? ő rendezte a segélyegyleti bált. Nem volt olyan jó bál már évek
                            óta.</p>
					<p>- No az más. Azt megrendezte, mert üzlet volt. Ambicionálta, hogy pénzt
                            keressen a Segélyegyletnek. Szereti a pénzt. Csak ezért az egyért
                            gondolom, hogy még lesz belőle valami... Mert különben... Nyilas és
                            szerelem...</p>
					<p>- Igaz, hogy maguk nem árulnak el neki semmit?</p>
					<p>- Milyen semmit?</p>
					<p>- Hát az érettségi körül.</p>
					<p>Langschein nagyot nevetett.</p>
					<p>- Mit, az érettségi körül?</p>
					<p>Gizike kuncogva nevetett.</p>
					<p>- Ugyan, nekem mondhatnak mindent, hiszen én már leveleztem ebben a
                            dologban. Maga nem is tudja? Talán maga is ki van zárva a bizalomból. No
                            ez nagyon jó, és én elpletykálom itt. Jesszusom, hogy megmossák ezért az
                            én fejemet...</p>
					<p>- Maga kis izé, kis kolibri...</p>
					<p>Gizi hangosan kacagott. Erős, fekete lány volt s a kolibri, az nem illett
                            rá. Úgy mulatott, majd meghalt.</p>
					<p>- Nem azt akarta maga mondani, hanem azt, hogy szajkó, vagy ilyet.</p>
					<p>- Mondja, mért jár maga ilyen későn az utcán?</p>
					<p>De Gizi erre nem felelt.</p>
					<p>- Na ezt kifogtam - mondta -, hogy egy olyannak beszéltem az
                            érettségiről, aki annyit se tud róla, mint én.</p>
					<p>- Persze, maguk lányok most folyton erről beszélnek.</p>
					<p>Gizike nevetett.</p>
					<p>- Még az kell, hogy a fülébe menjen valami spiclinek.</p>
					<p>- Ugyan, nem képzeli. Mi lányok tudunk titkot tartani, nem úgy, mint
                            maguk, fiúk. Egy fiúnak százszor hamarabb eljár a szája, mint egy
                            lánynak.</p>
					<p>Így mentek évődve az utcán, s egyszer csak szembe jött velük két fiú a
                            Fertőből, Sebi és Suhajda. Mikor meglátták Langscheint, hogy fesztelenül
                            udvarol az utcán, megállottak, s úgy néztek rá, mint egy kísértetre.</p>
					<p>Langschein intett nekik, s odakiáltotta:</p>
					<p>- Majd bejövök.</p>
					<p>Azok szájtátva elmaradtak, ők már azt hitték, Debrecen felé robog a vonat
                            vele.</p>
					<p>Langschein hazakísérte Gizikét a patikáig, akkor sietve ment Kiss
                            Palihoz.</p>
					<p>Elmondta mi történt, s nagy gondban voltak.</p>
					<p>- Te, Ottó, azt mondom, legokosabb volna, ha kimennénk a tanyára s a
                            személyvonattal bemennél Debrecenbe. Éjfélután egy órakor odaérsz. A
                            Ficsula ott fog várni reggelig. Nem a nagy állomáson ülsz fel, hanem
                            visszamegyünk kocsival Ágosra s vigyázz, mikor a vonat keresztülmegy itt
                            az állomáson, jól elbújj, hogy valami spicli meg ne lásson. Biztos, hogy
                            a Spicli most ott lakik, s minden vonatot megnéz. Hanem a bárányát már
                            tudom, hogy fogjuk ellopatni. Majd a Kopasz Tamás bátyánkkal fogom én
                            azt megcsináltatni. Már megbeszéltem Komjáthyval és még vagy két úri
                            emberrel, s mindenki boldogan vállalja...</p>
					<p>Soká nevetgéltek, megvacsoráztak, s aztán Pali elkérte a kocsit az
                            apjától, hogy kinn akar tanulni pár napig a tanyán Ottóval, és kimentek
                            a tanyájukra. A Fertőbe csak megizenték, hogy mi történt: Gyurkóval, aki
                            az utcán cirkált a házuk táján, hogy véletlenül valamit megtudjon.</p>
					<p>Szép volt az éjszakai út, az Alföld olyan volt, mint a tenger, és millió
                            csillag volt az égen.</p>
					<p>Langschein elutazott. Harmadik osztályon ment. Az állomáson kilesett és
                            lúdbőrözött a háta, Józsiás tanár tényleg ott volt a peronon. Érezte,
                            hogy nem tréfa, amit csinál, ha kisül, olyan vizsgálat lesz, hogy bele
                            lehet bukni.</p>
					<p>Ahogy megérkezett Debrecenbe, fütyürészve nézett körül, mintha legalábbis
                            egy kislány várná, aztán ment a Kispipába, s jó Isten, a fehérszegfűs
                            jogász ott volt még mindig, de már erősen illuminált állapotban.</p>
					<p>Azért meg lehetett vele egyezni. Úgy állapodtak meg, hogy most átad neki
                            ötven koronát, a többit megmutatta neki, s ha a tételeket megküldi,
                            akkor megkapja a másik ötven koronát is.</p>
					<p>A hajnali személyvonattal aztán visszaindult Debrecenből. Soká tűnődött
                            rajta, hogy leszáll a legközelebbi állomáson, s gyalog jön haza. De
                            unta, mert ez az állomás tizenkilenc kilométer volt s gyalog egy fél nap
                            is kellett volna neki, hát megkockáztatta a dolgot, s egész hazáig
                            ment.</p>
					<p>Szerencséje volt. Nem volt egyetlen ismerőse se a kora reggeli vonatnál,
                            s ő hamarosan eltűnt, és hazament. De azért persze beteget mondott, s
                            egész délig aludt.</p>
					<p>A fiúk nem tudták, hogy itthon van, csak délben tévedt oda Sarku, hogy
                            érdeklődjön iránta.</p>
					<p>Kiderült, hogy az éjjel rémes dolog történt. Spicli az éjjeli vonattól
                            hazafelé menet bement a Fertő-kamarába, s ott találta a fél osztályt,
                            söröztek. Ebből ma délelőtt nagy vizsgálat lett, az igazgató elé
                            citálták valamennyiüket, s az igazgató nagyon ingerült volt, s
                            betiltotta a Fertőt. Nagy prédikációt tartott, hogy ha még egyszer
                            valakit ott találnak a kamarában, azt nem engedik érettségire.</p>
					<p>- Puff neki - mondta Langschein -, mégis okos volt, hogy elmentem. Most
                            már mindegy. Két nap múlva itt lesznek a tételek. Akkor még van négy
                            napunk arra, hogy jól elkészítsük s akkor se bú, se kár.</p>
					<p>Az osztály délután értesült az expedícióról, s volt nagy öröm.</p>
					<p>Másnap azonban újabb rémület.</p>
					<p>Dr. Ficsulától levél jött, hogy már nem tehet semmit, mert a
                            főigazgatóság a tegnapi napon, tehát a Langschein vizitje utáni napon
                            átküldte a tételeket a püspökhöz.</p>
					<p>Iszonyú volt.</p>
					<p>Mindenki sápadt lett, s most már nem tudták mihez fogjanak.</p>
					<p>Este távirat jött, hogy valaki azonnal utazzon Debrecenbe.</p>
					<p>Nem volt mit tenni, megismételték a minapi utat. Langschein megint kiment
                            az állomásra, s mivel senki sem volt, aki gyanús lett volna, az esti
                            gyorssal elutazott.</p>
					<p>Dr. Ficsula egy fantasztikus tervet adott elő.</p>
					<p>Kiszámította, hogy mikor érkezik a levél az igazgatóhoz a gimnáziumba, s
                            vállalkozott rá, hogy ő azon a napon eljön s éjjel kihozza a leveleket a
                            gimnázium igazgatói irodájából.</p>
					<p>Vakmerő dolog volt. Langschein, mint hadvezérhez illik, azonnal döntött,
                            és beleegyezését adta hozzá.</p>
					<p>Ellenben doktor Ficsula ezért a kirándulásért kétszáz koronát kért.</p>
					<p>Erre nem volt felhatalmazása, s neki annyi pénz egyáltalán nem állott
                            rendelkezésére, tehát abban egyeztek meg, hogy ő másnap a fiúknak
                            megmondja, aztán táviratilag értesíti. Abban az esetben, ha a kétszáz
                            koronát meg tudják fizetni, azt táviratozza, hogy:</p>
					<p>“A bukétát azonnal küldeni.”</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>Könnyű volt megígérni, de nehéz volt teljesíteni.</p>
					<p>Mikor Langschein megérkezett, egyszerűen hazament és lefeküdt. Éjfél után
                            három óra volt. Nyugodtan elaludt, de már hat órakor felébredt,
                            felöltözött, könyvet vett a hóna alá és elment Kiss Palihoz.</p>
					<p>- Szervusz, Palikám, kelj fel, ilyenkor lehet legjobban tanulni.</p>
					<p>- Megbolondultál, még csak hat óra.</p>
					<p>- Gyere, vegyük át a történelmi tételeket.</p>
					<p>Olyan hangosan beszélt, hogyha valaki hallja, hadd dicsérje, hogy ők
                            milyen szorgalmasak.</p>
					<p>Kimentek a kertbe. A Kiss Paliék kertje tele volt bokorral és fával. Ezen
                            a vidéken nem igen díszlik se a fa, se a bokor, de ez a kert kivételesen
                            szép és lombos volt. Olyan magas orgonaköröndök voltak benne, hogy
                            nyugodtan el lehetett bújni.</p>
					<p>- Pénz kell.</p>
					<p>- Pénz?</p>
					<p>Langschein elmondta az éjjeli dolgot, s Pali szokott komolykodó képével
                            hallgatta, aztán nagyot kacagott.</p>
					<p>- Ez csak most kezd érdekes lenni.</p>
					<p>- Igen, a fene egye meg. Mondhatom, nem vállalkoznék még egyszer erre az
                            útra, ha nekem adnák ezt a várost, s ráadásul minden port, amit
                            terem.</p>
					<p>- Hacsak pénz kell, azt én szerzek. Száz koronát tudok szerezni. Többet
                            nem. A többit szedjétek össze.</p>
					<p>- Még az eddigieket se fizették meg a legtöbben. A Fertőből még egy vasat
                            se kaptam.</p>
					<p>- Megállj csak, a Fertővel nagyszerű dolog van.</p>
					<p>- No.</p>
					<p>- Kell egy haditanya, úgy-e, ahol össze lehessen jönni, hát ez a büdös
                            Gondos Márk, a nyaka törjön ki, a maga csavaros ügyvéd eszével azt
                            okoskodta ki, hogy menjünk a toronyba kártyázni.</p>
					<p>- Toronyba?</p>
					<p>A torony ott állott a gimnázium felett s az volt a nevezetessége, hogy
                            fent lakott a toronyőr, akinek kötelessége volt, hogy minden
                            negyedórában trombitáljon. Ez arra való volt, hogy a polgárok tudják,
                            hogy nincs tűz a városban, mert ha volna, a toronyőr meglátná, s akkor
                            nem trombitálna, hanem félreverné a harangokat.</p>
					<p>- Már az este ott voltunk. A bakter kap egy koronát, meg egy liter
                            bort.</p>
					<p>- Nagyszerű.</p>
					<p>- Hát ezután ott fogjuk tartani a haditanácsot.</p>
					<p>- De nem lehet ám estig várni. A pénzt még ma össze kell szedni és
                            feladni a táviratot.</p>
					<p>- A táviratot azt fel kell adni, a többit bízd rám. Mennyi pénzed
                            van?</p>
					<p>- Összesen száztíz korona jött össze. Ebből ötvenet már odaadtam a
                            gazembernek, a többi elment vasútra, vacsorára, borra. Az úgy iszik,
                            mint a gödény. Még olyan torkot nem láttam. Ha a poharat felemeli, egy
                            slukkra lehajtja. Még csak meg se mozdul a nyeldeklője, úgy iszik ki egy
                            pohár bort. Mégpedig vizespohárral.</p>
					<p>- Jó pofa, már olyan kíváncsi vagyok rá. De irigylem ezeket a te
                            utaidat.</p>
					<p>- No, én nem teszem meg még egyszer, arról biztosítlak, nekem elég volt
                            az egész életre.</p>
					<p>- Ottó.</p>
					<p>- Nos.</p>
					<p>- És a kaland?</p>
					<p>- Milyen kaland?</p>
					<p>- Hát csak volt valami?</p>
					<p>- Ugyan, ne marháskodj. Fél egykor értem oda, és háromkor már jöttem
                            vissza.</p>
					<p>- Szőke volt vagy barna vagy vörös vagy fekete?</p>
					<p>Langschein sokat jelentően fütyörészett, pedig úgy be volt gyulladva,
                            hogy igazán eszébe sem jutott efféle.</p>
					<p>- Tudod mit, nekem kellett volna ezt csinálni, úgyis bíró leszek, s akkor
                            volna egy kis prakszisom, hogy szokták csinálni a gazemberek.</p>
					<p>Nagyon nevettek.</p>
					<p>Fél nyolcig elbeszélgettek, akkor bementek reggelizni.</p>
					<p>- Milyen szorgalmasok, kedves - mondta a Kiss Pali mamája, és nagyszerű
                            haboskávét adott reggelire, frissen sült kaláccsal. - Nagyon szép az,
                            hogy maguk ilyen páratlan szorgalommal készülnek az érettségire. Én ezt
                            sose tapasztaltam és megvallom, nem is néztem volna ki az úrfiakból.</p>
					<p>Finoman mosolygott, de Langschein még finomabban.</p>
					<p>- Most rettentő munka van, kedves anyám, nagy körültekintés, hogy semmit
                            el ne feledjünk.</p>
					<p>- Nincs valamire szükségük, kedves? - mondta a mama.</p>
					<p>- Hidegvérre, kedves anyám, és józan megfontoltságra.</p>
					<p>A mama nevetett, s békén hagyta őket.</p>
					<p>- Ezt is ideje elvégezni - mondta Pali, s kihozta a házból a Béla
                            cilinderét.</p>
					<p>Már teljesen el volt készítve. A cilinder karimája át volt lyukasztva, s
                            belefűzve spárgán a feladócédula, ráírva a címzett neve és lakása.</p>
					<p>Langschein, nyakát pulyka módjára felduzzasztva nevetett.</p>
					<p>Kiss Pali igyekezett komoly lenni, de minden pillanatban kitört belőle is
                            a kacagás.</p>
					<p>- Most gyere velem.</p>
					<p>- Hova viszed, az ólba?</p>
					<p>- Igen, kipróbálom, hogy áll a lovamnak.</p>
					<p>Az öreg udvarost, az András bácsit szólította elő.</p>
					<p>- András bácsi, jöjjön csak.</p>
					<p>Az öreg letette a nyírfaseprűt, amivel az istállót nagy körültekintéssel
                            és tekintélyes lassúsággal takarította. Előjött.</p>
					<p>- Tessék parancsolni az úrfinak.</p>
					<p>- András bácsi, okos ember maga, és nem félős ember maga?</p>
					<p>- Hát.</p>
					<p>- Mondja, látott már maga ilyen üstöt? - s megmutatta neki a
                            cilindert.</p>
					<p>Az öreg pislogva nézte a kürtőkalapot. Olyan ragyogó volt az, mint a
                            tükör, és olyan kacér, mint egy szobalány. Abban az időben megint a
                            karcsú cilinderek jöttek divatba.</p>
					<p>- No, ne ijedjen meg tőle annyira, lekvárfőző üst ez. Értette? Megy
                            Kolozsvárra. Fel kell adni a postára. El meri ezt maga vállalni, hogy
                            elviszi a postára?</p>
					<p>- Mir ne.</p>
					<p>- Nohát akkor vállalja el. Kap tőlem két darab kurtaszivart, ha
                            hibátlanul feladja és elhozza a feladó receptet. Érti kend?</p>
					<p>Langschein nem bírta, elfordult, s hogy a komolyságát megőrizze, a csikó
                            farkát kezdte simogatni.</p>
					<p>- Odamegy a postára. Van ott egy nagyon szép kisasszony. Én már beszéltem
                            vele. Ne mondjon semmit, csak odaadja neki. Ezt is odaadja - s a
                            zsebéből kivette a szállítólevelet, ami sárga volt és már ki volt
                            töltve. - Itt van a pénz is; ami visszajár, azon ihat egy spriccert, de
                            jól értse meg, egyebet nem szabad rajta inni, csak spriccert.</p>
					<p>Az öreg kunnak a szeme nevetett, már látta lassan, hogy itt valami tréfa
                            készül.</p>
					<p>- Most szépen takarja el a surca alá, hogy kár ne essen a drága kis
                            üstöcskében. Nagyon vigyázzon rá, hogy a madarak útközben bele ne
                            köpjenek, mert akkor nem lesz gusztusos a lekvár, amit benne főznek.</p>
					<p>Még egyszer s még egyszer megmagyarázta az öregnek a teendőit. A
                            vénember, tekintve, hogy kimegy a városba, kicserélte a vedlett, zsíros
                            kalapját, s most már aztán, mint megcsinált gavallér, készen volt az
                            útra.</p>
					<p>- Nagyon jól van, András bácsi, most olyan lett, mint egy úr. Hát úri
                            módon végezzen.</p>
					<p>Kikísérték az öreget a hátulsó kapuig, s útjára bocsátották. Aztán
                            visszamentek a kertbe, s tovább tervezgettek.</p>
					<p>- Tanulni is kék valamit azért - mondta Langschein.</p>
					<p>- Ugyan mit - szólt Pali -, barátom, professzorok lehetünk, annyi
                            tudomány van bennünk. Hátha még össze tudjuk szedni a pénzt.</p>
					<p>De nyugtalan volt Pali az öreg miatt, s azt indítványozta, hogy menjenek
                            utána.</p>
					<p>El is mentek, és addig ácsorogtak a posta előtt, míg meg nem látták az
                            öreg Andrást, mikor jött kifelé.</p>
					<p>Elvette tőle a feladóvevényt, s útjára bocsátotta.</p>
					<p>Most aztán mentek együtt Pétery Pistához, beszámolni a történtekről.</p>
					<p>Vidám és emlékezetes dolgok voltak ezek. Soká fognak erről beszélni a
                            városban.</p>
					<p>Langschein újra elmondta az éjszakai eseményeket. Pétery megértette a
                            dolgot. Nagyon gondolkodott.</p>
					<p>- Harminc vagy negyven koronát esetleg tudok szerezni - mondta. -
                            Harmincat biztosan.</p>
					<p>Ez kevés volt, mert Langscheinnak nem volt több pénze hét koronánál.
                            Mondta ugyan, hogy táviratoz haza a papájának, hogy azonnal küldjön száz
                            koronát, de ez nem biztos, hogy idejében megérkezik, mert az apja
                            kereskedő és sokat nincs odahaza. Esetleg csak napok múlva kapja meg a
                            táviratot, s mamája nincs, aki segíthetne rajta.</p>
					<p>De azt a táviratot feladták, hogy a bukétát
                            várják.</p>
					<p>- Te, ezt kell megvágni - mondta Langschein az utcán, és Fussbaum Nácira
                            bökött, aki a bolt előtt állott.</p>
					<p>A Nácit közrevették, annak nem volt pénze, és a mamája kereskedő lévén,
                            nehezen adta ki a pénzt a kezéből, minden majomszeretete mellett is. De
                            azért lelkendezve ez is vállalkozott húsz koronáig.</p>
					<p>- Már nincs semmi baj - mondta Kiss Pali -, holnap estére együtt lesz a
                            pénz.</p>
					<p>Este pedig felmentek a toronyba kártyázni.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>Az ebéd csöndesen folyt le, s Misi legnagyobb örömére semmi szó és semmi
                            célzás nem volt a tanítványáról.</p>
					<p>A bácsi csakugyan elfeledkezett róla, csak most jutott eszébe, ahogy
                            szórakozottságát látta. Nagyon komolyan nézett a fiúra, s azon
                            gondolkozott, hogy miféle vészes hajlamok vannak ebben a gyerekben.
                            Kevés öröme lesz benne az életben. Volt egy kis harag és elfordulás is
                            benne, hogy a jótéteményt vissza merészelte utasítani, de mit tegyen
                            vele, nem erőszakolhatja. Ő annak idején boldog és lelkes lett volna egy
                            ilyen kitüntetés esetén, s mélyen lehangolta, hogy Misi semmibe sem
                            veszi...</p>
					<p>Hát menjen, amerre akar. Ő nem tud rajta segíteni. Ő még egy tandíjat sem
                            tud érte kifizetni, vagy egy ruhát neki... Miből...</p>
					<p>Még külön lehangolta valami, amiről önmagának sem tudott, s nem akart
                            számot adni. Kendeffyné társadalmi befolyásának volt köszönhető az egész
                            Eötvös-kollégiumi felvétel. Náluk találkozott a kollégium kedves, piros
                            arcú, fehér hajú igazgatójával s azért ígérte meg a felvételt, mert éles
                            szeme látta a Sárikával való meleg hangulatot. Ellenben Sárika azóta
                            elmúlt az életből... Az csak egy olyan pillanatnyi csillogás volt... Úgy
                            látszott, hogy valami mélyebb rokonlelkiség kapcsolódik köztük... Aztán
                            fenn volt néhányszor, s egy bálon úgy tűnt fel neki, hogy vidéki kis
                            tanár lett odafent belőle, a nagyúri társaságban...</p>
					<p>Megsértődött, elidegenült. Leküzdötte.</p>
					<p>Itt maradt magánosnak és vidéki tanárnak... Levonta a konzekvenciákat...
                            S Misi mit akar? Csak a fiatalsága? vagy a természetének az az
                            alapvonása? Boldogtalan gyermek s boldogtalan jövő, ami rá vár...</p>
					<p>Senkin sem lehet akarata ellenére segíteni - gondolta -, de ennyivel
                            legalább tartozik neki, hogy az érettségit kapja meg. Ha még az sem
                            lenne a zsebében, mi lenne belőle? Országfutó csavargó, vagy mi. Nem
                            szabad hát, hogy bármi is zavarja az érettségire készülődésben. Még ma
                            bemegy a kereskedelmi körbe, és szól az ügyvédnek, hogy azonnal abba
                            kell hagyni a lányának a tanítását... Nem vállal felelősséget a fiúért.
                            Ki tudja, mibe sodródik bele. Ezek a fiatal fiúk, pláne az ilyen
                            ábrándos természet, minden lányba belehabarodnak, akit látnak...</p>
					<p>Misi nem tudta, min gondolkodik a bátyja, de nem tudott a szemébe nézni,
                            úgy érezte, bűnös a visszautasított jótétemény miatt.</p>
					<p>Boldog volt, hogy elbocsátotta Géza bátyja s nem kívánta, hogy ebédutáni
                            adomáit hallgassa. Nincs is kedve neki se.</p>
					<p>Kifutott a kertbe; ott szokott tanulni a kis kopasz lugasban. Csak azért
                            ott, mert oda senki se ment utána még soha. Oly árnyéktalan hely, hogy
                            rajta kívül ember ki nem állja. De neki az a hely jó, ahol más nem érzi
                            jól magát. Ő ott van otthon a gondolataival, ahol nem zavarja még a szél
                            sem.</p>
					<p>Csak ült a délutáni hőségben, csak égett a napon, szemébe húzott
                            szalmakalapja alatt. Beletemetkezett a könyvébe, s úgy tett, mint aki
                            szorgalmasan tanul, pedig a szíve jajgatott, és a két nedves szeme egy
                            rózsaszínű kis utalványra meredt és nem a tananyagra...</p>
					<p>Az utalvány valami divatlapnak a postai utalványa volt, és regényes
                            története van.</p>
					<p>Ott feküdt valamelyik napon az asztalon. Irénkééknél.</p>
					<p>A kislány éppen letette a tollat, amellyel a francia feladatot írta le. Ő
                            felvette s belemártotta a tintába, aztán kitöltötte az utalványt:</p>
					<p>- Kondor Irénke... úrleánynak... Feladási összeg: Ezer
                                csók.</p>
					<p>Összeszorított fogsorral és lángoló szívvel tolta a rózsaszínű papírlapot
                            a lány elé, akinek egy arcizma sem mozdult meg, oly nyugalommal, amit
                            nem várt, nem remélt, se megérteni nem tudott, fogta, maga elé
                            terítette. Bemártotta a tollat a tintába, s megfordítva az utalványt,
                            annak a hátlapjára odaírta:</p>
					<p>- Felvevő neve: Kondor Irén.</p>
					<p>Azzal visszaadta. Ő a lapot vakulásig nézte, akkor fölrobbant, nekiesett
                            a lánynak, és összecsókolta.</p>
					<p>Ezt az utalványt nézte most.</p>
					<p>Ez az utalvány volt élete első nagy szerződése. De mit jelentett ez neki.
                            Valami tűzár ömlött ebből az utalványból, azóta nem merte megnézni, de
                            minden pillanatban ott érezte a szíve felett és úgy vette, mintha ezzel
                            az élete el lett volna örökre adva. A házasság szerződése volt ez.
                            Mennyit ábrándozott azon, hogy ha a darabja sikert arat, s ömleni fog a
                            temérdek pénz, akkor egy év múlva, vagy még hamarabb ki fog állni a
                            bátyja, az édesanyja s az egész világ elé azzal, hogy feleségül veszi
                            Irént.</p>
					<p>Csak rá kellett gondolni s vége volt.</p>
					<p>Hetenként kétszer, négy órától hatig volt órája Kondoréknál. Ma éppen
                            esedékes volt a tanítás.</p>
					<p>Milyen nehezen várta az időt, s milyen boldog volt, hogy délután
                            háromnegyed négykor észrevétlenül kiszökhetett, s mehetett szíve
                            választottjához.</p>
					<p>A Kondorék háza a vasút felé volt. Olajjal zöldre festett kis ház volt
                            az, virágoskert közepén. Nagy üveges verandája volt, s télen egész
                            télikert, most nyáron kicsit rideg volt, mert a nagydézsában levő
                            virágokat kirakták az udvarra, a kertbe.</p>
					<p>- Kezét csókolom - köszönt be.</p>
					<p>Kondor ügyvédné fakó és lágy. Szinte élettelenül üldögélt a fonott
                            karosszékében, míg az ura, a sovány és izgékony kis fiskális az egész
                            világot befutkosta s temérdek embernek temérdek ügyébe
                            beleavatkozott.</p>
					<p>Irén kilépett a sötétes belső előszobából, amely ide nyílt, kezet
                            nyújtott, ő megérintette a kis kezet és bementek tanulni.</p>
					<p>Irén mindig vidám volt, és mindig kacagott. Most is.</p>
					<p>- Mi az, Misike?</p>
					<p>Egészen úgy szólott hozzá, mintha idősebb lett volna. Valami anyás volt
                            benne.</p>
					<p>Ahogy a füzetet kitették az asztalra, s a keze hozzáért a lány kezéhez,
                            elvesztette a fejét, s elfulladt a torka.</p>
					<p>A lány rápillantott. Nem értette.</p>
					<p>- Valami van? - súgta.</p>
					<p>- Nem, nincsen semmi.</p>
					<p>A lány belemerült a leckébe. De ő éppen úgy nem hallotta, mit beszél,
                            mint az iskolában nem hallotta a tanárt.</p>
					<p>Csak nézte a lányt. Annak a hamvas és friss kis arcát. Azt a drága,
                            gömbölyű arcocskát, azt a kemény, fekete hajat, amely szinte villamosan
                            szikrázott. Óh, azok a csodálatos nagy, fekete szemek, s az a kicsattanó
                            piros kis ajak. Szerette volna magát levetni a lába elé és azt mondani,
                            hogy meghal érte.</p>
					<p>De a lecke uralkodott felettük, s ő szédülten hallgatta ki a múlt órán
                            feladott dolgokat.</p>
					<p>Leesett egy ceruza. Lehajolt érte, letérdepelt s hirtelen beletette a
                            fejét a lány ölébe.</p>
					<p>A lányka megijedt. Elébb csak nézte a fiút, akkor elkezdte simogatni a
                            fejét, a haját. Beletúrta ujjait a fiú hosszúra növesztett hajába s
                            melegen szorította magához a szoknyácskáján fekvő fejet.</p>
					<p>Az anya a tornácon ült, mint mindig, de nem láthatott ide. Őt nem is
                            zavarta az anyja, hiszen nem hallhatott semmit. A fiú felkúszott a
                            szoknyája alá s átölelte szenvedélyesen.</p>
					<p>- Mi lesz velünk - mondta Misi.</p>
					<p>- Semmi - mondta a lány.</p>
					<p>- Mikor leszel az enyém, te drága?</p>
					<p>A lány hallgatott, aztán azt súgta:</p>
					<p>- Soha, te csacsi.</p>
					<p>- Soha? - robbant fel a fiú suttogva - soha?... Akkor én meghalok...</p>
					<p>- Kis bolondom - lihegte a lányka, s olyan volt, mint egy asszony, aki
                            már nem akar semmit az udvarlójától. Mint egy nő, aki tisztán látja a
                            lehetetlenséget, s már talán egész másfelé jár az esze, csak
                            gyöngédségből és szánalomból hagyja, hogy folytatódjék a régi játék. S
                            azért, mert jól is esik neki.</p>
					<p>A fiú beletemette az arcát a melleibe, és mohón forrt hozzá, de a másik
                            szobából mozgást hallottak s erre hirtelen visszaült a helyére.</p>
					<p>Egészen szokatlanul a mama felállott és bejött. Nem lehetett tudni, hogy
                            volt-e ezzel valami célja, vagy csak véletlen volt. Keresztülment a
                            szobán, s ők úgy tettek, mintha szorgalmasan írnák a feladatot.</p>
					<p>Irén nevetve nézett az anyjára.</p>
					<p>- Valamit keres?</p>
					<p>Misi megütődött. A lány hangja annyira elfogulatlan volt, mintha
                            pillanatokkal előbb nem csókolóztak volna. Olyan tiszta és közvetlen,
                            mintha valóban unt leckéből nézett volna fel. És olyan tiszteletlen és
                            kiutasító, mintha az anyja csak cselédje volna.</p>
					<p>- Nem, kimegyek a konyhába, mert most csinálják az eperdunsztosokat.</p>
					<p>Elmehetett volna a folyosón is a konyhába, nem kellett neki átmenni ezen
                            a helyiségen. Irén rendreutasítóan nézett az anyjára, s az szinte
                            zavartan ment el balra a konyha felé.</p>
					<p>Misi magába süppedve, zordonul maradt itt. Mintha hideg zuhanyt kapott
                            volna. Le volt hűlve és meg volt döbbenve.</p>
					<p>Kis hallgatás után azt mondta, hidegen és keményen:</p>
					<p>- Maga nem szeret engem.</p>
					<p>- Én?</p>
					<p>- Igen.</p>
					<p>- Mért?</p>
					<p>- Érzem, hogy nem szeret.</p>
					<p>- Ugyan.</p>
					<p>- Csak játszik velem. Magának én senki sem vagyok.</p>
					<p>- Bolond.</p>
					<p>- Én bolond vagyok, maga meg nagyon józan.</p>
					<p>- Jóisten.</p>
					<p>Hallgattak. A kislány a szájába vette a ceruza tompa végét és azt
                            rágcsálta. Olyan fogai voltak, mint az egérnek, és minden ceruzának
                            elrágta a végét.</p>
					<p>S most Misiben feltámadt egy emlék. Egyszer, még a télen éppen így
                            csókolóztak, mikor idegenek jöttek. A lány akkor is ilyen vidám és bátor
                            volt, míg őneki a térde remegett, és az egész teste fel volt dúlva.
                            Akkor már megérezte, hogy ez nincs rendjén, hogy a lány ennyire tud
                            uralkodni magán, ez már nem önuralom, hanem azt jelenti, hogy ő nincs
                            annyira kiforgatva önmagából... Akkor hosszú ideig idegenek is lettek
                            egymáshoz, pedig a lány a vendégek előtt felhasznált minden pillanatot,
                            hogy oda-oda nézzen az ő szemébe és egy-egy olvadékony és áhítatos
                            pillantást adjon neki titokban. De ez őt nem elégítette ki. Ő merev volt
                            és hallgatag és képtelen volt a vidám társaságra figyelni. El is ment
                            hamar s végtelen sok rohanással csillapította le magát. Hűtlen bestia,
                            közönyös állat, s más effélékkel titulálta a lányt, s tudta, hogy az
                            erősen kacagott volna, ha látja és hallja a dühöngését.</p>
					<p>Már akkor gondolt rá, hogy nem volna szabad így kiszolgáltatnia magát egy
                            lánynak.</p>
					<p>Nincs. Az csak az érzékeit cirógattatja a csókjaival.</p>
					<p>- Menjünk a leckére - mondta zordonan, s hozzáfogtak tanulni.</p>
					<p>A lányka azonban olyan figyelmes és kedves volt, hogy percek múlva megint
                            jóba volt vele. Kezdte megint megnyerni az intelligenciájával, a
                            kellemességével, a frisseségével, s kezdett rájönni, hogy nem tréfa ez:
                            egy ilyen páratlan teremtést ölelni és csókolni, és nem tréfa az,
                            elveszteni, ha már egyszer megtalálta.</p>
					<p>Újra kezdte az ujjait megérinteni és újra kezdett erőt venni rajta a
                            szenvedély, s egyszer csak felhördült, és kétségbeesett szívvel borult
                            az asztalra.</p>
					<p>- Irén... Irén...</p>
					<p>- Mi az, kicsim?</p>
					<p>- Én nem vagyok kicsim.</p>
					<p>- Misikém...</p>
					<p>- Mért ilyen kegyetlen velem?</p>
					<p>- Én?</p>
					<p>- Maga.</p>
					<p>- Jaj istenem, maga kis bolond.</p>
					<p>- Maga csak játszik velem. Én magának semmi se vagyok, pedig én a halál
                            szélén vagyok.</p>
					<p>- De mért?</p>
					<p>- Azért.</p>
					<p>- No beszéljen, kicsikém.</p>
					<p>- Nagyon boldogtalan vagyok.</p>
					<p>- Istenem, istenem. Fél a matúrától?</p>
					<p>- Én?</p>
					<p>- Ja persze, maga egy nagy hős. Mondta Náci.</p>
					<p>Összeráncolta a szemöldökét, és mogorván nézett maga elé. Nem szabad neki
                            ittmaradni ebben a levegőben.</p>
					<p>- Misike, kis Misike...</p>
					<p>- Már mondtam magának, én nem vagyok kis Misike.</p>
					<p>A lány kacagott és oly vidám volt, majd kipattant. Apró egérfogai
                            csillogtak, és egész közel bújt hozzá, majdnem beleharapott. S ő
                            meglátta most a lány hófehér, márványszerű homlokán a két-három kis
                            piros pattanást és az arcán a mitesszereket, és dühösen
                            elundorodott.</p>
					<p>És mégis rávetette magát, s elkezdte csókolni, ahol érte.</p>
					<p>- Hallotta, mi történt az Édenben? - szólt Irénke kibuggyant vérpiros
                            ajakkal.</p>
					<p>- Mi? - rettent meg, s a délelőtti tanulásra gondolt, csak nem lett
                            öngyilkos a nagy Torony.</p>
					<p>Megállott, és ellenségesen figyelt.</p>
					<p>Irén odabújt hozzá, és a fülébe súgta.</p>
					<p>- Rajtakapták a Schwartz Böskét a Góttal.</p>
					<p>- Hogyhogy rajtakapták?</p>
					<p>- Egy síron.</p>
					<p>Misinek minden vér a fejébe tódult.</p>
					<p>Átölelte a lányt, s viharosan azt mondta neki:</p>
					<p>- És maga sose jött ki oda velem.</p>
					<p>A lány nagyot kacagott és azt mondta:</p>
					<p>- Maga sose hívott.</p>
					<p>S az ajkát beharapta, a szemét lehunyta, hosszú szempillái voltak.</p>
					<p>- Hát ki hívott? Náci hívott?</p>
					<p>A lány nevetett.</p>
					<p>- Igen? Az hívott?... És kimentél vele?</p>
					<p>A lány nagyon rázta a fejét, és pukkadozva kacagott.</p>
					<p>- Ne őrjíts meg, ne őrjíts meg!!</p>
					<p>A lány kibontakozott a karjai közül, s azt kezdte dalolni, hogy:</p>
					<p>Ich bin eine Witwe,</p>
					<p> Eine kleine Witwe...</p>
					<p>Misi tanította őt németre, de hiába volt oly tisztában a német
                            szintaxissal, ily könnyedén soha nem tudott volna egy német dalt
                            dudorászni.</p>
					<p>A lány a szétdúlt haját rendezgette és továbblibegett, kis kövérke alakja
                            ott libegett a nagy asztal túlsó oldalán, a fényben, a beömlött délutáni
                            nap fényében, s tovább dalolt:</p>
					<p>Doch die Küsse so gewöhnt ich,</p>
					<p> Dass ich vergiss nicht...</p>
					<p>Most a német szavak új értelmet nyertek, s úgy érezte, hogy ő egy nagy
                            marha. Nem ideálnak kellett volna választani ezt a lányt, hanem
                            szeretőnek. Szédült a feje és a lábai roskadoztak. Nem tudta, mit
                            tegyen, szeretett volna nekirohanni, és becipelni a lányt a másik
                            szobába, s becsukni az ajtót, mint egy fenevad.</p>
					<p>De hol van ő attól, hogy ilyen bátorság legyen benne. Talán a Náci... Míg
                            ő itt ábrándozik hónapokon át, talán a Náci, a cinikus, már be is avatta
                            a szerelem titkaiba...</p>
					<p>Mint egy féregrágta rózsát, úgy bámulta gyűlölettel a lányt, s egyúttal
                            úgy kívánta, hogy most már igazán azt érezte, hogy belehal, ha meg nem
                            kapja. Még sohase volt nővel dolga, de most férfinak érezte magát, s el
                            volt szánva.</p>
					<p>Ebben a pillanatban a tornác ajtaja nyílt, s megjelent a napfényben
                            Kondor ügyvéd.</p>
					<p>Ő megijedt, s lehűlt. Milyen szerencse, hogy az Irén odaát van a túlsó
                            parton, az asztal mögött, s nem is lehet gyanúsítani.</p>
					<p>- Szervusz, apa - kiáltott a kislány és kezet nyújtott az apjának.</p>
					<p>S ezt megint olyan átkozottul nyugodt hangon, mintha semmi se volna,
                            mintha csak a világ legtermészetesebb dolgai folynának köztük.</p>
					<p>Az ügyvéd rájuk se nézett, megcsókolta a lánya homlokát, s ment keresztül
                            a felé a szoba felé, ahova ő az elébb a lányt kívánta bevinni. Úristen,
                            ha neki annyi bátorsága lett volna. Most aztán vége lenne a világnak.
                            Beleszédült a lehetetlenségbe, s látta, hogy már csapják is kifelé az
                            iskolából.</p>
					<p>- Nyilas úr, kérem, legyen szíves bejönni egy percre.</p>
					<p>Aztán visszafordult, s a tornácon ott állott egy magas fiatalember. Misi
                            csak annyit látott, hogy nagyon elegáns.</p>
					<p>- Kérem, doktor úr, egy percre... Kislányom - dr. Ficsula - mutatta be
                            egymásnak a lányát és a fiatalembert.</p>
					<p>A fiatalember meghajtotta magát Irén előtt, kezet fogtak s ő szédülő
                            fejjel ment az ügyvéd után.</p>
					<p>- Kérem, Nyilas úr - mondta az ügyvéd -, a kedves bátyja, az igazgató úr
                            azt mondta ma délután, hogy tovább nincs ideje a lányommal foglalkozni.
                            Nagyon sajnálom. Akkor kifizetem a hátralevő járandóságát. Hány órája
                            volt ebben a hónapban?</p>
					<p>Misi megtörten állott.</p>
					<p>- Egy?</p>
					<p>- Kettő.</p>
					<p>- Ja igen, a mai nap is. Hát akkor, kérem, magának jár...</p>
					<p>S kiszámította, hogy mennyi esik egy órára.</p>
					<p>Elővette a tárcáját, és kiszámolt az asztalra annyi koronát, amennyi a
                            számítása alapján kijött neki.</p>
					<p>Misi ott akarta hagyni a pénzt, de nem merte vele megsérteni az ügyvédet,
                            viszont az motoszkált a fejében, hogy neki a megegyezés szerint egész
                            hónap jár akkor is, ha időközben megszakítanák a tanítást, de viszont
                            ezt se merte kimondani, mert az ő hibájából, illetve a bátyja akaratából
                            történik a tanítás abbahagyása, s így mindenképpen helytelen volna
                            alkudozni s az nem is természete.</p>
					<p>Olvasatlanul lehúzta hát az asztalról az ezüstpénzeket, s a zsebébe
                            eresztette.</p>
					<p>Akkor meghajolt, és kiment az ebédlőbe. Onnan a tornácra.</p>
					<p>A dr. Ficsula nevű fiatalember ott ült egy széken, nagyon közvetlenül és
                            hangos nevetés közt beszélgetett Irénnel.</p>
					<p>- Kezét csókolom - köszönt Irénnek.</p>
					<p>- Isten vele - mondta Irén olyan fesztelenül, mintha csak egy órára
                            válnának el s mintha nem lett volna köztük előbb egy olyan óra, amely
                            után valami rettenetes, égszakadásos, zokogásos búcsúnak volna
                            helye.</p>
					<p>Még egyszer meghajtotta magát Irén felé, s érezte, hogy most utoljára
                            látja az életben ezt az édes kis arcot, ezt a drága kis alakot, s hogy
                            nem fog többet gyönyörködni kedvességében és vége a romantikának...</p>
					<p>Meghajolt egy kicsit és nagyon félszegen dr. Ficsula felé is és elment.
                            Már behúzta maga után a veranda üveges ajtaját, csak akkor jutott
                            eszébe, hogy nem köszönt el az ügyvédnétől. Legyintett s mérgesen úgy
                            tett, mintha ez nem volna fontos.</p>
					<p>Kiment a szűk téglakijárón a kapu felé, s néhány lépés múlva kint volt az
                            utcán.</p>
					<p>Azt sem tudta merre megy, mikor két fiú szaladt utána. Sebi, a hetedikes
                            és Suhajda.</p>
					<p>- Nyilas! Nyilas!</p>
					<p>Megfordult, mi az?</p>
					<p>- Mondja, Nyilas, mit csinál az az úr Kondor ügyvédnél?</p>
					<p>Gondolkozott, milyen úr.</p>
					<p>- Doktor Ficsulának hívják.</p>
					<p>A két fiú őrült ideges volt, majdnem letépték róla a kabátot. Neki eszébe
                            jutott, hogy a fiatalember lesz az a dr. Ficsula! Azt mondta:</p>
					<p>- Úgy látszik, ez a lány kérője.</p>
					<p>A fiúk elképedve néztek rá, nem szóltak semmit. Ő tovább rohant, ki a
                            városból. Olyan gyorsan, ahogy csak bírt, majdnem futott. Nem bírta az
                            emberekkel teli várost. Most aztán végképp elkedvetlenedett az
                            emberiségtől.</p>
					<p>Olyan érzést érzett, mintha éhes lett volna rá. A nyála csorgott, s most
                            már soha többé nem fogja látni sem. Hogy láthatná valaha? Nem járt olyan
                            társaságba, ahol a lány megfordulhat, s a lány úgy vált el tőle, mintha
                            nem is kívánná többé látni.</p>
					<p>Szörnyű, hogy miket mondott a Paradicsomról. Hogy a Schwartz Böske és a
                            Gót. Ez ilyen aljas teremtés; hogy el merészel mondani effélét őelőtte.
                            Képzeli, hogyha neki is megengedett ölelgetéseket és csókolgatásokat,
                            miket enged meg a zsidó fiúknak, akikkel együtt van.</p>
					<p>Vértolulást érzett, szélütés fenyegette.</p>
					<p>Nem érdemes tisztességes embernek lenni.</p>
					<p>És milyen szép volt, milyen rendkívüli szép. Az arca olyan volt, mint a
                            rózsa, kövér, hamvas, piros. Az a fekete szeme. A melle a vékony nyári
                            blúzban, talán nem is volt alatta semmi. Az a vékony kis blúzocska,
                            mintha csak arra való lett volna, hogy szándékosan kínálja magát.</p>
					<p>Jaj. Nyögött kínjában. Le kellett volna tiporni.</p>
					<p>- Mikor leszünk egymáséi?</p>
					<p>Milyen álszent arccal, s milyen suttogva mondta rá:</p>
					<p>- Soha, maga csacsi.</p>
					<p>Ha ő most felnőtt lenne, azonnal visszafordulna, és megkérné a kezét.
                            Feleségül venné, s akkor az övé volna örökre. Bezárná egy lakásba, és
                            akkor köteles volna csak őt szeretni, csak hozzá lenni jó, csak neki
                            élni és szép lenni.</p>
					<p>Mikor lesz ő még olyan állapotban, hogy egy lányt feleségül kérhet.</p>
					<p>Ahhoz el kell végezni az egyetemet, állást szerezni, addig eltelik öt év,
                            még több. Hat-hét év. S ez hajlandó volna őt kivárni?</p>
					<p>Á. Ez egy napig se akar már várni. Ebben tüzel a vér. Még csak
                            tizenhatodik éves és már olyan, mintha asszony volna. Talán az is. Ha
                            ilyen szemérmetlen, hogy el mer mondani ilyenféléket, ki tudja, nem
                            jutott-e tovább a szerelemben, mint ő, és ő még kisfiú, ő még lányt nem
                            ölelt meg. Oly vadul futott, mint egy megkergetett csikó, s csak akkor
                            nyugodott meg egy kicsit, mikor már úgy kifáradt, hogy lélegzeni se
                            bírt.</p>
					<p>Valami nagy dolgot kell csinálnia.</p>
					<p>Szét kellene törni az egész életét.</p>
					<p>Vissza fogja kérni a darabját. Nem akar nyerni. Nem kell.</p>
					<p>Most végrehajtja, amin annyit gondolkozott. Most, hogy egy fél évvel
                            utána van a darabnak, már undorodott tőle. Vissza...</p>
					<p>Undor fogta el a pénzzel szemben is. Íme, most is, a lány apja, a
                            szőrösszívű fiskális, méltatlan volt vele szemben. Lehúzta, ami
                            megegyezés szerint járt. De hát legyen vele gazdagabb. Mit törődik ő
                            néhány rongy koronával.</p>
					<p>Meg fogja mutatni, hogy kétezer koronát vág ki az ablakon.</p>
					<p>Visszakéri a darabját azonnal és egyék meg a pénzüket. Már úgyis kétszer
                            halasztották el a döntést. Mért? Ha elolvasták az ő darabját, szabad
                            volt elhalasztani? De minden színház kisemberek kezében van. No majd
                            másképp lesz az még, csak egyszer ő hozzájusson...</p>
					<p>Igenis, hiába vitatkoznak vele, vissza fogja kérni a darabot.</p>
					<p>Lódobogást hallott. Eszébe sem jutott, hogy felnézzen, csak amikor a
                            lovas egészen utolérte, akkor nézett fel.</p>
					<p>Pétery Pista ült a lovon.</p>
					<p>- Jó estét.</p>
					<p>- Jó estét.</p>
					<p>Még ma sincsenek jóba.</p>
					<p>- Hova megy? - kiáltott le Pista a lóhátról.</p>
					<p>- Csak sétálok. Hát maga?</p>
					<p>- Kimegyek a tanyára. Eladok egy ökröt.</p>
					<p>- Ökröt? - s felnevetett. Nagyon furcsa volt, hogy egy osztálytársának
                            ökre van s azt eladja.</p>
					<p>- Azt hát, nem veszi meg?</p>
					<p>- Mit csináljak vele?</p>
					<p>- Amit én.</p>
					<p>- Maga mit akar vele csinálni?</p>
					<p>- Közcélra adományozom - kiáltott nevetve Pétery.</p>
					<p>Erre ő nagyot nézett. Közcélra egy ökröt? Hiszen ez egy nagyszerű
                            fiú.</p>
					<p>- No, Isten áldja, nekem sietni kell - kiáltott Pétery Pista, és
                            sarkantyúba kapta a lovát, s elvágtatott.</p>
					<p>Soká nézett utána. Szép volt ez a nagy, erős fiú a ló hátán. Mennyire
                            sajnálta, hogy neki már nem lehet lovagolni, mert az apja otthagyta a
                            gazdálkodást, és nincsen lova. Nagyon szeretett volna megtanulni
                            lovagolni.</p>
					<p>S milyen nagyszerű fiú ez, egy ökröt fel akar áldozni közcélra. Ez igen,
                            ez derék polgár lesz, ha már most diákkorában is olyan erős benne a
                            jótékonyság és a jóérzés, hogy nem sajnál egy ökröt közcélokra
                            feláldozni.</p>
					<p>Megnemesedett a szíve, és bízni kezdett az emberiség jövőjében.</p>
					<p>Mikor már Pétery beleolvadt az esti homályba, ő is megfordult és sokkal
                            csöndesebben, mint ahogy jött, visszafordult a város felé.</p>
					<p>Az az egy érzése tisztán kialakult, hogy pénzért nem szabad az embernek
                            magát feláldozni. A darabját visszaveszi és a bosszút arra az időre
                            hagyja, mikor majd ő is híres és gazdag ember lesz.</p>
					<p>Lesz még idő, mikor a kis kövér lány irigyen fog arra gondolni, hogy ő
                            ennek a híres embernek lehetne a felesége. De már akkor késő lesz.</p>
					<p>Volt elég tűnődnivalója hazafelé is.</p>
					<p>Mikor beért a városba, nagy meglepetésére árpádi Kiss Palival találkozott
                            a templom közelében.</p>
					<p>- Szervusz.</p>
					<p>- Szervusz.</p>
					<p>- Mi újság, Misi?</p>
					<p>- Te, Pali, tudod-e kivel találkoztam az úton? Kint a városon kívül.</p>
					<p>- Kivel?</p>
					<p>- Péteryvel.</p>
					<p>- Péteryvel? - mondta Kiss Pali szórakozottan. Misinek fel is tűnt, hogy
                            nem is látta még Palit ilyen elgondolkozónak.</p>
					<p>- Lóháton ment ki a tanyára. Megállott, és azt mondta, hogy el akar adni
                            egy ökröt.</p>
					<p>Kiss Pali felragyogó arccal, s nagyot bámulva nézett rá.</p>
					<p>- Egy ökröt?</p>
					<p>- Azt mondta.</p>
					<p>Kiss Pali hozzáfogott kacagni. Lehunyta a szemét, mint a kakas, ha
                            kukorékol és hosszan, szívből, jóízűen nevetett.</p>
					<p>- Mit nevetsz?</p>
					<p>- Elad egy ökröt?... Hisz akkor sebaj. Akkor lesz pénz.</p>
					<p>- Pénz?</p>
					<p>Pali mellbe bokszolta, és soká nézett rá, és egyre erősebben nevetett.
                            Kétszer-háromszor is elölről kezdte a nevetést, és egyre hangosabban és
                            egyre mulatságosabban nevetett, úgyhogy Misi már kezdett megsértődni.
                            Mintha őrajta nevetne.</p>
					<p>- Te, Misi - mondta Kiss Pali, s fuldokló nevetését el akarta állítani -,
                            te, Misi, egy nagyon jó jutott eszembe... Kollman Bandi írt
                            Kolozsvárról, ismered, tavaly érettségizett...</p>
					<p>Misi összehúzott szemöldökkel várt. Ismerte, de nem volt vele semmiféle
                            barátságban, mert ez egy olyan dendigyerek volt, csak a lumpoláson járt
                            az esze, Kollman ügyvédnek volt a fia, s az apja a város egyik
                            leggazdagabb embere volt, hát neki mindenre volt pénze... Annál jobban
                            ismerték ezek a fiúk, akik ugyanabból a körből valók, és szintén csak az
                            örömökön járt az eszük, s ebben vezérüknek ismerték Kollmant.</p>
					<p>- Azt írja, hogy küldjem el a cilinderét...</p>
					<p>És újra csengően kacagott. Már meglesz a pénz. Kicsit kellemetlen volt,
                            hogy dr. Ficsula ilyen hamar érkezett meg. Még szerencse, hogy nem
                            jelentkezik, mert nincs meg a pénz, de ha Pétery Pista elad egy ökröt,
                            megmenti az egész dolgot. Most már meglesz a pénz, s dr. Ficsula
                            megcsinálhatja az éjszaka a betörést...</p>
					<p>- Már harmadszor sürgeti, hogy bál lesz, s a régi cilindere valami
                            defektet kapott... Hát a cilindert feladtam a postára... - s kacagott -
                            tudod, hogy?... A cilinder szélét kifúrtam s abba fűztem bele zsinóron a
                            cédulát. Így - s levette a kalapját, és megmutatta. - Hahaha, hogy fog
                            örülni neki, ha megkapja... hahahaha mit szólsz ehhez az ötlethez?</p>
					<p>Misi akaratlanul nevetett, de meg volt botránkozva. Mulatságos, az igaz,
                            de fel is volt háborodva, mert arra gondolt, hogyha ezt a viccet vele
                            tennék meg, megütné a guta dühében... De nem is tette ezt Pali, mert ez
                            lehetetlen, ez gaz tréfa volna... Nem is soká nevetett,
                            elkomolyodott.</p>
					<p>- De nem igazán?</p>
					<p>- Dehogynem. Őrült jó... Cilindert kért, cilindert kap. Még meg is kértem
                            a postáskisasszonyt, hogy a cédulát a cilinder oldalára ragassza. Így -
                            s mutatta a kalapja oldalán. - Ahogy a bécsi bérkocsisoknak a cilinderén
                            oldalt van a rózsa. Nagyszerű, mit szólsz hozzá? Hát ez aztán híres vicc
                            lesz, ezért még Kopasz Tamás is megirigyel.</p>
					<p>Misi komolyan nézett rá.</p>
					<p>- Ne tedd azt, Pali. Ne csinálj ilyet, Palikám.</p>
					<p>- Hogyhogy ne tegyem? De hiszen már elment. Ma reggel... Mért? ez remek
                            hecc, ezen az egész város nevet, és egész Kolozsvár. Barátom, ha ezt a
                            kolozsvári egyetemen kipublikálják, meg van csinálva a jövőm. Én is
                            Kolozsvárra készülök jövőre, mert ott mégis könnyebb az egyetemet
                            kivégezni, és azok az erdélyi mágnásfiúk remek pofák. Azok, barátom,
                            jövőre engem diadalmenetben fognak bevinni az aulába, ha megérkezem
                            szeptemberben. Az embernek előre gondoskodni kell a jövőjéről.</p>
					<p>És harsányakat nevetett. Úgy tudta élvezni, hogy öröm lett volna látni,
                            ha Misi felfogása annyira nem különbözött volna az övétől.</p>
					<p>- No, szervusz - nyújtott kezet Kiss Pali -, eredj már haza, mert kikapsz
                            az igazgató úrtól, ha elkésel a vacsoráról.</p>
					<p>Misi meg is ijedt egy kicsit, mert késő van, s emiatt nem érezte a sértő
                            célzást, hogy ő csak olyan, mint egy elemista gyerek, akinek semmi
                            szabadsága nincs.</p>
					<p>- Szervusz, megyek is - mondta.</p>
					<p>Kezet fogtak.</p>
					<p>- Biztos az az ökör? - kiáltott utána Pali.</p>
					<p>- Milyen ökör?</p>
					<p>- Pétery Pista?... - mondta.</p>
					<p>- Mondta, igen, azért megy ki lóháton a tanyára, mert el akar adni egy
                            ökröt.</p>
					<p>- Hát akkor nagyszerű - s megint harsogót kacagott. - Na, eredj már, mert
                            ha rád nézek, meg kell pukkadni, te szobatudós.</p>
					<p>Misi megsértődött; ez igen, ez sértés, szobatudós... Ettől rettegett,
                            hogy valaha valaki ezt mondja neki...</p>
					<p>Gyorsan elment s mikor a templom sarkánál elfordult, visszanézett. Kiss
                            Pali még mindig ott állott és kacagott utána.</p>
					<p>Ő röstellte, s nem bírta megérteni, mi van őrajta olyan mulatságos, hogy
                            ez a fiú ennyit tud nevetni előtte, utána, körülötte... Kellemetlen
                            népség ez a sok gazdag fiú, ezeknek csak játék az élet... S most mért
                            vár és mért néz utána, mintha attól félne, hogy ő kilesi, hogy hova akar
                            menni... Biztosan szoknya után szaladgál, s vérhullámot kapott. Mint a
                            kutyák, csavarognak ezek az éjszakában s neki...</p>
					<p>Most hirtelen Fussbaum Nácira villant az esze, és ordító dühöt érzett.
                            Nem, nem hagyja annyiban a dolgot Irénkével... A legközelebbi órára
                            megint elmegy hozzá... Úgy tesz, mintha szórakozottságból elfelejtette
                            volna, hogy már nem tanítja... Aztán arra gondolt, hogy esetleg azt
                            mondja, hogy ott felejtette a jegyzeteit, s megkeresi... S ha nem
                            találja, megtalálja a lányt, s kipróbálja, hogy szereti-e hát őt, vagy
                            nem... Meg fogja neki mondani, hogy várjon rá... Öt esztendő múlva
                            feleségül veszi... Öt év nem a világ... Öt év múlva még csak
                            huszonegyéves lesz Irén is... Ő pedig huszonöt... Akkorára lehet állása,
                            illetve akkorára lesz olyan keresete, hogy arra meg lehet házasodni...
                            Esetleg ha sikerül, újságíró lesz...</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6</p>
					<p>Kiss Pali, amint Misi eltűnt, nagy léptekkel sietett be a torony
                            ajtaján.</p>
					<p>A kopott, vastag tölgyfalépcsőn szuszogva mászott fel. A kis ablakok csak
                            alig adtak valami beszűrődő fényt a lámpákkal gyengén világított
                            éjszakából. Nagyon regényes volt, s nevetett magában rajta, hogy
                            rablóbandák útján jár.</p>
					<p>Fent kifulladva állott meg, mielőtt a toronyszobába ért volna...</p>
					<p>- Ki az? - kiáltott egy diákhang.</p>
					<p>- Én... - kiáltott vissza, s kukorékolást viccelt utána.</p>
					<p>- Kiss Pali?</p>
					<p>- Nem, Nagy Pali - mondta nevetve, s csengő kacagása repdesett
                            előtte.</p>
					<p>Fent hat fiú volt, kártya volt a kezükben, de nem tudtak játszani,
                            annyira izgatottak voltak.</p>
					<p>- Mi van?</p>
					<p>- Mi van?</p>
					<p>Bor is volt előttük és apró borospoharak.</p>
					<p>- Gyerekek, nagy örömet hozok. Pétery elad egy ökröt. Lesz már pénz.</p>
					<p>- Brávó, vivát, éljen. Ki mondta?</p>
					<p>- Nyilas.</p>
					<p>- Nyilas?</p>
					<p>- Igen - s Kiss Pali kacarászott. - Itt találkoztam vele a templom előtt,
                            alig tudtam haza zavarni vacsorázni... Kint volt a mezőn, gyalogolt,
                            ahogy szokott a blőd állat... Pétery lovon ment ki a tanyára, s olyan
                            zseniális volt, hogy az elnökkel üzenetet küldött - és nagyon kacagott
                            -, csak annyit mondott neki, hogy siet ki, mert elad egy ökröt, és az
                            árát közcélra adományozza.</p>
					<p>- Nyilasnak mondta?</p>
					<p>- Nyilasnak.</p>
					<p>- Nyilasnak, megőrült?</p>
					<p>- Nem volt ott más. Biztosan azért mondta, hogy hátha találkozik
                            valakivel közülünk és elreferálja.</p>
					<p>- Hisz akkor jó - kiabáltak boldogan a fiúk.</p>
					<p>Kis petróleumlámpa égett az asztalon. A harangozó, nagy csizmás kis kun
                            ember, ott ült a sarokban, szótlanul. Olyan sovány arcú kis ember volt,
                            fekete, mint a többi kun, s el tud ülni egy életen át, hogy meg nem
                            szólal. Ez előtt nyugodtan lehet beszélni, mert se nem figyeli, hogy mit
                            mondanak az úrfiak, se el nem árul belőle egy hangot se, ha kettőbe
                            hasítják se...</p>
					<p>- Na mi van?... Mi van a Ficsulával?</p>
					<p>Suhajda szólt:</p>
					<p>- Mikor megérkezett az állomásról, egyenesen mentünk felé, de nem
                            lehetett vele beszélni, mert nem volt egyedül, hanem egy másik úrral, de
                            azért felismert bennünket és intett, hogy csak maradjunk a nyomában.
                            Akkor hátulról kísértük és bement a Vasút utcán Kondor ügyvédhez. Ott
                            találkozott a kapuban az ügyvéddel, s együtt mentek be.</p>
					<p>- Nem nagyon sokáig vártunk, akkor jött kifelé Nyilas, Kondor ügyvédtől,
                            egészen megkámpicsorodva. Kérdeztük tőle: “Mit csinál az a fiatalember,
                            aki az ügyvéddel bement, a dr. Ficsula?” Azt mondja rá, de mint egy
                            őrült: “Az a dr. Kondor lányának a kérője.”</p>
					<p>Kiss Pali nagyot kacagott.</p>
					<p>- Te, még ez a tubák, ez a marha Nyilas beleszeretett abba a szép
                            zsidólányba... Huj, evvel is kell valami jó heccet csinálni... Tudjátok,
                            mit találtam ki, a Kollman Bandi cilinderét úgy adtam postára neki,
                            Kolozsvárra, hogy a cilinder karimáját kilyukasztottuk, és abba kötöttük
                            bele spárgával a cédulát.</p>
					<p>A fiúk egy pillanatig szájat tátották, akkor sziu-indián ordításba
                            kezdtek. Nagyon tetszett nekik az ötlet.</p>
					<p>- Ez nagyszerű.</p>
					<p>- És a postáskisasszony után már három napja koslatok, míg megismerkedtem
                            vele, hogy a cédulát a cilinder oldalára ragassza, mint a bérkocsisoknak
                            a rózsája. Avval aztán Kollman Bandi elmehet a jogászmajálisra.</p>
					<p>- Hát Kolozsváron még a majálisra is cilinderbe mennek?</p>
					<p>- Biztosan - nevetett Kiss Pali -, mert már harmadszor kéri, sürgeti,
                            könyörög, hogy küldjük már neki a cilindert. Kolozsváron olyan elegáns
                            világ van, csupa gróf fiúval van együtt... Barátom, Körtvélyessy Bandi
                            az inasát vitte be a jogászbálra, és sorra táncoltatta vele az egyetemi
                            tanárok feleségeit meg a lányait... Már alig várom, hogy én is
                            odakerüljek. Más az mégis, mint Pesten. Egy ilyen kisebb fővárosban
                            sokkal fessebb az élet.</p>
					<p>- Ez a Körtvélyessy, akinek itt van a birtoka Szolnok mellett?</p>
					<p>- Ez hát. Nem tudjátok, hiszen az egész télen tele voltak vele a lapok.
                            Huszonhét párbaj lett belőle. Valamennyit végigverekedte, akkor
                            igazolta, hogy az inasa nem inas, hanem egy német egyetemi hallgató,
                            akit, mikor Berlinben volt, megfogadott titkárnak... Szóval, hogy nem is
                            történt sértés, mert annak is, mint egyetemi polgárnak joga volt jelen
                            lenni a jogászbálon. De az volt a nagyszerű, barátom, hogy először
                            végigverekedett huszonhét egyetemi tanár udvarlójával, már a feleségek
                            udvarlóival meg a lányaik vőlegényeivel, s csak akkor, amikor már le
                            volt dolgozva az egész, akkor igazolta, hogy nem is történt sértés...
                            Barátom, alig várom a szabadulást ebből a kisvárosi gimnáziumból, ha én
                            egyszer Kolozsvárra kerülök, akkor lesz, ami még nem volt, majd én is
                            kieszelek egypár jó dolgot. Mondhatom, ez a cilinder, ez remek, hogy
                            eszembe jutott... Iszonyú büszke vagyok rá...</p>
					<p>Annyit nevettek, hogy mindenki az oldalát fogta. Most már lehet nevetni,
                            ha Pétery Pista elad egy ökröt. Akkor lesz pénz, mint a pelyva, még a
                            kis kutyák is feketekávét isznak az érettségi banketten.</p>
					<p>Nagyon fel voltak villanyozva.</p>
					<p>Már nem is volt kedvük fennmaradni a toronyban.</p>
					<p>- Hol van a Ficsula?</p>
					<p>- Mi megvártuk, míg kijött Kondor ügyvédtől, de akkor se egyedül jött,
                            hanem az ügyvéddel s mi csak messziről kísértük. Képzeljétek, a
                            főgondnokékhoz mentek együtt. Bement a gazember a főgondnokékhoz s csak
                            integetett, hogy maradjunk a láthatáron. Az isten tudja, hogy miféle egy
                            gazember ez. Eljön ide kilopni az igazgató asztalából a tételeket, és
                            közben sorra vizitel. Micsoda marhaság. Végigudvarolja az egész várost.
                            A főgondnoknál is két lány van. Azt mondják, ma este vacsora van nála,
                            az igazgató udvarol a Szentes Bertukának. No, most kap egy konkurrenst a
                            Ficsulában.</p>
					<p>- Még elüti a kezéről - röhögött Pali -, az lesz a jó, szegény igazgató
                            úr, még a Ficsula elcsapja a kezéről a sovány Bertukát...</p>
					<p>- Most ki őrzi a kaput?</p>
					<p>- Szentes főgondnokéknál? Ketten őrzik északról és ketten délről. Muszáj
                            nekik ott sétálni és biztos, hogy nem is tévesztik szem elől, mert az
                            egyik párban ott van Gondos Márk, a másikban Gyurkó. Ha Gyurkó a markába
                            kaparintja a nyakát, kiszorítja belőle a szuszt.</p>
					<p>Idegesen és nyugtalanul vártak. Még nem szükséges lemenni a toronyból,
                            mert éjfél előtt nemigen lehet számítani rá, hogy Ficsula menekülni
                            tudjon a vacsoráról.</p>
					<p>- Az ablak nyitva van?</p>
					<p>- Nyitva - mondta Sebi, aki csak hetedikes, de mindig itt van köztük, a
                            nyolcadikosok közt, mert a Fertőben lakik, s nagyszerű fiú, egy húron
                            pendül velük. - Én magam csináltam meg. A földszinten a szélső baloldali
                            ablak, ami legmesszebb van a pedellus lakásától. Csak úgy betettem,
                            mintha be volna zárva, papírral szorítottam be, hogy a szél valahogy ki
                            ne nyissa.</p>
					<p>- Gyerekek, azóta Pétery Pista behajtotta az ökröt. Biztosan az öreg
                            Kósához viszi, mert az a legnagyobb betyár a városban az összes mészáros
                            közt. Azt mondom, menjünk oda.</p>
					<p>Erre Kiss Pali és még két fiú, hármasban lekapaszkodtak a toronyból.
                            Aztán szétoszlottak és mindenik más úton ment a Kósa mészáros háza felé.
                            A szívük szorult, ahogy az utcán lappangva mentek.</p>
					<p>Suhajda ment be elsőnek, s nemsokára kijött és suttogva mondta, hogy be
                            lehet menni. Az öreg ébren van, s várja az ökröt, mert Pétery megizente
                            neki az udvarossal, hogy várjon rá. Vár is.</p>
					<p>Bementek a kis házba. Olyan volt, mint a többi parasztház.</p>
					<p>Kedves ember volt a nagy bajuszú mészáros.</p>
					<p>Bort töltött, és mesélt a régi jó időkről. Mikor ő még csak juhász volt
                            és a birkát őrizte a pusztán. Az volt a szép világ. Az övék volt az
                            egész puszta. Az ő fiatal korában még nem volt lecsapolva a Berettyó és
                            idáig tartott az árvíz minden tavaszon. Akkor volt jó világa a
                            betyároknak. Nem voltak azok a betyárok olyan zsiványok, mint ahogy az
                            oskolában tanítják a tanárok. Derék, szemenszedett becsületes ember volt
                            az valamennyi. Csak épp a törvénnyel volt bajuk, és bujdosni kellett
                            nekik, mint a többi becsületes embernek. Nem loptak, nem raboltak azok
                            soha, hanem kivetették az adót a földesurakra, és szorgalmasan be is
                            hajtották. Nem kellett ott egy puskalövés egész esztendőben sem. Mentek
                            tisztességesen, megemelték a kalapjukat, s azt mondták:</p>
					<p>- Tésúr, gyüttünk a komencióér.</p>
					<p>Ki is adták nekik rendesen. Fél oldal szalonnát, két kenyeret, sót,
                            hagymát. Egyéb nekik nem kellett. Meg puskaport. Ezt is így kapták az
                            uraságoktól, de nem is veszett el az ilyen uraságnak soha egy fia
                            bornyúja se. Jobban vigyáztak azok a rendre, mint mindenféle csendőr,
                            pandúr meg az egész katonaság.</p>
					<p>A fiúk nevettek, és igazat adtak az öregnek.</p>
					<p>Így telt el a fél éjszaka, már éjfélre járt, s már jó csomó bort
                            megiszogattak, mikor megérkezett Pétery Pista. Nem lovon jött, a lovát
                            hazaküldte a kocsissal, s ő gyalog merészkedett keresztül a városon. Már
                            az ökör is itt volt.</p>
					<p>Az öreg megnézte, megsaccolta, s megmondta az árát.</p>
					<p>- Nem lesz sok? - kérdezte nevetve Kiss Pali.</p>
					<p>- Nem, úrfi, én azt úgy kiszámítottam, hogy se sok ne legyik, se kevis ne
                            legyik, ippen megüsse a becsületes mirtíket.</p>
					<p>- Hát milyen percentre dolgozik, bátyám? - kérdezte egyik fiú az öreg
                            mészárost.</p>
					<p>- Percentre? - mondta megvetően az öreg. - Nem vagyok én zsidó, hogy
                            percentre dógozzak.</p>
					<p>- No de hát valamit csak kell nyernie rajta. Úgy nem tud maga se megélni,
                            ha nem nyer.</p>
					<p>- Nem akarok én nyerészkedni, kérem, nem vagyok én sátoros cigány.</p>
					<p>- Hát akkor hogy csinálja?</p>
					<p>- Hát fijatalúr, én csak arra vigyázok, hogyha kimérem, kigyüjjék a
                            duflája.</p>
					<p>Ezen aztán nagyot nevettek, s mintha mindnyájan tulajdonosai lettek volna
                            az ökörnek, sorra belecsaptak a vén mészáros betyár tenyerébe.</p>
					<p>Éppen végeztek, mikor jött Gondos Márk nagy lihegve.</p>
					<p>- Gyertek hamar, megvan a Ficsula.</p>
					<p>Azonnal siettek. Pétery azonban nem ment velük, csak odaadta a kétszáz
                            koronát, hogy fizessék ki a doktort, s végezzék a dolgot. Ő maga nem
                            akart belekeveredni, ha valami nemszeretem folytatása lenne.</p>
					<p>Pétery és Kiss Pali hazamentek, nem kis drukkal, s útközben Kiss Pali
                            azzal mulattatta Péteryt, hogy a Kollman Bandi cilinderéről elmélkedett,
                            hogy hogyan fog az kinézni, mire Kolozsvárra ér.</p>
					<p>Pétery nem volt olyan nevetős fiú, de most még ő is megállott az utca
                            közepén, s egy jót kacagott. Roppant helyeselte a dolgot és biztatta
                            Palit, hogy ezzel karriert csinál jövőre Kolozsvárott. Még ő is úgy
                            döntött, hogy Kolozsvárra megy, ha már az idevalósi diákok becsülete így
                            meg van alapítva.</p>
					<p>- Gyere sütkérezni a fénybe - hahotázott Pali.</p>
					<p>Ellenben az éjszaka sötét volt.</p>
					<p>Nagyon sötét volt ma éjjel. Se hold, se csillag nem volt az égen. A hold
                            már lement, a csillagok meg valahol elbújtak a felhők megett s úgy
                            látszik azért, hogy a diákoknak baja ne legyen az éjszakai munkánál.</p>
					<p>Ficsula dr. ott volt a Fertőben.</p>
					<p>A diákok nagyon vigyáztak rá, hogyha a Spicli be talál kukkantani,
                            világosságot ne lásson. Az ablakok le voltak függönyözve az
                            ágytakarókkal, s odabent nagy négyszögletű butélia világított.</p>
					<p>Most aztán kedvükre megcsodálhatták a Ficsula dr. tudományát, hogy egy
                            vizespohár bort úgy tudott leereszteni, hogy meg se mozdult a
                            nyeldeklője.</p>
					<p>Próbálták utánacsinálni, de bizony senkinek se sikerült, olyan köhögési
                            rohamok jöttek rájuk, hogy majd megfulladtak tőle.</p>
					<p>Ficsula dr. különben nagyon vicces, kedves fiú volt, egész zenebohóc. A
                            szék lábán úgy tudott fuvolázni s az ágy deszkáján úgy bőgőzött, hogy
                            meg lehetett halni a nevetéstől.</p>
					<p>- No gyerünk - szólt váratlanul.</p>
					<p>Mindenki megrémült, hogy mégis itt a kemény perc.</p>
					<p>- Ki jön velem?</p>
					<p>- Gondos.</p>
					<p>- Akkor ide elébb a pénzt.</p>
					<p>Suhajda kivett a zsebéből száz koronát.</p>
					<p>Nem szóltak semmit. Értették egymást, hogy a másik százast utána.</p>
					<p>- Megvan? - kérdezte Ficsula.</p>
					<p>Suhajda megmutatta.</p>
					<p>Ezzel Ficsula dr. elment. Úgy volt, hogy Gondos Márk megy vele.</p>
					<p>Gondos Márk ugyanis úgy kötötte az ebet a karóhoz kezdettől fogva, mintha
                            ő arra született volna, hogy betörőnek segédkezzen. De most, mikor
                            indulni kellett, hirtelen elsápadt, s csak most jött tudatára, mire is
                            vállalkozott.</p>
					<p>Egyszerre mindenki nevetni kezdett rajta, ahogy megszédül, és megtorpant,
                            s tétován körülnézett.</p>
					<p>Első pillanatban úgy volt, hogy hárman is jelentkeznek, ők vállalkoznak
                            helyette, de a második pillanatban már, mielőtt kibökte volna, mindenki
                            meggondolta, s a nevetés is ráfagyott az arcukra, ahogy komolyan arra
                            gondoltak, hogy esetleg nekik kell menni...</p>
					<p>Úgyhogy egész csodálatosan az egész társaság a harmadik pillanatban már
                            bátorította Gondos Márkot.</p>
					<p>- Csak nem félsz?</p>
					<p>- Csak nem szállt az inadba a bátorság?</p>
					<p>- Ugye, október hatodikát is te csináltad?</p>
					<p>- Te vagy a legügyesebb.</p>
					<p>- Te vagy a legravaszabb.</p>
					<p>- Te vagy a vezér.</p>
					<p>Gondos Márk csak nézett tétován, s a szemei üvegesek lettek, szégyellte
                            lemondani, szégyellt megretirálni, csak nézett egy pillanatig kikelt
                            arccal. Végigvillant előtte, hogy most mért megy abba az iskolába, ahova
                            tanulni járt eddig...</p>
					<p>De már nem lehetett visszakozni, meg a fajtáját is mentenie kellett, mert
                            rögtön felharsant volna, hogy gyáva zsidó... A fenének is vállalkozott ő
                            erre...</p>
					<p>Ekkor már a fiúk belejöttek, nekibátorodtak s kilökték az ajtón Ficsula
                            után, aki már kint várt az ajtó előtt.</p>
					<p>- Eredj má, hisz ez egyet se tud lépni, nem ismeri a várost.</p>
					<p>Mindjárt be is tették utána az ajtót. Egyik, a kis Sebi, még kulccsal is
                            becsukta, hogy vissza ne jöhessen, s akkor ottmaradtak. Sápadozva,
                            pirulva néztek egymás szemébe, aztán kitört belőlük az ideges
                            kacagás.</p>
					<p>De a kacagás is elmúlt s elkezdtek nagy léptekkel járkálni a szobában,
                            egymást keresztezte az útjuk, úgy nyüzsögtek, mint a hangyaboly.</p>
					<p>Sokáig nem is tudtak szólani, hozzáfogtak cigarettát sodorni s rágták a
                            komiszdohányból csavart cigárót.</p>
					<p>- Nem lesz semmi baj. Ez egy nagyszerű fickó. Igazán remek, ez mindent
                            elintéz. Barátom, ez egy olyan kitanult gazember, az anyja mindenit, ez,
                            nem is hiszem, hogy legalább tizenkét évet nem ült börtönben.</p>
					<p>- Mikor? Hiszen még nem több huszonnégynél. Tizenkétéves korában csukták
                            be?</p>
					<p>- Ha nem ült, fog ülni.</p>
					<p>- Ezt nem lehet olyan komolyan venni, ez nem büntetendő dolog. Nem anyagi
                            érdekből tette, hanem humanitásból.</p>
					<p>- Meg kétszáz koronáért.</p>
					<p>- Négyszáz. Már a másik kétszázat elköltötték.</p>
					<p>- Mindegy, akkor is csak a diákok iránti szeretetből vállalkozott rá,
                            mert mi ennek az a kétszáz korona? Elissza egy éccaka. Nem anyagi érdek
                            ez, csak hecc.</p>
					<p>- S ha megcsípik?</p>
					<p>- Ez kivágja magát.</p>
					<p>- Ez igen, de mi lesz Gondossal, az a buta mindenbe benne van, október
                            hatodikáért is ő itta meg a feketelevest. Csak őtet csapták ki,
                            püspökhöz kellett neki menni.</p>
					<p>- De a püspök visszavette.</p>
					<p>- Ki mondta neki! Minek vállalta! Viszket a bőre?</p>
					<p>- Barátom, ha most megcsípik, kicsapják az ország összes iskolájából,
                            sose lesz belőle érettségizett diák.</p>
					<p>- Ha megcsípik, oszt idejön, akkor minket is belesavanyíthat.</p>
					<p>- Én nem is maradok itt.</p>
					<p>- Legjobb lesz, ha mind eloszlunk.</p>
					<p>Erre Gyurkó, az atléta, felugrott.</p>
					<p>- Innen nem megy el senki. Innen egy lélek se megy el. Nem innen. Az
                            anyátok... Ha egyszer benne vagyunk, benne is maradunk.</p>
					<p>Felgyűrte a karján az ingujját, s szembenézett velük.</p>
					<p>- Jól van no. Ki akar elmenni?</p>
					<p>Leültek, s hallgattak.</p>
					<p>Sebinek keserű volt a cigaretta.</p>
					<p>- Mér nem tartottad itt Kiss Palit meg Langscheint. De azt
                            eleresztetted.</p>
					<p>- Azok adták a pénzt.</p>
					<p>- Meg Péteryt.</p>
					<p>- Nem elég, hogy egy ökröt adott?</p>
					<p>- Könnyű adni annak, akinek van. De azok leadták a pénzt, és ellógtak. Mi
                            meg a bőrünket visszük a vásárra.</p>
					<p>- Ha nincs egyebünk.</p>
					<p>Forrtak, dühöngtek, izgultak. Ki volt veresedve az arcuk. Ki volt meredve
                            a szemük. Olyanok voltak, mintha a siralomházban lettek volna, s várnák
                            a reggelt és az akasztófát.</p>
					<p>- Rettenetes sokáig vannak - nyögte Altmann, aki felfordult szemmel,
                            szemfehére kifordulva, kitátott szájjal ült, s hosszú lábait
                            hullaszerűen nyújtotta el.</p>
					<p>A többi idegesen felkacagott.</p>
					<p>- Marha, még oda se értek.</p>
					<p>Megint mély csönd lett. Mindnyájan megrémültek, mi lesz, míg ezek
                            visszajönnek, addig megőrülnek a rémüldözésben.</p>
					<milestone n="6" unit="endSubChapter"/>
					<milestone n="7" unit="startSubChapter"/>
					<p rend="head">7</p>
					<p>Gondos Márk előrement a sötétben és Ficsula dr. utána.</p>
					<p>Titokzatos volt az éjszaka.</p>
					<p>Gondos Márk még a szíve verését is hallotta. Minden pillanatban
                            belebotlott a saját lábaiba, s esküdözött magában, hogy csak ezen legyen
                            szerencsésen túl, soha többet egész életében nem vállalkozik semmi bűnre
                            és semmi gonoszságra.</p>
					<p>A zsidó templom ott volt a gimnázium háta mögött. Arra mentek be s mivel
                            a sakternek nem volt kutyája, semmi sem árulta el a lopakodásukat.
                            Átmásztak a deszkakerítésen, s bent voltak az iskolaudvarban.</p>
					<p>Hű, milyen más volt ez is így éjfél után, mint nappal. A nagy tágas
                            tornatér vörös salakkal volt felhintve vastagon, s abban a lépésnek
                            semmi nesze nem volt. A hideg futkosott Gondos Márk hátán, de Ficsula
                            dr. úgy ment, mintha itt járt volna minden éjfélkor tanulmányúton.</p>
					<p>Gondos Márk reszkető kézzel megkereste a nyitva hagyott ablakot, de a
                            papír olyan szoros volt, hogy nem tudta benyomni.</p>
					<p>A verejték verődött ki az egész testén. Ha most nem sikerül bejutni, mit
                            csinálnak. Betörni az ablakot? Az olyan csörömpölés lesz, hogy még az
                            utcán is meghallhatják. Hátha rendőrök jönnek erre éjjeli cirkálásukon,
                            s neszt fognak. Kétségbeesve s összeomlott lélekkel hagyta abba az
                            ablakfeszegetést.</p>
					<p>Ficsula nevetett rajta. Nekiment az ablaknak, s egy pillanat alatt nyitva
                            volt.</p>
					<p>Bemásztak mindketten.</p>
					<p>Muszáj volt Gondos Márknak is menni, mert a labirintusban Ficsula nem
                            lelte volna meg a lépcsőt, az irodát.</p>
					<p>Felmentek lábujjhegyen, s visszatartott lélegzettel az emeletre.</p>
					<p>Ficsulának volt egy tolvajlámpája. Meggyújtotta. Megnézte a zárat.</p>
					<p>- Ez semmi - mondta a bezárt ajtóra.</p>
					<p>Elővett a zsebéből egy görbe tolvajkulcsot, s egy pillanat múlva nyitva
                            volt az ajtó.</p>
					<p>Bementek az előszobába.</p>
					<p>De már akkor Gondos Márk olyan volt, mint a halott. Nem mert bemenni. Ott
                            maradt a folyosón s tántorogva húzódott a lépcső sarkába.</p>
					<p>Iszonyú hosszúnak tűnt fel neki az idő. Már tízszer, százszor be akart
                            rohanni, mert az volt az érzése, hogy Ficsulát odabenn megütötte a guta
                            a sok bortól. Vagy lefeküdt a díványra és elaludt.</p>
					<p>Rettenetes ijedtségében összeszedte magát és belopózkodott.</p>
					<p>A szíve majd elállott, mikor látta, hogy az igazgatóiroda ajtaja nyitva
                            van. Azért jöttek, hogy kinyissák, s most mégis úgy meg volt ijedve,
                            hogy azt hitte, a pokol kapuja nyílt meg előtte. Vagy a gajdesz, vagy
                            mi... Nem mert egy lépést se tenni.</p>
					<p>Leesett térdre, s az előszobát négykézláb mászta végig.</p>
					<p>Belesett az ajtón.</p>
					<p>Ficsula ott ült az íróasztalnál és írt.</p>
					<p>Csak most jutott eszébe, hogy hiszen azért jöttek, hogy kinyissák a
                            leveleket s lemásolják a tételeket.</p>
					<p>Ficsula felnézett. Szigorúan nézett ki, hogy ki az. Azért úgy látszik
                            neki se volt olyan nagy a bátorsága, amilyennek látszott, mert hirtelen
                            felugrott és rákiáltott rekedten:</p>
					<p>- Ki az?</p>
					<p>Gondos Márk halottsápadtan emelkedett fel.</p>
					<p>- Megvan?</p>
					<p>- A teremtését a marhájának - mormogta Ficsula -, jöjjön segítsen.
                            Másolja le a matematikai tételt.</p>
					<p>Ő a magyar szöveget másolta.</p>
					<p>Gondos Márk odament lábujjhegyen és hozzáfogott, ráhajolva az asztalra
                            sebtiben másolni a szavakat s a számokat...</p>
					<p>Ahogy azzal elkészült, a cédulát a zsebébe gyűrte, és kirohant.</p>
					<p>- A fene egye meg a gyáva marháit, ilyeneket adnak ide nekem.</p>
					<p>Csúnyán káromkodott, de Gondos Márkot nem lehetett megállítani, rohant ki
                            eszeveszetten, mintha lidércek üldözték volna.</p>
					<p>Elbújt a lépcsőházban, s csak akkor nyugodott meg egy kicsit.</p>
					<p>Törölgette magáról az izzadtságot, s oly gyengének érezte magát, azt
                            hitte, mindjárt meghal.</p>
					<p>Erőt vett rajta a hasmenés. Ott volt a klozet mellett, nem bírt magával,
                            be kellett menni.</p>
					<p>Hányás is erőt vett rajta, s hogy gyorsabban menjen, nagy gyakorlattal,
                            az ujjával segített magán. Csak akkor ijedt meg igazán, mikor a
                            gurgulizáló hangok kitörtek belőle.</p>
					<p>Iszonyú gyávaság és haldokló nyomorúság töltötte el a testét. A homloka
                            olyan hideg lett, mint a halottaké.</p>
					<p>Végre egy kicsit megkönnyebbült.</p>
					<p>Most újra lekuporodott a földre, mert nem bírt megállani a szédüléstől a
                            lábain. Guggolva, négykézláb mászott ki a klozetból a lépcsőházba.
                            Elfelejtette az ajtót becsukni, s az nagy robajjal záródott be utána.
                            Úgy tűnt fel neki, hogy végigmennydörög az ajtócsapás az egész épületen,
                            s eldőlt, lefeküdt a földre, s hörgött, mint a haldokló.</p>
					<p>Csak akkor tért magához, mikor valaki fölébe hajlott és lámpa világított
                            az arcába.</p>
					<p>- Gyerünk, gyerünk - mondta izgatottan a Ficsula dr. hangja. - Mi
                            történt?</p>
					<p>Megragadta Ficsula a szegény diákot - felvette a vállára, soká kínlódott
                            vele, abban semmi erő és semmi élet nem volt.</p>
					<p>A hátán kellett levinni a lépcsőn a sötétben, mert lámpáját
                            eloltotta.</p>
					<p>Gondos Márk csak akkor tért egy kicsit magához, mikor az ablakon feküdt.
                            Felsőteste kilógott, s a lábai bent az épületben. Csak éppen annyi
                            eszmélete volt, hogy úgy érezte, hogy valaki fogja a lábát ott bent.
                            Ettől iszonyú erőt kapott s kiugrott az ablakon és leesett a földre.</p>
					<p>- Az istenit ezeknek a gyáva, büdös diákoknak - káromkodott Ficsula a
                            fogai közt. - Kellett nekem ilyen taknyos kölyökkel kezdeni, még rám
                            hozza a csendőrséget...</p>
					<p>Megint a vállára vette, s átdobta nagy keservesen a deszkapalánkon.</p>
					<p>Valaki ment az utcán.</p>
					<p>Most aztán ő is megijedt, hogy itt csípik.</p>
					<p>Nagy tenyereit rászorította Gondos Márk szájára, hogy hangot ne adjon, és
                            kimondhatatlan sokáig úgy tartotta, hogy a szegény fiú már csaknem
                            megfulladt.</p>
					<p>Végre elhangzottak a lépések.</p>
					<p>Kivánszorogtak a zsinagóga kapuján.</p>
					<p>Mikor az utcára értek, azt mondja dr. Ficsula:</p>
					<p>- No most, a fene egye meg... Bent hagytam a gumiarábikumos üveget.</p>
					<p>Hallgattak.</p>
					<p>Gondos Márk nekitámaszkodott a kerítésnek. Ezt megértette. Most minden
                            veszendőben van. Most talán minden kárba ment.</p>
					<p>- Most menjen vissza érte - morgott Ficsula.</p>
					<p>Gondos Márk megrémült, egyet rázkódott, és elkezdett szaladni, mint a
                            bolond.</p>
					<p>Hosszú lábaival úgy szaladt, hogy Ficsula alig bírta utolérni.</p>
					<p>- Ne fusson el, maga marha állat, barom, disznó, ökör, a fene ott ette
                            volna... hiszen nem tudom, hol van az a diákkamara...</p>
					<p>Gondos Márk megállott. Nekidőlt egy ház falának, és elkezdett röhögni.
                            Halkan, hang nélkül, aztán elkezdett roppant zokogni.</p>
					<p>- No, meg van őrülve?</p>
					<p>- Menjen innen, maga gazember, csirkefogó - kiabált a diák. - Hagyjon
                            engemet, bánom én, ha a fene megeszi az egész matúrát. Nekem nem kell,
                            én úgyis meg tudom csinálni a tételeket... Az Isten lője főbe...</p>
					<p>Ficsula idegesen röhögött, s a diák hátát veregette.</p>
					<p>De ez futni kezdett előle és nagyon soká futott, míg csak össze nem
                            esett. Akkor megint nekidőlt egy ház falának, s azt mondta:</p>
					<p>- A vasút felé, a Fertő utcában van a kamara.</p>
					<p>Most már egy kicsit nyugodtabb volt, s mutogatta, hogy merre kell
                            menni.</p>
					<p>Egészen más irányba tévedtek.</p>
					<p>De a piacon kellett volna keresztül menni a vasút felé, s azt nem bírta.
                            Inkább egy rettenetes nagy kerülőt tett a doktorral, és a katolikus
                            templomnál ment át a főúton a másik oldalára a városnak.</p>
					<p>A kamarában már voltak, akik elaludtak. Mások idegességükben annyi
                            cigarettát szíttak, hogy betegek lettek tőle. Olyan füst volt a
                            szobában, mintha a méhköpűt kénezik.</p>
					<p>Kopogtattak.</p>
					<p>Csönd.</p>
					<p>Akkor egy ijedt hang:</p>
					<p>- Ki az?</p>
					<p>- Mi vagyunk.</p>
					<p>Mikor benyitottak, csupa halálszínű fiú volt a szobában.</p>
					<p>- Megvan?</p>
					<p>- Egy pohár bort!</p>
					<p>Teletöltötték a legnagyobb poharat.</p>
					<p>Ficsula most nem komédiázott, nem nyeldeklőzött, de a poharat kiitta, s
                            még egyszer megtöltötte.</p>
					<p>- Még ilyen gyáva diákot nem láttam. Majdnem megölt a nyavalya.</p>
					<p>- Ne beszéljen! - rivallt rá Gondos Márk - ott hagyta a gumiarábikumos
                            üveget az igazgató úr asztalán. Most aztán vége az egésznek.</p>
					<p>Mindnyájan le voltak sújtva.</p>
					<p>Úgy megijedtek ettől a balesettől, hogy nem tudtak örülni a
                            tételeknek.</p>
					<p>- Legalább leragasztotta a borítékokat?</p>
					<p>- Minden rendben van - mondta Ficsula. - Isten marhája, a fene tudja mit
                            csinált odakinn, az ajtót csapkodta, csak úgy dörgött az egész ház...
                            Szerencsére éppen készen voltam, csak azt a nyavalyás üveget hagytam
                            ott... Még az ajtókat is becsuktam. Hopp, a külső ajtót nem csuktam
                            be...</p>
					<p>A fejére csapott.</p>
					<p>Mindenkinek elállott a lélegzete. Erről ki fog sülni minden.</p>
					<p>A tételek nem voltak sürgősek, hiszen van még egy egész napjuk a
                            megcsinálásra. Azt úgyse ők fogják megcsinálni, hanem a jelesek.</p>
					<p>- No, én megyek, az én vonatom indul - mondta Ficsula. - Hamar adják ide
                            a pénzt.</p>
					<p>Előkeresték neki a másik százast, és odaadták.</p>
					<p>Gondos Márk ott feküdt egy ágyon, és meg se mozdult. Ki volt merülve, meg
                            volt halva, és sírt.</p>
					<p>Még a szája is kinyílt, és úgy feküdt, mint a halott. A nyála is
                            folyt.</p>
					<p>Ficsula mérgesen nézett rá, akkor elnevette magát.</p>
					<p>- No, vitéz bajtárs. Szervusz. Adjatok még egy pohár bort.</p>
					<p>Megivott még három pohár bort, akkor Gyurkó vállalkozott rá, hogy
                            elkíséri a vasúthoz.</p>
					<p>Mikor elmentek, a fiúk nekiestek a tételeknek és olvasni kezdték.</p>
					<p>Iszonyú rémület volt bennük, valamennyi tétel olyan nehéznek tűnt fel,
                            hogy csak most látták, hogy az életükkel játszottak. Ezeket megfejteni
                            soha, soha nem bírták volna.</p>
					<p>Erre aztán valami furcsa öröm dőlt ki belőlük.</p>
					<p>- Heuréka - kiáltotta valamelyik. - Csakhogy ez itt van!</p>
					<p>- Heuréka, frázkarika - mondta a másik -, mi lesz a gumiarábikumos
                            üveggel. Meg a nyitott ajtóval?</p>
					<p>- Mindegy már, fő, hogy megvannak a tételek.</p>
					<p>- Majd elmegyünk árpádi Kiss Palihoz reggel, ő majd kitalál valamit.</p>
					<milestone n="7" unit="endSubChapter"/>
					<milestone n="8" unit="startSubChapter"/>
					<p rend="head">8</p>
					<p>Misi nem szeretett korán kelni, de ha felkelt, nagyon gyönyörködött a
                            reggelben. Egész más embernek érezte magát, olyan friss volt, mint a
                            madár és dalolni, fütyörészni és ugrándozni szeretett volna. Tanulni
                            kevésbé, bár az esze tisztábban fogott. Ha éjjel tanult, akkor olyan
                            volt a tanulás, mint az éjszaka, végtelen és bonyodalmas. Tele az
                            ismeretlen csillagokkal és útvesztőkben volt, nem tudott közelebb jutni
                            a célhoz. De szédítő volt és mélységes és el tudott kanyarodni messze.
                            Nem érzett semmi ellenőrzést maga fölött s elbujdosott... mindig mást
                            csinált, mint amit kellett volna. Így reggel viszont csak a madarakat
                            leste és a faleveleket és a felhőket és a napfényt, de magolni nem
                            ízlett.</p>
					<p>Ez a reggel különösen friss és gyönyörűséges volt. Az igazgatói lakásnak
                            most kezdett kivirulni a kertje először. Tavaly még csak rügyezgettek a
                            bokrok. Harmadéve ültették, mikor ő idejött. Akkor még látszottak az
                            építkezés törmelékei. Ezt a helyet arra használták, hogy itt rakták le a
                            téglát, a meszet, a követ, a cementhulladékot. Az előző igazgató nem
                            törődött a kerttel, mert a felesége idevaló lány volt, nagy kertjük
                            volt, de az is olyan parasztkert, amiben a káposzta volt a fontos, nem a
                            virág. Rossz föld ez, állapította meg róla az igazgatóné, s nem törődött
                            vele. Ők ásták fel, tisztították ki, a városi kertész csinálta a tervet
                            és ültette a sok csemetefát, a kétszer nyíló piros akácokat és a tuját
                            és a szelíd, csíkos levelű fákat és sok virágot. Ő is itt volt és
                            lelkesen ásott és kapált, és minden növénykének külön örült, ha
                            megfogamzott, s új levelet hajtott. Volt akkor náluk kosztban egy
                            rokongyerek, valami kis mamlasz. Földbirtokosnak a gyereke, elsős volt.
                            Az a kukoricaszemeket kihúzta a kertben s újra visszaültette. Mindennap
                            kiszedte, s visszarakta őket, mert megfigyelte, hogy csíráznak. Sokat
                            nevettek rajta.</p>
					<p>Könyveket hozott ki a malomkőasztalra, az ecetfák alá, és mégis tanulni
                            kezdett.</p>
					<p>Egyszer csak korán, úgy fél hét tájban jön Babarczy Pimpi.</p>
					<p>- Szervusz.</p>
					<p>- Szervusz.</p>
					<p>Sután kezet fogtak.</p>
					<p>Ez is olyan furcsa volt neki, ez a kézfogás. Nem szerette. Jobb lett
                            volna, ha már szóval el lehetne intézni a találkozást. Mire az egymás
                            izzadt kezét megfogni. Kőkorszaki anakronizmus. Akkor már össze is
                            csókolózhatnának, vagy az orrukat összedörzsölhetnék, mint az
                            eszkimók.</p>
					<p>- Hogy vagy?</p>
					<p>- Jól.</p>
					<p>Ez is furcsa. Mért kérdik az emberek egymástól, hogy hogy vagy? Mért kell
                            legelőször arról értesíteni egymást, hogy jól vagyok.</p>
					<p>Az emberek olyan furcsa dolgokhoz szoktatják magukat. A testi épséget
                            kell legelőször tisztázni. Mire az?</p>
					<p>- Szép idő van.</p>
					<p>- Süt a nap.</p>
					<p>- Igen.</p>
					<p>Ilyenekkel töltik az időt. Nem felesleges?</p>
					<p>Inkább azt szerette volna kérdezni, hogy: Mit akarsz? Mért jöttél?... De
                            ezt nem illik megkérdezni. Pedig biztos, hogy valami oka van. Pimpi nem
                            jön csak úgy. Korán reggel.</p>
					<p>- Az igazgató úr alszik?</p>
					<p>- Még alszik.</p>
					<p>- Meddig szokott aludni?</p>
					<p>- Fél nyolcig alszik. Nagyon szeret reggel aludni.</p>
					<p>- Akkor jó.</p>
					<p>- Mért?</p>
					<p>- Izé.</p>
					<p>- Mizé?</p>
					<p>Most megfigyelte, hogy Pimpi nagy, esetlen fiú volt. Hasonlított azokhoz
                            a gömbölyeg nagy víziállatokhoz, például a fókához. Vastag volt, de nem
                            volt kövér, olyan volt az alakja, hogy vastag legyen. Magas is volt és a
                            feje olyan sima és ártatlan volt, mintha le volna simítva minden vonása.
                            Olyan pici szája volt, csak éppen egy picit bemetszve a kövéres húsba,
                            alig látszott már a sebhely, amit szájnak neveznek nála. A szemei szépek
                            voltak és csillogó barna pontok az arcában, de nem jelentettek semmit.
                            Mintha csak dísz volna ez is arcán, csak úgy belehelyezték volna a
                            fejébe, s nem volnának összefüggésben a lelkével. Nem árultak el semmit,
                            csak néztek és néztek és ragyogtak. Kevés szemöldöke volt, mintha csak
                            ott maradt volna egy kis szőröcske, a simítógyalu alól, a haja is olyan
                            vékonyszálú volt és nagyon erősen letapadva a homloka felett.</p>
					<p>- Fel kell menni - mondta rettenetes zavarban Pimpi.</p>
					<p>- Hova?</p>
					<p>- Az irodába.</p>
					<p>- Milyen irodába?</p>
					<p>- Az igazgató úr irodájába.</p>
					<p>- Minek?</p>
					<p>- Le kell hozni az izét.</p>
					<p>- Mizét?</p>
					<p>- A gumiarábikumot.</p>
					<p>- Mit?</p>
					<p>Most tágra nyílt a szeme, s most aztán igazán nem értette, miről van
                            szó.</p>
					<p>Pimpi oly halálos zavarban volt, mint egy lány. Lángvörös volt az egész
                            arca, s zavartan kapkodott a fejével, a kezével s a lábát is minden
                            percben áttette. Az egész teste csak úgy nyüzsgött, mint a fóka a
                            vízben.</p>
					<p>Most már nem kérdezett tovább, hanem hallgatott, és ámult arccal nézte a
                            barátját. Nagyon szerette ezt a fiút, mert igen jó gyerek volt. Valami
                            olyan jóság volt benne, ami már szinte betegség. Ennek soha nem volt
                            senkivel szemben egy ártó gondolata. Az ő füzetei mindig készen állottak
                            mindenki számára. Elég jó tanuló volt, s mindenekfelett végtelen
                            szorgalmas. Olyan volt mint a kis tyúk: mindig kapart, és pityegett
                            hozzá. Igen furcsa kis tréfákat tudott mondani. Szójátékokat, amiben kis
                            mosollyal gyönyörködött. De most nem volt kedve tréfálni, csak
                            szopogatta a pici ajkacskáját, és folyton újra s újra elpirult.
                            Pislogott.</p>
					<p>Teológus lesz, aztán majd pap lesz. Milyen furcsa pap lesz belőle. Egy jó
                            pap. De hogy fog ez megharcolni a faluval...</p>
					<p>- Nem hallják meg itt, amit beszélünk?</p>
					<p>- Ki hallaná meg? Még ha kiabálunk, azt se hallanák. Nincs itt senki. A
                            szomszédok messze vannak, a kerítésen túl. Az iskolaudvarban meg senki
                            sincs. Még korán van.</p>
					<p>- Megvannak a tézisek.</p>
					<p>- Milyen tézisek?</p>
					<p>- Kihozták az éccaka.</p>
					<p>- Honnan?</p>
					<p>- Az irodából...</p>
					<p>- Kicsoda?</p>
					<p>Erre Pimpi kétségbeesetten összetette a kezét, és azt mondta:</p>
					<p>- Ne mondd el senkinek, hogy én elmondtam, mert abból rettenetes baj
                            lesz...</p>
					<p>És erre apró szavakkal sietve, és igen halkan elmondta az egész dolgot, s
                            azt is, hogy neki, Misinek azért nem szólott senki, mert attól féltek,
                            hogy elárulja, ha nem akarja is, de most muszáj belevonni a dologba,
                            mert senki más nem hozhatja le a gumiarábikumot az igazgatói
                            irodából.</p>
					<p>Ő sóbálvánnyá válva hallgatta végig az egész rémregényt, és folyton csak
                            az volt az eszében, hogy ez rettenetes, és ez nem illik, és ezt nem volt
                            szabad megtenni, és nem is értette, hogy vetemedhetett arra az osztály,
                            hogy ilyen gazemberséget csináljanak...</p>
					<p>Olyan újság volt ez neki, olyan váratlan és szédítő, hogy nem bírt
                            magához térni.</p>
					<p>- Megteszed? - kérdezte gyáván Pimpi.</p>
					<p>- Természetesen.</p>
					<p>- Csak nagyon vigyázz, hogy észre ne vegyék.</p>
					<p>- Hát persze.</p>
					<p>- Olyan nagyocska gumiarábikumos üveg, hasas. Ott maradt az asztal
                            közepén. Benne van az ecset is.</p>
					<p>Misi didergett a rémülettől.</p>
					<p>- De hogy bontotta fel a borítékokat?</p>
					<p>- Kés fokával felnyitotta. Azt úgy kell, hogy a kést beledugja az ember a
                            levélbe, s lassan így emelgetve addig megy a fokával, míg az egész ki
                            nem nyílik.</p>
					<p>- Aztán leragasztotta?</p>
					<p>- Igen.</p>
					<p>- No, szép...</p>
					<p>- Szép... szépike... Szépke... Szepince... - mondta Pimpi a maga furcsa
                            modorában, s már nem volt annyira ijedt, hogy átadta az egészet
                            barátjának.</p>
					<p>- Még csak fél hét - mondta Misi -, még nem mehetek be, mert feltűnne. A
                            pedellus megkérdezné, mit akarok olyan korán az iskolában, hanem hét
                            óra után bemegyek. Van szobám, odamegyek, és aztán óvatosan, mikor nem
                            látja senki... Majd megfigyelem, hogy melyik szárnyon dolgoznak a
                            pedellusok a takarítással, és ha jó messze vannak, akkor bemegyek az
                            irodába...</p>
					<p>- Nincsen becsukva?</p>
					<p>- De igen, be van csukva. Pali bátyámnál van a kulcs...</p>
					<p>- Akkor hogy lesz?</p>
					<p>Misi gondolkodott.</p>
					<p>- A pedellusnál is van kulcs és nekik szellőztetni kell reggel, míg be
                            nem jönnek a tanárok... Akkor megyek fel, mikor ajtó, ablak, nyitva van.
                            Majd megfigyelem. Nem láttad, még nincsenek nyitva az ablakok?</p>
					<p>- Nem néztem.</p>
					<p>- Jó, csak bízd rám. Legfeljebb a kulcsot elkérem. Mert én most bent
                            dolgoztam, a statisztikát másoltam, és azt fogom mondani, hogy valamit
                            bentfelejtettem... De jobb volna, ha nem kellene senkivel se találkozni.
                            Már az az ember elutazott?</p>
					<p>- Igen, a hajnali vonattal.</p>
					<p>Erre Pimpi felállott, és olyan gyorsan ment el, szinte bukdácsolt. Ő
                            sietve ment utána. A tornácon át kellett menni, mert a kert kapuja zárva
                            volt, s csak úgy lehetett kimenni a kertből, ha a tornácon át ment az
                            ember.</p>
					<p>Mind a kettőjükben megfagyott a vér, mikor lábujjhegyen elmentek a vörös
                            téglával kirakott tornácon. De sikerült, még mindenki aludt.</p>
					<p>Az utcáig kísérte a barátját, tovább nem mert vele menni, mert attól
                            félt, hogy meglátják.</p>
					<p>Aztán elment hátra az iskolaudvarba. Látta, hogy már a hátsó kapu mind
                            végre nyitva volt, de nem mert bemenni hét óra előtt, hogy fel ne
                            tűnjön. Máskor is bement már ő hét órakor, mert rettentő szerette a kis
                            szobáját. Most nagy dologban fáradozott mint segélyegyleti elnök.
                            Kimutatást csinált, hogy az osztályoktól beszedi a tankönyveket és
                            listát csinált azokról a fiúkról, akik ide kell, hogy adják a könyveket.
                            Úgy számította, hogyha a diákok beadják ingyen a tankönyveiket, akkor
                            jövőre az iskola segélyegyletének annyi könyve lesz, hogy nem is kell új
                            könyveket venni. A szegény fiúk mindenesetre el lesznek látva
                            tankönyvekkel és erre igen büszke volt, csak azt sajnálta, hogy már ő
                            jövőre nem lesz itt az iskolában. De legalább jó emléke marad. Meg lesz
                            vetve a Segélyegylet könyvtárának az alapja. Ha jövőre is folytatják ezt
                            az ő akcióját, akkor ebben az iskolában nem is kell többet tankönyvre
                            gondolni a szegény diákoknak.</p>
					<p>Hét után kileste, hogy a fizikaterem táján dolgoznak a pedellusok. Ez a
                            túlsó oldalon van, s a nagy csörömpöléstől nem fogják észre se venni,
                            hogy ő bent jár.</p>
					<p>Mikor a szobájához ért, ami a földszinten van, éppen be akarta tenni a
                            zárba a kulcsot, akkor vakmerően felszaladt a nagy lépcsőn, fel egész az
                            emeletre.</p>
					<p>A tanári szoba ajtaja nyitva volt, az ablakok is.</p>
					<p>Bement.</p>
					<p>A tanári szobából jobbra nyílt egy ajtó, ami az igazgatói iroda
                            előszobájába vitt. Bement. Az igazgatói szoba ajtaja is nyitva volt.</p>
					<p>Habozás nélkül belépett, pedig nem volt benne biztos, hogy nincs-e benn
                            valaki.</p>
					<p>Az jutott eszébe, hogy a részegeket az angyal, a tolvajokat az ördög
                            segíti.</p>
					<p>Nem volt senki sehol. Odalépett az asztalhoz.</p>
					<p>Ez egy igen nagy, festett tölgyfaasztal volt, s pálcikákkal volt az első
                            része ellátva, hogy a polcok iratok számára el legyenek kerítve.</p>
					<p>Ott volt a gumiarábikumos üveg az asztal közepén.</p>
					<p>Felvette. Erősen beleszorította a dugót, s az ecsetet is meglelte.</p>
					<p>A zsebébe dugta, a nadrágja zsebébe, pedig ragadós volt az üveg is, az
                            ecset is.</p>
					<p>Azzal megfordult s ahogy jött, elment.</p>
					<p>Most megint nem ment be a szobájába, hanem a lehető leggyorsabban el. Ki
                            a hátsó kapun.</p>
					<p>Senki se látta, vagy legalább nem vette észre, hogy látta volna
                            valaki.</p>
					<p>Erre elindult, ki az utcára a vaskapun, és ment Pimpiékhez.</p>
					<p>Babarczyék nagyon messze laktak, a város végén egészen a temetőnél.
                            Szinte rohanva ment.</p>
					<p>Mikor bement az udvarukba, ahol egyedül laktak, a szíve úgy reszketett,
                            ha most a tanár úr kilépne és meglátná, nem volna ereje megállani előtte
                            és beszélni vele. Be a Pimpi szobájába.</p>
					<p>Pimpi a könyvei fölé hajlott, tanult, s mikor őt meglátta, halálsápadt
                            lett.</p>
					<p>Ő szó nélkül belenyúlt a zsebébe, és odatette Pimpi elé az asztalra a
                            gumiarábikumos üveget.</p>
					<p>- Minek hoztad ezt ide? - kérdezte Pimpi rémülten.</p>
					<p>Nagyot bámult. Nem gondolkozott rajta, de ez volt az egyetlen lehetőség
                            számára.</p>
					<p>- Mért nem dobtad a budiba?</p>
					<p>Persze erre nem is gondolt.</p>
					<p>- Most mit csináljunk? - kérdezte gyámoltalanul Pimpi.</p>
					<p>- Itt is be lehet dobni.</p>
					<p>- Igen, de itt csak olyan parasztklozet van, nyitott. Ha bedobjuk,
                            esetleg meglátja a tanár úr.</p>
					<p>A saját bátyját is tanár úrnak szokta hívni.</p>
					<p>- Akkor tudod mit, gyerünk a temetőbe és ássuk el.</p>
					<p>Ez látszott a legokosabbnak.</p>
					<p>Pimpi is vette a kalapját és elmentek. Szerencséjük volt, a tanár úrnak
                            csak kilencre van ma órája, úgyhogy még nem kelt fel.</p>
					<p>Úgy rohantak az utcán, mintha kergették volna őket.</p>
					<p>A temető ott volt a közelben, bementek a nagy puszta helyre s soká
                            keresték, hol volna a legjobb elásni.</p>
					<p>Elővették a zsebkésüket és kis gödröt ástak, s abba rejtették az
                            üveget.</p>
					<p>Akkor aztán végleg felszabadultak, és hallatlanul elkezdtek kacagni.</p>
					<p>- Milyen kár, hogy nem hoztál magaddal könyvet, most tanulhatnánk.</p>
					<p>- Minek? - mondta Pimpi - már megvannak a tételek. Már meg is csinálták a
                            megoldásokat az éjszaka. Mán nem kell búsulni. Hektográfon
                            sokszorosítják, és mindenki meg fogja kapni. Holnap nyugodtan mehet
                            mindenki az írásbelire.</p>
					<p>És kinyújtózkodott, két karját az ég felé emelte a nagy vastag fiú, és
                            picike szájával hangtalanul nevetett.</p>
					<p>- Te, hallottad azt, hogy a Schwartz Böskét itt egy régi síron
                            rajtakapták a Góttal, a hetedikessel?</p>
					<p>- Mit csináltak?</p>
					<p>Erre elámult, s puffogva kacagni kezdett.</p>
					<p>- Ma délután elmegyek... megkérdem... akitől hallottam.</p>
					<milestone n="8" unit="endSubChapter"/>
				</div>
				<div type="chapter">
					<head>NEGYEDIK FEJEZET</head>
					<p>amelyben a diák alakok belemosódnak a
                            felnőttek közé, ahogy a tiszta vizű patak a deltánál összekavarodik a
                            sárga és sáros folyó vizével.</p>
					<milestone n="1" unit="startSubChapter"/>
					<p rend="head">1</p>
					<p>Mikor bement a kiskapun, csak akkor vette észre, milyen vakmerő. Úgy a
                            szívébe ütött, hogy izzadni kezdett bele. Szédült is. Nem volt neki való
                            a bátorság és a hősi tett, ő inkább csak elgondolni szerette a
                            vakmerőséget, s most nagyon nagy dolognak kell benne lenni, hogy így
                            egyszerre csak áttörte a korlátot.</p>
					<p>No de most már mindegy, bent van. Már semmit se kell csinálnia, csak
                            engedni, hogy a lábai vigyék előre. És azok vitték. Azok olyanok, mint a
                            gép, ha egyszer megindítja őket, azok mennek.</p>
					<p>A rózsák rettenetesen virítottak. Az volt az érzése, hogy rettenetes ez a
                            kövér rózsavirágzás. Csak úgy ömlött a virág minden vékony rózsatő
                            hegyén. Virítós, buja nagy rózsák voltak, és nagyon-nagyon szépek.
                            Sárgák, ez hatott rá legerősebben. Amennyire nem szerette a sárga színt,
                            mióta a kis faluban, ahol laktak, azt mondta a pap a sárga színre, hogy
                            zsidó szín, s ő csakugyan megfigyelte, hogy a zsidók házai, a kocsma, a
                            bolt, mind sárgára voltak festve, mert a zsidók azt tették azon a
                            vidéken, hogy megvettek egy-egy kis parasztházat, s ha nem tudták
                            átépíteni, legalább sárgára meszelték, hogy elüssön a többi
                            parasztháztól, azóta idegen színnek tekintette ezt. Úgy beleiktatták a
                            lelkébe, hogy nem szabad szeretnie ezt a színt. Nem tudta miért, soha
                            nem gondolt rá, csak kötelességből, s a falu iránti hűségből
                            ellenszenves volt neki.</p>
					<p>De a természetben mindig felujjongott, ha a sárgát látta. Milyen szép a
                            tavaszi kis galambsaláta, mikor sárgát virít, a vízparti kis virágok
                            olyan égő és csillogó sárgán kacagnak a napra s a tavasz édes örömét
                            hirdetik. És a sárga rózsák. Van annál szebb a világon, mint a sárga
                            rózsa? Jókainak is az a legszebb regénye, a Sárga rózsa.</p>
					<p>Ilyen gondolatok futkostak most benne, mikor úgy érzi, halálos úton
                            jár.</p>
					<p>Jaj, mit fog mondani Irénkének... S itthon van-e?</p>
					<p>Jaj, bár ne volna itthon. Milyen jó lenne, ha nem volna itthon. Ha azt
                            mondanák, hogy elment sétálni, vagy valamelyik barátnőjéhez.</p>
					<p>De már fent is van a tornácon, s belépett a kedves zsúfolt helyre, ahol
                            mindig szívdobogással lépett be hónapok óta.</p>
					<p>Balról a fal mellett állott vesszőkosarakban, feldíszítve egy rakás pálma
                            s más zöld növény. Itt önkéntelenül megállott, mert innen be lehetett
                            látni az ebédlőbe, amelynek nyitott ablakai ide nyíltak a tornácra.</p>
					<p>Megállott, és már halálos sápadtság ütött ki az arcán.</p>
					<p>A tornácról be lehetett látni az ebédlőbe.</p>
					<p>Az asztal mellett a szokott helyén ott ült Irénke, ahogy szokott a
                            könyvek és kinyitott füzetek mellett.</p>
					<p>Irénke ott ült, s az asztal belső oldalán ott ült egy fiú.</p>
					<p>Rettenetes.</p>
					<p>Fussbaum Náci.</p>
					<p>Ott ült az ő helyén, ugyanúgy, ahogy ő szokott ülni, egész felsőtesttel
                            odahajolva Irénke felé, ahogy ő szokott volt odahajolni. S ez aztán...
                            az aztán iszonyú... Nem látta jól, de a szívébe ütött. A Fussbaum keze
                            az Irénke ölében van.</p>
					<p>Úgy megtántorodott, hogy elszédült, s meg kellett kapaszkodnia.</p>
					<p>S Irénke kipirult arccal s lehunyt szemmel ült... Nevetett az arca, de
                            megdermedve és furcsán eltorzulva, mintha kéjt látna az arcán... Mit
                            csinálnak ezek. Egy hangot se szóltak, csak ültek, és a Náci éles orra
                            hegyesen és gonoszul meredt, és apró szemei szintén le voltak hunyva,
                            vagy nem lehetett látni.</p>
					<p>Azt hitte, meghal, hogy így rajtakapta őket.</p>
					<p>- Jó napot kívánok - mondta az öregasszony, az Irénke anyja, aki szintén
                            ott ült a tornác túlsó sarkában, ahol mindig ült, olyan kövéren, puhán
                            és ellankadva a melegben az álmosságtól.</p>
					<p>- Kezét csókolom - mondta rebegve.</p>
					<p>Erre azok odabent felriadtak. Irénke is felállott.</p>
					<p>Piros volt, mint a rózsa, s most igen, most zavarban volt. De nem sokáig,
                            mert elkezdett kacagni, és a nevetés visszahozta a szokott csintalan
                            nyugalmát.</p>
					<p>- Noni, Misi! - kiáltotta el magát, és megrázta magát, s a szoknyácskáját
                            lesimította.</p>
					<p>- Maga hogy kerül ide, Misike.</p>
					<p>Erre ő bement.</p>
					<p>Nem akart bemenni, de nem lehetett kinn maradnia. Ha már itt van, be
                            kellett lépnie.</p>
					<p>- Kezét csókolom - szólt elfogódott hangon.</p>
					<p>Irénke a vállára tette a kezét.</p>
					<p>- Jesszusom - mondta -, maga elfelejtette, hogy felmondott nekem. Maga
                            becstelen. Szégyellje magát. Igazán - s hallatlanul kacagott -, akkor
                            minek hagyta abba a tanítást, még ezt a két órát kibírhatta volna.
                            Tudja, hogy megkaptam a behívót Szolnokra a vizsgára. Jövő héten szerdán
                            vizsgázom. És maga hűtlen és ocsmány, itthagyott a legnagyobb pácban.
                            Nácikát kellett megkérni, könyörögni kellett neki, hogy jöjjön el, s
                            vegye át velem a franciát, mert egy szót se tudok.</p>
					<p>Misi csak azt nézte, hogy Náci, ez a snájdig gavallér, aki olyan fölényes
                            tudott lenni mindig az órán és az utcán, most ugyanolyan zavarban van,
                            mint ő szokott lenni, ha a lánnyal valaki rajtakapta, a csókolózás után
                            egy pillanattal. S a lány most is olyan fesztelen és friss és közvetlen,
                            mint akkor szokott lenni, mikor őt ejtette kétségbe azzal, hogy ennyire
                            nem hat rá az érzelem, nem úgy, mint őrá. Hát a lány az mindenkivel tud,
                            és egy sem számít neki... Senki sem számít neki... Hagyja magát csókolni
                            és fogdosni és nyúlkálni és mindent. De hisz ez egy utálatos aljas
                            elvetemedett teremtés. Hát érdemes ennek... ezzel... ezért...</p>
					<p>Nem tudott szólani, csak állott, és villámló szemmel nézett a Nácira.</p>
					<p>Az eddig úgy visszahúzódott az ebédlőszekrény elé, szinte vívóállásba
                            helyezkedett, mintha el lett volna rá készülve, hogy most ez a fiú
                            nekirohan és pofon vagy boksz...</p>
					<p>Sápadt volt, de mindig az volt, mert olyan hullaszínű bőre volt, ami soha
                            nem tudott kipirulni. Ez egy aljas, érzéki, undok lény. Valóban, ezt meg
                            kell most pofozni, s ökölbe szorította a zsebében a kezét, és várta,
                            hogy mikor fog belőle kirobbanni a vad düh és a vad pofon.</p>
					<p>De csak szembenéztek, s ahogy ő közeledett, a Náci hátrált önkéntelen.
                            Mert intelligens fiú volt, és arra semmi képessége nem volt, hogy itt,
                            idegen helyen inzultusnak tegye ki magát.</p>
					<p>Misi két lépést közeledett, s úgy érezte, hogy most olyat üt, hogy a feje
                            leesik ennek a...</p>
					<p>De nem ütött, de megállott, és félúton maradt.</p>
					<p>S Irénke hangosan és csilingelve és gyöngyözve kacagott, csak úgy pergett
                            a finom metszésű kis buja ajkáról a kacagás. És ezzel a kacagással
                            hirtelen olyan semmissé és olyan lényegtelenné tette azt, amit ő a
                            saját szemeivel látott. El voltak bizakodva ezek a disznók, hogy senki
                            sem jön ilyenkor, és senki sem kaphatja rajta őket, ott a mama, mint
                            valami őr, és a mama védelme alatt ugyanúgy elszaladtak, mint ő szokott
                            azzal a szédülettel, hogy mindegy...</p>
					<p>- No de beszéljen már, maga megkukult? - kacagott új sort Irénke.</p>
					<p>- Azt hittem... úgy gondoltam... - dadogott Misi, s már nem azt mondta,
                            amit mondani akart, mert Irénke sokkal jobb ötletet és ürügyet adott,
                            mint az ő szánalmas füzet-itthagyása... - Azt akartam, hogy segítek
                            magának, mert gondoltam, hogy vizsga van, és díjtalanul ki akartam
                            segíteni, Irénke...</p>
					<p>S könny volt a szemében. Úgy meg volt hatva hirtelen a saját
                            nemességétől, jóságától, önfeláldozásától, hogy ingyen akart még órát
                            adni! az imádottjának addig, amíg csak le nem vizsgázik... Jaj,
                            bizonyára sokkal többet engedett meg ennek a lila pattanásokkal teli,
                            sápadt fickónak, mint neki valaha... mert neki csak csókokat adott s
                            milyen csókokat, szent és ártatlan csókokat, de hogy ezek itt mit
                            csináltak... Ez... Jaj, ezért meg kell halni... Valakinek ezért meg kell
                            halni...</p>
					<p>Párbaj; itt nincs más. Muszáj leszúrni, lelőni vagy agyonverni. De vagy
                            ez, vagy ő, ketten nem férnek el a természetben...</p>
					<p>Irénke hangosan nevetett.</p>
					<p>- De hisz ez nagyszerű, mert maga sokkal jobban tanít, mint Náci. Úgy-e,
                            Náci? Maga nem tud semmit, Náci. Maga egy nagy szamár, Náci...</p>
					<p>Szidja, kineveti és mégis becézi... Ezek a szavak, hogy Náci...
                            Náci...</p>
					<p>De már elmúlt az a perc, hogy Nácival verekedésbe kezdjen. Egyszerre
                            átalakult a helyzet.</p>
					<p>Irénke a vállára tette a kezét, és ez a kis kövér kezecske úgy hatott rá,
                            mintha megbabonázta volna vele. A vére abban a pillanatban felforrt és
                            kirobbant. Csak annyit tudott mondani:</p>
					<p>- Irénke!...</p>
					<p>S átadta a doboz cukrot. Amit a zsebében szorongatott. Az egész pénzért,
                            amit az ügyvédtől kapott, éppen egy doboz cukrot tudott venni.</p>
					<p>Irénke elámult.</p>
					<p>- Maga ilyen gavallér? - mondta. - Ilyen nagy gavallér?</p>
					<p>De a Misi szeméből mint a forrás buggyant fel a könny. És nem is bánta.
                            Összeszorította a fogait, és a könnyei kimondhatatlanul omlottak.
                            Uralkodni akart az arcán, de nem tudott, csak grimaszt vágott.</p>
					<p>Nem tudott szólani.</p>
					<p>Most a Náci szólalt meg:</p>
					<p>- Nyilasi nagyon derék ember - mondta fölényesen -, kilopta a radirgumit.
                            Pardon, a gumiarabikumot...</p>
					<p>- Nyomorult - kiáltotta Misi, s most már késznek érezte magát az ütésre,
                            de nem bírt semmit tenni, csak percekig farkasszemet nézett a máris
                            gyáván sápadozó fiúval, akkor megfordult, dühösen lerázta magáról a lány
                            kezét, és elrohant. Úgy, ahogy volt, elejtett kalappal.</p>
					<p>Hiába szaladt utána Irénke, kacagva, hogy:</p>
					<p>- Misi, Misi...</p>
					<p>Ő csak szaladt, futott, mint akit kergetnek, s ki a tornácra, ki a
                            kertbe, ki az utcára, és neki a városból kifelé...</p>
					<p>Csak nagyon messze, mikor már kiért a mezőre, akkor ocsúdott magára
                            annyira, hogy feleszméljen, s rájöjjön, hogy valami roppant marhaságot
                            csinált.</p>
					<p>Nem vágta pofon a Nácit, pedig az olyan gyáva volt.</p>
					<p>Rettenetes erőt érzett a karjaiban, s érezte, hogy össze tudta volna
                            törni még a csontját is...</p>
					<p>Gondolatban olyanokat vágott a Náci fejére, hogy a szeme kiugrott, és az
                            agyveleje szétfrecskelt a szobában...</p>
					<p>S ehelyett ott hagyta őket, hogy nevessenek rajta... együtt eszik meg a
                            cukrot, amit ő vitt...</p>
					<p>- Gyáva vagyok - mondta -, gyáva vagyok... Undorítóan gyáva vagyok...</p>
					<p>És rohant a mezőn a szőlőskertek felé.</p>
					<p>Egy kis parasztlány jött szembe vele, rámeresztette a szemét iszonyúan, s
                            a lány megijedt, látni lehetett az arcán, hogy őrültnek nézi s a nagy,
                            magános pusztaságban úgy meg van ijedve, hogy ez mint a veszett kutya
                            ráugrik és szétmarcangolja.</p>
					<p>Közel is volt hozzá, hogy valakibe beleharapjon. Mivel más nem volt,
                            önmagát gyötörte.</p>
					<p>Eh, mit! Nem fog leérettségizni!</p>
					<milestone n="1" unit="endSubChapter"/>
					<milestone n="2" unit="startSubChapter"/>
					<p rend="head">2</p>
					<p>Az öregúr, Kopasz Tamás ott ült a tornácon s pipázott.</p>
					<p>- Hohó! - kiáltott fel, mikor Palit meglátta - gyere csak öcskös,
                            gyere.</p>
					<p>- Itt vagyok, Tamás bátyám, tessék velem rendelkezni - mondta Kiss Pali
                            szertartásosan, mert arra mindig ügyelt, hogy a külső formákat
                            megtartsa. Készült jövendő pályájára, az udvarlói és nőcsábászi
                            hivatására, s jól tudta, hogy az asszonyokkal s öregurakkal szemben
                            nagyon vigyázni kell a formaságokra. Még akkor is komoly és ünnepélyes
                            arcot öltött, ha a legnagyobb csalafintaságon törte a fejét.</p>
					<p>Az öregúr halálba szerette a vicceket. Nem az olyan viccet, amit
                            elmesélnek egymásnak az emberek. Azzal ő nem sokat törődött. Ha
                            elmondták is, egyet se nevetett rajtuk. Még nem volt eset, hogy adomán
                            elmosolyodott volna. De az a vicc volt neki a vicc, amit megcsináltak
                            valakivel.</p>
					<p>Ha valakinek a rovására ment a tréfa, akkor nem sajnált se költséget, se
                            fáradságot. Akkor úgy dolgozott, mint a képviselőválasztásokon. Mert
                            abban aztán nagy mester volt. Csak azt sajnálta, hogy olyan ritkán van
                            efféle happáré. Mindig csinált valami nagyszerű kortesfogást.</p>
					<p>Most a cilinderügy miatt majd meghalt az örömtől, hogy valaki az unokáját
                            így megtréfálta. Sose szerette a vejét. Fene tudja, hogy került ide
                            ügyvédbojtárnak, s hogy csavarta el az egyik lányának a fejét. De hát
                            ebbe nem szólott bele. Az volt az elve, hogy asszonydolgokba nem jó
                            belepiszkálni. Nem volt annak a két elegáns gallérjánál egyebe, mikor a
                            lányát megkérte. A Juliska azt súgta az anyjának, hogy kútba ugrik, ha
                            nem adják hozzá a Palkovits bojtárjához. Neki ne ugorjon kútba. Odaadta.
                            Az ő dolga. Nagy lakodalmat is csinált nekik, s hozzásegítette őket,
                            hogy ügyvédi irodát nyithasson a veje, s betette a Nagytakarékba
                            hamarosan ügyésznek. Nem is volt semmi baj, Kollman Fritz ügyes fickó
                            volt, jól keresett, ami meg a magyarságát illette, nagyobb magyar volt,
                            mint az egész kun atyafiság.</p>
					<p>Hanem a gyerekek is az apjukra ütöttek, s mindenik túl elegáns volt
                            neki.</p>
					<p>Hát most ez a cilinderügy, ez nagyon szívéhez szólott. Megkapta az úrfi a
                            nyaklevest, azért akarta megismerni a doktor fiát, aki ezt a jót
                            csinálta, Szalatsy-vér az ebben. Mert az árpádi Kiss Pali anyja a
                            Szalatsy-lány, az pedig az ő feleségének első unokatestvére.</p>
					<p>Komolyan nézett a fiú arcába.</p>
					<p>- Na üjj le ide, öcsém, mellém - mondta, s helyet mutatott.</p>
					<p>Pali leült. Még nem tudta, mit akar az öregúr. Nem volt benne biztos,
                            hogy nem egy nyakleves jár-e itt ki neki, de nyugodtan és okosan
                            üldögélt.</p>
					<p>Az öregúr roppant jóízű, paraszt arcú ember volt. Mindig szélben, napon
                            élt életében, s a levegő kimarta a bőrét. Kék erekkel volt tele az orra,
                            az arca éle, s oly durva volt a bőre valami gyerekkori himlő miatt, hogy
                            a kordován ahhoz képest lakktopánnak való bőr lett volna.</p>
					<p>Így ültek jó darabig, s az öregúr nem szólott. Kevés beszédű ember
                            volt.</p>
					<p>Pali is rágyújtott egy cigarettára kínálás nélkül, s fújta a füstöt.</p>
					<p>Egyszer csak felriad az öregúr.</p>
					<p>- Te, Palika.</p>
					<p>- Tessék, Tamás bátyám. Tessék parancsolni.</p>
					<p>- A fene egye meg a körmödet, te pernahajder, hogy jutott neked eszedbe,
                            hogy a cilindernek karimája is van?</p>
					<p>Pali odalesett az öregúrra.</p>
					<p>- Észrevettem, mikor a kezembe vettem, Tamás bátyám.</p>
					<p>- Csak a kezedbe vetted, oszt már észrevetted?</p>
					<p>- Igen.</p>
					<p>- Osztán mivel lyukasztottad ki?</p>
					<p>- Evvel a bicskával e - mondta véghetetlen komoly arccal Pali, s kivette
                            a zsebéből a gyöngyháznyelű penecilusát.</p>
					<p>- Mutasd.</p>
					<p>Odaadta.</p>
					<p>Az öregúr a kezébe vette.</p>
					<p>- Kitül kaptad ezt?</p>
					<p>- Ezt kedves anyámtul kaptam születésnapomra.</p>
					<p>Az öregúr elmosolyodott.</p>
					<p>- Ágneskátul?... Jó kis kés. Osztán melyikkel fúrtad ki?</p>
					<p>- Evvel a kisebbik késivel.</p>
					<p>- Nyisd ki.</p>
					<p>Kinyitotta.</p>
					<p>- Hát az a kis olló mire való benne?</p>
					<p>Már Pali kezdte sejteni, hogy az öregúr nem haragszik.</p>
					<p>- Ez, Tamás bátyám, arra való volt, hogy evvel vágtam ki a cédulát, amire
                            ráírtam a címet.</p>
					<p>- Osztán miből vágtad ki a cédulát?</p>
					<p>- Jó kemény kartonból, Tamás bátyám.</p>
					<p>Az öregúr egyet pöfékelt.</p>
					<p>- Osztán hol?</p>
					<p>- Otthon nálunk, az én szobámban.</p>
					<p>- Melyik a te szobád?</p>
					<p>- A szélső kis szoba a tornácra, hátul.</p>
					<p>- Osztán ki vitte el a postára?</p>
					<p>- Az öreg András, az udvaros.</p>
					<p>- Osztán hogy vitte?</p>
					<p>- Csak így lógatta a kezében.</p>
					<p>- Így lógatta?</p>
					<p>- Igen.</p>
					<p>- Osztán felvették?</p>
					<p>- Fel.</p>
					<p>- Nem szólottak semmit a postán?</p>
					<p>- De igen. Azt kérdezték, hogy értékkel lesz-e feladva?</p>
					<p>- Hát osztán?</p>
					<p>- Hát osztán András visszahozta, hogy aszondja, azt kérdik, hogy értékkel
                            lesz-i feladva?</p>
					<p>- Te mit mondtál?</p>
					<p>- Én ráírtam a feladólevélre, hogy “minta érték nélkül”.</p>
					<p>- Oszt akkor felvették?</p>
					<p>- Fel.</p>
					<p>- Osztán Andriska mit írt?</p>
					<p>- Hát nem vette jó néven.</p>
					<p>- Nem?</p>
					<p>- Nagyon káromkodott a levélben.</p>
					<p>Az öregúr csendesen nézte a fiút.</p>
					<p>- Osztán feltette a cilindert? Avval ment a jogászbálra?</p>
					<p>Paliból végre kipattant a kacagás.</p>
					<p>- Remélem - mondta. - Az az ő cilindere, hát fel kellett neki tenni.</p>
					<p>- De megállj csak. A posta hová ragasztotta a ragjegyet?</p>
					<p>- A posta? Az, Tamás bátyám, a cilindernek a tetejére ragasztotta.</p>
					<p>- A tetejére?</p>
					<p>- Igen.</p>
					<p>- Hát akkor jó helyre ragasztotta.</p>
					<p>- Nem elég jó helyre, mert én úgy gondoltam, sokkal stílusosabb lett
                            volna, ha az oldalára ragasztotta volna, mert akkor úgy nézett volna ki
                            rajta, mint egy rózsa. Jó nagy májfoltot csapni rá enyvből, s a közepire
                            a piros cédula, az lett volna a szép.</p>
					<p>Az öregúr hatalmasat kacagott. Harsogva, ugatva.</p>
					<p>- No, gyere ide közelebb, hogy adok egy barackot.</p>
					<p>- Köszönöm, Tamás bátyám, nem élek vele, hanem ha olyan jó tetszik lenni
                            hozzám, tessék inkább valami egyebet adni.</p>
					<p>- Hajjuk.</p>
					<p>- Most folyik a mi érettségink, tetszik tudni. Abba lehetne segítségére a
                            diákságnak. Tamás bátyám.</p>
					<p>- No?</p>
					<p>- Tetszik tudni, mondanék én valamit, de azt senki se csinálhatja meg,
                            csak Tamás bátyám.</p>
					<p>- No csak beszélj.</p>
					<p>- Most inkvizíciót tartanak a diákok ellen, mert Spicli feljelentett
                            bennünket.</p>
					<p>- Miért?</p>
					<p>- Ránk fogta, hogy Debrecenből megszereztük a téziseket.</p>
					<p>- Megszereztétek?! - kiáltott fel nevetve Kopasz Tamás.</p>
					<p>- Hogy tetszik olyat gondolni. Spicli tanálta ki az egészet, de ezért az
                            aljas vádért meg is kell bosszulni az iskola becsületét Spiclin.</p>
					<p>- Mék az a Spicli?</p>
					<p>- Józsiás tanár úr, akit úgy is hívnak, hogy Jókelesz.</p>
					<p>- Aha, na az igazán spiclifaj. Ha nem az apja, akkor az anyja spicli
                            kutya volt valaha. Vagy víziló, mert ahhoz is hasonlít.</p>
					<p>Pali egyre szabadabban és pukkanóbban nevetett.</p>
					<p>- Hát mi vóna hát az a bosszú?</p>
					<p>- Én tudom, hogy Tamás bátyám sohase haragudott a jó viccre... Van ennek
                            a Spiclinek egy báránya. De az udvarában nincsen egy szál fű se, hát
                            mindig kiköti a bárányt az ablak alá, hogy az árokparton tengesse
                            szomorú életét... Ez bizony egyrészt közbotrány, mert rendőrségi
                            kihágást képez - és gyöngyözve nevetett -, másrészt erkölcstelen eredetű
                            a bárány, mert egy diáktól kapta, akit annak a kedvéért ereszt át a
                            latinból.</p>
					<p>- No, a fene egye meg a Spiclijét. Meg kell vele etetni.</p>
					<p>- Igen - kacagott fel boldogan Pali.</p>
					<p>- Jó van na, hát majd meghívom a nemes tanári kart arra a bárányra, a ti
                            Spiclitekkel együtt.</p>
					<p>- Jaj, Tamás bátyám, az Isten is megáldja érte.</p>
					<p>- Hát behozassam a bárányt, vagy behozzátok?</p>
					<p>- Mi nagyon szívesen behozzuk, de jobb volna, ha nem volna benne a
                            diákság... Mi majd megírjuk az Epitáfiumot...</p>
					<p>- Nem úgy lesz az, gyermek, mondok én egy jobbat... Öngyilkos lesz a
                            birka...</p>
					<p>- A jó lesz - kuncogott Pali, s már dolgozott a fantáziája - és
                            hátrahagyja a búcsúlevelét, hogy egy ilyen disznó tanárnál nem akar
                            élni... aki kiköti őtet az útfélre...</p>
					<p>- Megállj csak... a birkát ellopatom, evvel ne törődjetek... van nekem
                            olyan juhászom, hogy kilopja a Szent Péter fogából az aranyplombát. Az a
                            birkát meg is nyúzza, el is készíti. A bürit ki is tömi szalmával...
                            Osztán mikor a vacsora lesz, akkor szipen visszaviszi a tanár úr
                            kapujára, oszt felakasztja... osztán őrzi, míg haza nem megy a tanár,
                            hogy a kutyák ne bántsák szegény jószágot...</p>
					<p>- Igen - mondta hasadva a fuldokló kacagástól Pali. - Mink meg megírjuk a
                            búcsúlevelet. Hogy nagyobb legyen a foganatja, versben.</p>
					<p>- Hát én meg meghívom rá a tanári kart, hadd lakmározzanak egyszer
                            iletükbe.</p>
					<p>- Kost mindenesetre.</p>
					<p>- Kost, ki az a Kos?</p>
					<p>- Koós, a görög tanár...</p>
					<p>- Jó...</p>
					<p>Az öregúr a könyökére támasztotta az állát, a fiatal fiú szembehajlott
                            vele, s csámcsogva és boldogan eszelték tovább a részleteket.</p>
					<p>Kipirult s kiveresedett az arcuk a nagy tanácskozásban, a hetvenkilenc
                            éves öregúr meg a tizenkilenc éves fiú, mint két pajtás a vásott
                            csínyben.</p>
					<p>- Jaj, evvel nagyon lekötelezi Tamás bátyám az egész diákságot, mert
                            tetszik tudni, nagyon utáljuk ezt a Spiclit. Mindig készültünk, hogy
                            érettségi után megpokrócozzuk, de ez jobb lesz. Nemesebb bosszú lesz -
                            harsogott a nevetés Paliból.</p>
					<milestone n="2" unit="endSubChapter"/>
					<milestone n="3" unit="startSubChapter"/>
					<p rend="head">3</p>
					<p>Minél tovább, Misi annál tisztábban látta, hogy ez nem az ő vizsgája.
                            Hogy ő felhasználja ezt a lopás útján szerzett előnyt, hogy az
                            érettségin átcsússzon! Azt soha...</p>
					<p>Egész életében meg tudta őrizni magát, hogy nem súgott és hogy súgást meg
                            nem hallgatott... Voltak nagyon kínos helyzetek, mikor valóban csak nem
                            jutott eszébe a kellő szó, de ha megsúgták volt, mielőtt eszébe jutott
                            volna, akkor nincs isten, hogy ő kimondta volna... Ha nem alázta meg
                            magát iskolai felelés alatt egy-egy ilyen kisegítő csalással, most az
                            érettségit szerezze meg ilyen módon, hogy a fiúk pénzért kilopatják a
                            tételeket, kidolgozzák és a kezébe adják, hogy neki csak le kell
                            másolnia... Ezt nem... Ezt soha, soha nem teszi meg...</p>
					<p>Reggel sápadtan és fekete karikás szemekkel kelt fel.</p>
					<p>Az ebédnél találkozott a bátyjával, s komoran és mereven hallgatott,
                            annyira, hogy feltűnt...</p>
					<p>- Neked mi bajod? - kérdezte a bátyja.</p>
					<p>- Semmi.</p>
					<p>- Semmi. Talán nem ízlik az ebéd. Édesanyám, igazán ez a Klára egy kicsit
                            bővebben is porciózhatna.</p>
					<p>A nagyanyja egész piros lett, de nem tudott szólani. Géza bátyja Misire
                            nézett:</p>
					<p>- Úgy jársz-kelsz itt köztünk, mint egy élőhalott... Mi van veled... Mért
                            nem mondod meg?... Micsoda dolog ez?... Mégiscsak hallatlan... Nem
                            vagyok méltó a bizalmadra?... Azért áldozom fel magamat a
                            családért...</p>
					<p>Még sohasem mondott a bátyja ilyen erős szavakat. Ő jól tudja, hogy az
                            apja mostanában is pénzt kért, és vállalatba ölte a pénzt, ő akkor is
                            megkockáztatott egy megjegyzést, hogy ne adjon. De a bátyja, akinek
                            annyira nem volt pénze, hogy még az ő nevelői díjait is el kellett
                            fogadnia, s már nem volt rendes nyakkendője... pedig nagyon szerette a
                            szépet, s egyszer egy nyakkendőt felkötött az övéből, s akkor azt mondta
                            tréfásan és becézve:</p>
					<p>- No, lám, már csak akkor kapok új nyakkendőt, ha a tiédet
                            elzsákmányolom...</p>
					<p>Ezt ő akkor boldogan és dagadó szívvel vette, mert mindenét boldogan és
                            örömmel adta és ajándékozta volna, az egész életével együtt ennek a
                            drága jó embernek, aki a testvéreinek és rokonainak az áldozata...</p>
					<p>Most hát annál jobban fájt ez a meggyanúsítás, hogy ő elvonul a családtól
                            és nem méltatja a nagybátyját arra, hogy bizalommal forduljon hozzá
                            lelki válságában.</p>
					<p>Hirtelen azt mondta:</p>
					<p>- Szeretnék Géza bátyámmal beszélni.</p>
					<p>- Gyere be a szobámba.</p>
					<p>Bementek.</p>
					<p>Leültek. Leült a díványra, s érezte, hogy máris ragad a ruhájához a
                            dívány viaszos huzata.</p>
					<p>- Géza bátyám, én azt akarom mondani, hogy én nem megyek érettségire.</p>
					<p>A bátyja szivarozott.</p>
					<p>- Én nem akarok érettségizni - tört ki belőle a zokogás.</p>
					<p>Leborult a díványra, és keservesen és sokáig sírt. Oly fékeveszetten és
                            kimeríthetetlenül, hogy nem akart végeszakadni.</p>
					<p>- Én nem akarok érettségizni!... Én nem akarok tanár lenni!... Én nem
                            akarok semmi se lenni... Nekem nem kell az érettségi... Mert ha én
                            leérettségizek, akkor tudom, hogy muszáj lesz az egyetemre is
                            beiratkozni, és akkor el vagyok veszve... Akkor én elvégzem az
                            egyetemet, és akkor én állást vállalok, és akkor énbelőlem sem lesz
                            semmi...</p>
					<p>- Hát mi az isten haragja akarsz lenni?</p>
					<p>Felugrott, s most először egy harmadik ember előtt, kikiáltotta:</p>
					<p>- Író.</p>
					<p>A bátyja hallgatott.</p>
					<p>Ő sem szólott többet.</p>
					<p>- Író!... - mondta aztán a bátyja. - Író... Barátom, annyi tehetséggel,
                            amennyi neked van, az érettségizettek hetven percentje mehet az írói
                            pályára...</p>
					<p>Erre ő megfagyott, és összeomlott.</p>
					<p>Erre nem gondolt. Csak erre nem gondolt... Ez lehet... Hiszen már
                            elégette a Sertoriust magában. Már szégyellte. Egy évig állandóan
                            delíriumban és gyönyörben élt, hogy ő egy ilyen nagyszerű remekművet
                            hozott létre s most, mikor viszontlátta, mélységesen kiábrándult. Ez
                            valóban semmi se volt, csak dadogás és nyekergés és
                            Shakespeare-utánérzés... Ez nem írás, ez nem irodalom... Ez lehet, hogy
                            neki nincs tehetsége az írásra... De ha nincs, akkor még kevésbé akar
                            érettségizni, mert akkor nem is méltó rá, hogy az érettségizettek közt
                            megállja a helyét...</p>
					<p>De viszont ez rettenetes csapás volt. Erre nem gondolt, mert azt hitte,
                            hogy a bátyja teljesen együtt érez és együtt gondolkozik vele és ha ő
                            ezt valaha kimondja, akkor a nyakába fog borulni és azt fogja mondani:
                            igazad van, ezt már régen ki kellett volna mondanod...</p>
					<p>Hát nincs tehetsége. Hát akkor úgy sincs más hátra csak a halál...</p>
					<p>A bátyja felállott az asztal mellől és azt mondta:</p>
					<p>- Holnap kezdődik az érettségi... Ott leszel és becsületesen elvégzed a
                            munkádat... Azt hiszem, elloptad az időt, és most meg vagy ijedve. Nem
                            készültél, és így akarsz kibújni magad előtt a felelősség alól... Hát én
                            ebbe nem megyek bele... Semmi szükség sincs rá, hogy hároméves katona
                            légy... Még önkéntes se lehetnél... Nem az az ember vagy te, aki bundás
                            bakának való... Le fogsz érettségizni, s megvan.</p>
					<p>Még egyszer visszafordult hozzá:</p>
					<p>- Nem szerezheted meg nekem azt a bánatot, hogy az egész város nevessen
                            rajtam, és az egész család azt kérdezze tőlem, hogy annyira se tudtalak
                            nevelni, hogy le tudd tenni az érettségit... Hát erről egy szót sem
                            akarok többet hallani, a többiről pedig beszélünk majd az érettségi
                            után...</p>
					<p>Ezzel igen komolyan és igen határozottan elment.</p>
					<p>Ő visszakullogott a szobájába, s látta, hogy a helyzete reménytelen.</p>
					<p>Az a szó, hogy tehetségtelen... az összetörte s megrendítette a bizalmat
                            önmagában...</p>
					<p>Soká sírt, s aztán arra a megalkuvásra jutott:</p>
					<p>- Jól van, most a hatalmatokban vagyok, kénytelen vagyok.</p>
					<p>Aztán úgy formulázta:</p>
					<p>- Igaz, még ennyivel tartozom a nagybátyámnak, de többet nem ismerek
                            senkit és semmit... Attól a perctől kezdve, hogy végeztem az
                            érettségivel, fel vagyok szabadulva a család hatalma alól. Azontúl az
                            életem az enyém és nem fogadok el segítséget és semmit, semmit.</p>
					<p>Ezzel elővette a könyveit, kirakta az asztalra és hirtelen
                            félretolta.</p>
					<p>- Minek tanuljak? Megvannak a tézisek.</p>
					<p>Neki is joga van hozzá, ő is részes, ő lopta ki a gumiarábikumot.</p>
					<p>Nem bírt a szobában maradni. Futni kellett. Amerre szokott, el a zsidó
                            templom mellett, a szélmalom felé.</p>
					<p>Mikor a Samu bátyja házát meglátta, megállott.</p>
					<p>Pihenésre van szüksége. Most jó, hogy rokonok közé mehet ebben a nagy
                            idegenségben.</p>
					<p>Még meg is örült, mikor a kis házat meglátta. Ott állott szemben az
                            utcára, kicsit villaszerűen volt építve, fűrészelt
                            deszkahomlokzattal.</p>
					<p>A járásbíróságon vétette be írnoknak Géza bácsi; napidíj nélkül. Két évig
                            nem lesz semmi fizetése. Hogy addig miből fognak élni?</p>
					<p>- Tudod Géza öcsém, te eddig se főzettél itthon. Ha azt az összeget, amit
                            a kosztért kiadtál, a feleségemnek adod, először is jobb kosztot kapsz,
                            mert a feleségem olyan szakácsné, azért tűzbe teszem a kezemet, hogy
                            olyat még nem pipáltál. Másodszor olyan takarékos és beosztó, hogy
                            nekünk az egész családnak elég lesz. Nekünk úgyis kicsi kell. Nem
                            vagyunk nagy igényűek. Ha megsüti a pecsenyét, amellett marad a
                            gyerekeknek is.</p>
					<p>Így is lett. Géza bácsi Samu bácsit “semmiből” tartotta el. Feleségével s
                            négy gyerekével együtt.</p>
					<p>De olyan kedvesek voltak, Misi szeretett hozzájuk menni, tele volt
                            családi vonzódással a lelke, boldog volt, hogy van valaki, ebben az
                            annyira idegen világban, ahova haza mehet.</p>
					<p>Már ahogy a kapun belépett, otthoni zsivaj. A négy gyerek piros arcú,
                            eleven, csillogó szemű s harsány. Éppen úgy sikítottak, harcoltak és
                            zsinyegtek, mint ők odahaza. S hogy hasonlítottak egymáshoz: mindenik
                            kerek holdvilágarcú, kék szem, világos haj, de nem szőke azért. Volt
                            bennük valami tejszín. S a szeme mindeniknek úgy húzódott, mintha a
                            szemük sarkában volna szépséggödröcske.</p>
					<p>Csak egy nem tetszett neki: őt ez a bátyja legjobban szoktatta arra, hogy
                            mindig ünnepélyesen szólítsa: “Samu bátyám kérem tessék szíves lenni
                            adni egy kis kenyeret”. Ezek meg úgy tegezték, mintha ők volnának felül,
                            bár alig látszottak még ki a porból. És Samu bátyám, meg a felesége,
                            Klára néném, beszélgetés közben a legnagyobb élénkséggel figyeltek ma is
                            arra, hogy ő valamiképp meg ne lazítsa a tiszteletadás kötelező formáit.
                            Isten őrizz, hogy valaha Klári nénémnek találja mondani, a hivatalos
                            forma az volt: Klára néném: így kellett
                            ejteni.</p>
					<p>- Kezit csókolom, Klára néném.</p>
					<p>- Hát te hogy kerülsz ide? szervusz, nem tudok kezet adni, mert éppen
                            befőttel vagyok, látod, elfoglalva.</p>
					<p>Gyönyörű nagyszemű cseresznye volt már elkészítve, most rakta be az
                            üvegekbe. Fehércseresznye.</p>
					<p>- Muszáj télire gondoskodni, mert aztán nem tudok eléggé kedveskedni Géza
                            bátyádnak, mert Géza bátyád megkívánja ám, hogy minden tökéletes legyen.
                            Óh, Géza bátyádnál nagy asztal van, arra nagyon is el kell készülni.</p>
					<p>Mióta Klára néném látja el a konyhát, azóta folyton csak éppen annyi étel
                            van, hogy no. Ő is folyton a kamarát lesi, nincsen-é egy kis szalonna
                            vagy gyümölcs, mert legtöbbször úgy állanak fel ebéd után, ahogy
                            leültek. Úgy ki vannak mérve azok az adagok, hogy mindenki megkapja a
                            maga két szelet pecsenyeadagját, de az nem vastagabb, mint a kés foka, s
                            soha semmi zsír alatta nincs. Az ételhordó edénynek még a feneke se lesz
                            attól zsíros. Mikor a régi főzőasszonytól kapták az ételt, akkor mindig
                            turkáltak, de vacsorára is elég maradt - még másnap sokszor visszavitték
                            a maradékot a disznónak. Most ha teljesen elfogyasztották, amit Klára
                            néném küldött, akkor egymásra néztek, s elnevették magukat: “Édesanyám,
                            nincs még valami a tartalékban?” “Én nem tudom, mit csinál ez a Klára,
                            már megmondom neki, hogy...” Így Géza bácsi hozzászokott, hogy küldetett
                            haza a boltból szalonnát, kolbászt, s más vacsorára való jókat. De az
                            meg oly drága volt, hogy a nagyanya nem akart belőle senkinek sem adni,
                            csak Gézának, s Misit is arra szoktatta, hogy ne egyék... Sokszor oly
                            éhesen ment aludni, hogy nem akart a szeme lecsukódni.</p>
					<p>De azért itt mégis jó volt, mert a gyerekek szépek voltak, kövérek és
                            vidámak. Ott hancúroztak a nyakán, a vállán, ugrálni kellett velük.
                            Nagyon kedvesek voltak, kicsit terhesek.</p>
					<p>- Menjetek már ki innen. Menjetek már, menjetek, kifele, kifele -
                            lármázott rájuk az anyjuk, s kicsit meg is suprikálta őket, s a gyerekek
                            nevetve s viháncolva torlódtak ki az ajtón a kis udvarra, melyet a kis
                            kerttől léckerítés választott el.</p>
					<p>Samu bátyám ott ült, s hallgatva, szundikálva nézte a családját. Ez igen,
                            ez volt neki az igazi élet. A paradicsomban nem lehet nagyobb boldogság,
                            oly dagadtan, megnyugodva és optimista pillantással nézdelte a
                            családot.</p>
					<p>- De jól tettem, hogy eljöttem abból a Debrecenből - dörrent fel -, de
                            jól is tettem. Mennyivel jobb itt. Milyen más. Az ember elvégzi a
                            kötelességét délután kettőig, azután szabad, s azt tehet az idejével,
                            amit akar. De bolond is voltam, hogy annyit emelgettem a kalapácsot. Egy
                            iparosnak, barátom, egy iparosnak Magyarországon semmi élete sincs. Én
                            mondom neked: semmi élete... Dolgozhat szakadásig, soha becsülete nincs.
                            Most, ha meggondolom, nevetni kell, semmi garas nem zörög az ember
                            zsebébe, de azért tekintetes úr, bezony, tekintetes úr, abbizony
                            tekintetes asszony.</p>
					<p>Klára néném nevetve erősítette meg. Nem szokott köztük nézeteltérés
                            lenni. Úgy tudtak beszélni, mint az úrfi meg a szót szóra mondó inas.
                            Amit egyik kezdett, a másik gyönyörűen tudta tódítani:</p>
					<p>- Bizony nagyon jól tetted, hallod lelkem, már csak azért is, hogy így
                            legalább együtt vagyunk. Akkor meg, míg Debrecenben voltál, nekem otthon
                            kellett még maradni falun, igazán nagyon keserves volt. Azt se tudtam,
                            mit csináljak egymagamban. Ott volt az a sok baromfi, kacsa, csak kacsa
                            nyolcvanhárom darab volt, meg húsz liba, meg több mint száz tyúk. Akkor
                            igen, lehetett főzni - még Samu bátyádnak is minden harmadnap akkora
                            kosarat küldtem Debrecenbe, mindig volt benne egy sült kacsa - de most,
                            úgy eltűnődöm rajta, mit is kellene főzni istenem, mindent a piacról.
                            Mikor jöttünk, már késő volt, még a kertbe sem lehetett veteményezni,
                            egy rossz karalábét a piacon kell nekem venni. No igen, ott lehetne
                            venni, bár hiszen ebbe a városba alig van valami, itt mindenkinek
                            magának terem, ki megy itt a piacra? csak az ilyen éhenkórász urak, mint
                            mi vagyunk. Ma is kimentem, hogy venni kell már egy kis cseresznyét,
                            mert nem tudom, hogy húzom ki a telet evvel a sok gyerekkel, ha még
                            cseresznyekompótom se lesz. Tavaly nekem kétszázhetven üveg kompótom
                            volt, hát a cseresznye nem került semmibe, meg más gyümölcs, csak éppen
                            azt a kis cukrot kellett megvenni. De mostan még a cseresznyéért is
                            pénzt adni. S ilyen istentelen árat, ha kiadom a pénzt cseresznyére,
                            uramisten, min vegyem meg az ebédhez valót... Majd szétszakad a
                            fejem...</p>
					<p>- Hát bizony neked kijutott, te szegény feleség - mondta Samu bácsi -,
                            nem is tudja azt senki, hogy neked mit kell csinálnod, hogy ezt a
                            rengeteg munkát, minden segítség nélkül elvégezzed. Az a főzés! Mert
                            tudod, Misi, az úgy van, hogy egy asszonynak a háznál éppen elég dolga
                            van: ha a családjának főz, akkor főz, amikor akar. A gyerekek kapnak egy
                            darab kenyeret, s kész. Várnak, elébb elvégzi a feleségem a napi munkát,
                            s akkor tálal. Igen, de bérbe főzni, s pontosan tizenkét órára elküldeni
                            az ételt, szabályszerűen. Hát öcsém, ez mindennél keservesebb. Először
                            is, a javát kell ugye odaadni. Mi marad, mi nem, az nem számos. És
                            másodszor, arra megy el az egész délelőtt. Mert nagy szó az, hogy pont
                            tizenkettőkor. És a második ebéd meg kettő után, mert mi kettőig vagyunk
                            hivatalba, akkor jövök, a gyerekekkel akkor van a mi ebédünk, ha van. Ha
                            jut. Ha maradt. Mer abból a kis pénzből aztán kijönni, amit az én kedves
                            Géza öcsém ad nekünk az ebédért. Hát abból Klára nénéden kívül senki
                            ezen a világon ki nem jönne.</p>
					<p>Most aztán mind a ketten hozzáfogtak, hogy az aznapi árakon kiszámítsák,
                            hogy a mai ebéd például mibe is került. Annak nem volt se vége, se
                            hossza. Misi persze nem is sejtette, hogy valójában minek mi az ára a
                            piacon, a hentesnél, a boltban, a tejesnél és azon a sok helyen, ahonnan
                            összejön egy ebéd. S mégis az volt az érzése, hogy ezek itt valahogy
                            alighanem túloznak, mert végeredményben mégiscsak megélnek, s azt
                            lehetne mondani, egyikük kövérebb a másiknál, Samu olyan, mint egy
                            táblabíró: “olyan hálistennek”! Klára néném is nagyon szép és jó húsban
                            van: “hát megvan a maga bőrében - s szerelmesen megpaskolta a felesége
                            gömbölyű hátát -, ugye anyókám...”, meg a gyerekek is egyik szebb a
                            másiknál...: “bizony olyanok ezek, mint a csecses malacok, kis huncutok,
                            mer nem sajnálom tőlük a belevalót”.</p>
					<p>Erre Misi elgondolta, hogy ők meg otthon a nagy igazgatói lakásban mind a
                            hárman oly soványak, hogy no. Édesanyám mint az árnyék, Géza bácsi is
                            rosszul néz ki, már nőnek a ráncok az arcán a gondtól, folyton dolgozik.
                            S ő maga is sovány, nem azért éppen, mintha keveset enne, de ő is tele
                            van nyugtalansággal. Az érettségi, a darab, a lány, az élet! - mi minden
                            van a feje fölött, borzasztó... Hogy tud valaki ily nyugodt,
                            megelégedett és kövér lenni, mint ez az egész család?</p>
					<p>- Édesapám is eleget dolgozik - mondta váratlanul.</p>
					<p>- Á, apád. Apád keres két pengőt, és sárba vág belőle hármat. Apád olyan
                            gavallér ember - enyhítette -, hogy mindenkinek fizet. Fizet, s fizet.
                            Nem is fizet, nem mondom, de ha mindenkinek, akkor éppen nekem ne
                            fizesse ki, ha együtt vagyunk, a pohár sörömet?... mert nekem ugyan soha
                            nem adott egy fillért sem, mióta él, de bezzeg mikor Pesten voltam,
                            szépen kerestem! akkor én adtam neki pénzt, hogy legyen mit hazaküldeni
                            az éhes pulyáknak.</p>
					<p>Misi nagyon elkomorodott, mert ő már hallotta az édesanyjától, hogy ez a
                            Samu milyen kegyetlen egy szív. “Mikor Pesten volt, s kórházba került,
                            valami csúnya betegséggel, apád gyógyíttatta ki”... De nem akart
                            kellemetlenségeket mondani most itt nekik.</p>
					<p>- Édesanyám: ő is cseléd nélkül neveli a hét gyerekét.</p>
					<p>- Anyád - mondta Samu bácsi -, a te anyád! Nem is tudja, mi a munka.
                            Megfőz egy fazék babot, vagy egy üst káposztát, slusz! Mégse lehet
                            győzni pénzzel. A te anyád nem ért a pénzhez, jó asszony, bölcs asszony,
                            tanult asszony, de hogy tudná ő azt megcsinálni, amit az én feleségem?
                            Egész életében nem volt száz befőttese összesen. Klára nénédnek csak
                            tavaly volt vagy kétszázötven... No, az idén nem lesz... Most nem. Az
                            igaz, hogy ebben az évben nem. Most össze kell húzni a nadrágszíjat.</p>
					<p>- No gyere mán, Misi, segíts bekötni ezt a befőttet.</p>
					<p>Misi szolgálatkészen ugrott, s míg harminckét üveget bekötött, az ujját
                            majd elvágta a spárga. Samu bácsi nevetve nézte őket, s kényelmesen
                            pipázott:</p>
					<p>- Ezt sose szerettem. Befőttest kötözni, az nem volt természetem. De
                            megenni, azt nagyon szeretem. Kivált, ahogy az én feleségem csinálja.
                            Hát olyan befőttest, amilyet Klára nénéd tesz el, olyannal, barátom, az
                            egri püspök gazdasszonya se parádézik a kamarába. Olyannal nem.</p>
					<p>- Misi, Misi, gyere ugrálni, Misi, gyere szaladni, lónak.</p>
					<p>Misi nagyon indulatos lett, de szokása szerint nem szólt:</p>
					<p>- Már nekem mennem kell tanulni. Érettségi; most van a legtöbb dolog.</p>
					<p>- Ugyan mit, tudsz te már mindent! kell is neked készülni! ereggy mán,
                            játssz egy kicsit a kis öcséiddel.</p>
					<p>Misinek összeszorult az állkapcsa. Mikor ő ekkora gyerek volt, s egy
                            telet a bátyjánál töltött, éppen olyan korkülönbség volt köztük, mint
                            most lefelé a gyerekekkel: azt elképzelni, hogy vele a nagybátyja úgy
                            játsszon, ahogy most elkívánja, hogy ő ezekkel tegye!... Imádni kellett,
                            mint egy istent.</p>
					<p>- Menjetek már ki - mondta Klára néni, aki a befőtteket kezdte berakni a
                            pléhfazékba. - Ne lábatlankodjatok itt.</p>
					<p>- Misi, gyere mán, édesapám, tessék szíves lenni mondani Misinek, hogy
                            jöjjön mán játszani. Misi, gyere na. Miska!</p>
					<p>De Misi megmakacsolta magát. Pláne hogy Miskának meri mondani.</p>
					<p>Az apjuk nem szólt volna rájuk. Pipázott. Hosszú szárú csibukja volt.
                            Nagy füstöt eregetett.</p>
					<p>- Misi öcsém, te, mit akar ez a Géza evvel a Ferivel? Hát csak nem őrült
                            meg. Hallom, hogy Feri házasodik. Hát azt is ő akarja eltartani? Az
                            egész világot magára szedi?... Nem elég neki az apád meg tik kilencen,
                            még Ferit is?...</p>
					<p>- Meg Samu bátyámékat is.</p>
					<p>Samu erre nagyot nézett.</p>
					<p>- Engem?... Ezt má aztán kikérem magamnak. Énnekem dr. Isaák Géza
                            egyetlen megveszekedett fillért sem ad, a normális kosztpénzen kívül,
                            amit akárki másnak is odalökne. Micsoda dolog az, hát engemet is
                            odaszámítól magatok meg a Feri öcsém mellé?... Így gondolkozol te
                            énrólam?... Eladtam a házam a falun, de vettem másik házat itt a
                            városon. Én igen. Már amilyen telt. Kis ház, kis kert, hogy össze kell
                            szorulni... Feri? Feri meg egy világcsavargó!... Ez a szegény Géza, vesz
                            Patakon egy szőlőt, hogy az öccsén segítsen, hogy ne kóboroljon már ezen
                            a kerek világon... Igaz nem került pénzébe... A parlagnak semmi ára, az
                            összeköttetéseivel kapott rá telepítési kölcsönt, abból még egy kis
                            házat is tudott rá kalybítani, hogy az a szegény Feri ne maradjon az ég
                            alatt télire... Ez még eddig semmi se volt... De fiam, Feri, hallom,
                            megbolondult, megkérte egy kisasszonynak a kezét, s házasodik.
                            Kisasszony, csüng a rongy! A kisasszonynak semmi hozománya. Hogy
                            képzelitek ezt? Itt mindenért csak Gézának kell helytállani... Mi a
                            szerencsétlenség lesz ebből... Ezeknek már most rendes fizetés kell!
                            bútor kell! ruha kell! itt még isten őrizz gyerek is lehet!... egy
                            tucat!... ezt mind dr. Isaák Géza fogja eltartani? Már az az én szegény
                            öcsém olyan sovány, csak hálni jár bele a lélek, nem szeretem látni:
                            minek vesz ez ilyen terheket magára?</p>
					<p>Hallgatott, megpiszkálta a hamut a pipájában, s Misi majd szétrobbant.
                            Ilyen igazságtalanság. Ez a Samu bácsi soha senkinek, életében semmit
                            nem adott, s itt ül kövéren és hízottan, és fölényesen hetvenkedik. Ide
                            eljöhetett pihenni.</p>
					<p>- El is megyek hozzá, megmondom neki!... Mert ő nem jön ide: itt még
                            legjobban meg tudnám mondani neki, de ő ide be nem teszi a lábát... ő
                            ahhoz nagy úr... Hát hiába, az így van. Mindent csak a tanulás tesz.
                            Téged is kitaníttat. Leérettségiztet. Majd meglátom, az én gyermekeimnek
                            is megtesz-e annyit, mint a Nyilas-gyerekeknek... Nekem ugyan semmit sem
                            tesz. Én nem tartozom neki semmivel: mondhatnám, nem vagyok adósa... Az
                            ember nem köteles hálával lenni azokhoz, akiknek bérért kosztot főz.</p>
					<p>Misi felugrott. Úgy felugrott, hogy most elrohan, s ide többet nem
                            jön.</p>
					<p>- Nem szabad Gézára semmi rosszat mondani - szólott Klára néni. - Géza
                            nagyon jó, éppen azért nagyon is kihasználják a rokonok. Hallom, jövőre
                            két Nyilas gyereket is ide fog venni.</p>
					<p>- Én már jövőre nem leszek itt - mondta Misi összecsikorgatott
                            foggal.</p>
					<p>- Helyetted, ide vesz egy kicsit meg egy nagyot... - szólt Klára. - Van
                            kicsi is, nagy is! hozhat!... No ennyi marad nekünk ebédre! - s
                            megvetően elővette a lábast, amiben a hús sült. Misi belenézett, s a
                            nyála összefutott a szájában. Félig volt zsírral, avval a legjobb
                            tejfeles szafttal a lábas, s apró húsdarabok fürdöttek benne. Most már
                            látta: kiemeli Klára néni a lábasból a nagy húsdarabot, abból levágja a
                            hat szelet pecsenyét s a java, az mind itt marad... Még a könny is a
                            szemébe jött s nem mert mégsem egy szót se szólani, hisz ezek megennék,
                            s nem is lehet a rokont megbántani.</p>
					<p>- Gyertek be, gyerekek. Ebéd! Ha ezt ebédnek lehet tisztelni.</p>
					<p>A gyerekek beszaladtak, s Misire rohantak. Megfogták a két lába szárát,
                            hogy nem tudott tőlük lépni. Szeretett velük játszani, de nagyon vadak
                            voltak, s oly alkalmatlanok, s nem érezték meg, hogy neki most valami
                            más van a lelkében, nem a játék.</p>
					<p>- Kezit csókolom, Klára néném, Samu bátyám.</p>
					<p>Samu bátyám nem nyújtott kezet, csak bedugott fejjel bólintott, s közben
                            lóbálta a pipát, hogy hadd szeleljen.</p>
					<p>Misi kirohant az utcára, s futott, futott. Ez újság volt neki, hogy Feri
                            bátyja, a Samu és a Géza között levő testvér házasodik. Ez őt is nagyon
                            megijesztette, mert ennek a Ferinek a világon semmi foglalkozása sincs.
                            Világjáró ember. Mesélő, vidám ember. Szereti is, de az mégis sok, ha ez
                            is a Géza bátyám nyakára házasodik.</p>
					<p>A fél várost körülfutotta, s akkor elért a Jákób gazdáék házához. Nem is
                            tudta, hogy oda ment, csak mikor a kis utcán szembe volt vele a
                            rácskerítés.</p>
					<p>Bement egy kicsit megpihenni.</p>
					<p>- Jó estét, Jákób néni.</p>
					<p>- Jó estét - nevetett rá az öreg parasztasszony a száz meg száz ráncával,
                            de rögtön elkomolyodott. Látszik, hogy valami gondja van. Ez igen
                            csodálatos, mert még ezeken sohasem vett észre semmi gondot. Ezek úgy
                            éltek az ő szemében, mint a tökéletesen ellátott s így gondtalan,
                            sziklaszilárd életet élő kunsági gazda.</p>
					<p>- Tessék mán beljebb jönni.</p>
					<p>Bement a hűvös szobába, s ahogy szokott, leült a lócára. Az öreg asszony
                            jött, ment, őt nem zavarta, hogy nem igen beszél. Már ide volt szokva, s
                            szerette ezt a nyugalmat.</p>
					<p>- Nézze csak, Misi úrfi, nincs itthon az öreg. Mondjon meg nekem
                            valamit...</p>
					<p>- Nagyon szívesen, Jákób néni.</p>
					<p>- De csak akkor szólok, ha a tekintetes igazgató úrnak erről egy bötűt se
                            mond... Mert ne gondolja, Misi úrfi, mi nem bántuk meg, hogy aláírtuk a
                            váltót. Isten megverne, ha én ezt valaha is megbánnám. Nem úgy volt
                            mihozzánk a tekintetes igazgató úr, hogy mi ezt valaha is megbánjuk. De
                            én nem is mondanék semmit, ha az igazgató úrért tettük volna, de hogy
                            ezek az Isaák úrék... tudja, Misi úrfi!...</p>
					<p>Misi nagyon megdöbbent, s belesápadt. Nem is álmodta, hogy váltót írtak
                            alá, s most reszketni kezdett, hogy Samu bátyjának...</p>
					<p>- Isten látja lelkemet, őtőlük se sajnálnám én, ha már a tekintetes
                            igazgató úrért megtettük, soha egy szót se szólanék... De nézze csak,
                            máma lejárt a váltó... Lássa, mi öregek vagyunk, nekünk soha váltónk nem
                            volt, hát nem szabad azon csudálkozni, hogy megijedtünk: mer mi mán
                            olyanok vagyunk, hogy mingyán azt hisszük, hogy elárverezik ezt a kis
                            rossz házat a fejünk felől. Hát nem olyan sok az egész, az a kétezer
                            korona. Tudja, azon vették meg Isaák úrnak azt a házat... akibe most
                            laknak... Ócsón vették, megéri... de mér nem fizetik ki azt a kis
                            kamatot... Első esetben is ilyeneket csinálnak? mit fognak még
                            akkor?!... Az öreg most nincs itthon, mert azt mondta, hogy ha hónap ki
                            nem fizetik ezek, ő kifizeti, hát elment Jónáék, pizér, van ott nekünk
                            több is, nem arrúl van szó... De idejött mámma ez az Isaákné tekintetes
                            asszony, és csak nevetett, hogy azon ne búsuljunk, az nem az ő
                            kötelességük, mert a ház csak névleg van a nevükön, s írást adtak róla,
                            hogy a ház az Igazgató úré, hát a kamatokat is az Igazgató úr fizeti...
                            Én nem tudom, én nem értem, de én csak azon vagyok felzúdulva, hogy azt
                            mondta nekem itt mámma ez az Isaákné, hogy neki tavaly nyócvanhárom
                            kacsája volt.</p>
					<p>- Igen, nekem is mondta - dünnyögte Misi.</p>
					<p>- Kérdem tülle: abból bizony szépen pénzelhettek Isaákné asszony... Hát
                            azt mondja rá: Mit gondol maga Jákóbné? megettük mink azt!</p>
					<p>Az öreg asszony ott állott az asztal mellett.</p>
					<p>Most egyik kezét az asztalra támasztotta, a másikat a csípejére:</p>
					<p>- De megmondtam neki: no az istenit a hasuknak! ha maguk nyócvanhárom
                            kacsát megettek!...</p>
					<p>Nagyot fújt, s megrázta a fejét. Még a fekete kopott kendőt is levette a
                            fejéről, s hamvasra szürkült haja pici kontyba csavarva bíbeskedett a
                            feje búbján, a hófehér szegélyű kordován szín arca fölött - míg a kendőt
                            visszakötötte.</p>
					<p>- Hogy aszongya, hogy még ők ahhoz megettek húsz ludat, meg vagy száz
                            darab csirkét is.</p>
					<p>Gondosan bekötötte az álla alatt a kendőt, s meghúzogatta kétfelől a
                            szélét, hogy jól álljon.</p>
					<p>- Hát ha én ezt tudom, én ilyen embereknek soha alá nem írok. Nem én. De
                            megmondtam volna annak a drága jó tekintetes igazgató úrnak is, hogy:
                            vigyázzon! mert ezek kieszik mindenéből!</p>
					<p>Elfutott, magából kikelve, s még annyit szólott vissza:</p>
					<p>- Ezek nem tudnak szegények lenni. Ezek nem.</p>
					<p>Kiment a szobából, s Misi egészen összeomolva maradt ott.</p>
					<p>Egész lelke fel volt rázva: ő sem tud szegény lenni... nem vállalta el az
                            Eötvös Kollégiumot... hogy egy szegény tanárt neveljenek belőle... író
                            akar lenni... gazdag akar lenni... időmilliomos...</p>
					<p>Kacsát nem, csirkét, ludat, disznót: nem ezt akar enni: hanem koplalva,
                            rongyosan, soványan: az igazságot akarja megtudni...</p>
					<p>Ma sokat tanult...</p>
					<milestone n="3" unit="endSubChapter"/>
					<milestone n="4" unit="startSubChapter"/>
					<p rend="head">4</p>
					<p>A számtani írásbeli után kedvetlenül jött haza ebédelni az igazgató.</p>
					<p>Egész ebéd alatt hallgatott. Misi félt, hogy valami van e mögött. Azóta
                            egy szót sem beszéltek egymással, hogy a nagy eset volt, s ő letörten és
                            csüggedten élte napjait. De fiatalsága vagy lelki ruganyossága okozta,
                            nem akarta éreztetni, s nem is tudta ezt a nagy lehangoltságát. Jóízűen
                            evett, és nem látszott meg rajta, hogy féreg rágja. Talán nem is rágta.
                            Maga sem értette magát.</p>
					<p>Szinte úgy látta, közönséges kis ember lett belőle. Mióta elhatározta,
                            hogy ez az érettségi nem az ő dolga, azóta nem csinált többé
                            lelkiismereti furdalást abból, hogy nem töri a fejét saját megoldásokon,
                            hanem a legnagyobb nyugalommal lemásolja a hivatalos és sokszorosított
                            megoldást.</p>
					<p>- Mi van veletek? - mondta a bátyja, mikor a rizskóhot hozták az
                            asztalra. - Az egész osztály elvesztette a fejét... Egyszerű feladatot
                            kaptatok, és mindenki valami oly különös, komplikált megoldást próbált,
                            amit alig tudok kitalálni, hogy egyáltalán hogy juthatott eszetekbe. Egy
                            egyszerű hármasszabály alkalmazására lett volna szükség és ti
                            belemásztok valami nyakatekert dologba.</p>
					<p>Lángvörös lett. Persze, aki megcsinálta a feladatot, az bizonyára
                            tévedett, s az egész osztály kénytelen volt utána menni, ő bizony nem
                            törte fejét rajta, csak éppen annyit tett, hogy a szorzásokat maga
                            végezte el s itt hibát csinált, mint utólag észrevette, úgyhogy már
                            akkor is tudta, hogy valamit rosszul csinált, de nem bírt kiigazodni, s
                            bánta is ő. Legfeljebb nem lesz jeles. Azt nem hiszi, hogy elégtelen
                            legyen, s akkor mindegy.</p>
					<p>Ebéd után azt mondja a bátyja:</p>
					<p>- Hozz csak papírt, ceruzát.</p>
					<p>Levezettette vele az egész feladatot s kiderült, hogy ő alig tud
                            tájékozódni felőle, s mikor készen voltak, felényi számítással ugyanazt
                            az eredményt érték el, mint a dolgozatban.</p>
					<p>- Az egészben az a különös, hogy még Blum is így csinálta. Egész jó volt
                            a dolgozata. Biztosan valaki odacsempészte neki, mert hiszen az ő
                            bölcsessége nem terjed odáig...</p>
					<p>De legyintett.</p>
					<p>Nem csinált belőle kázust...</p>
					<p>Nagyon jó ember volt, s nem akarta, hogy valakinek a pályáját
                            megakassza.</p>
					<p>Így ezt a napot megúszta Misi minden különösebb magyarázat nélkül.</p>
					<p>Délután a fiúk röhögve azt beszélték, hogy egyik fiú beírta a
                            dolgozatába, hogy “lyuk volt a lemezen”.</p>
					<p>Hibás volt valamelyik levonat, s valaki ráírta, hogy “lyuk volt a
                            lemezen” - Altmann belemásolta a dolgozatba ezt is: “lyuk volt a
                            lemezen”.</p>
					<p>Most aztán várták, hogy elfogadják-e a dolgozatokat, vagy sem.</p>
					<p>Másnap délben megint komor volt a bátyja arca.</p>
					<p>- Misi - mondta ebéd után -, feljelentés érkezett.</p>
					<p>Ő sápadt lett.</p>
					<p>- Névtelen levelet kaptam, amelyikben az volt megírva, egész regény, hogy
                            Debrecenből hozattatok egy volt diákot, aki éjjel betört a gimnáziumba,
                            felfeszítette az igazgatóiroda íróasztalát, kivette a borítékokat,
                            kinyitotta, és lemásolta a tételeket. Mit szólsz hozzá?</p>
					<p>Megfagyott a vére.</p>
					<p>A bátyja lassan szivarozott.</p>
					<p>- Az egészben az a gyanús, hogy olyan pontosan van megírva. Egész regény.
                            Hát ilyenkor, érettségi táján, kavarognak ezek a dolgok, a gyanúk és a
                            pletykák a levegőben, de még ilyet nem is hallottam. Azt már igen, hogy
                            cérnán leeresztik a tételeket, s lent a földszinten kidolgozzák... De
                            ki tudná azt egy ilyen kis gimnáziumban kidolgozni? Nagy kollégiumokban,
                            ahol vannak jogászok és teológusok, akik még nem felejtették el a
                            tavalyi meg a harmadévi tudományukat, effélének van talán valami
                            értelme, de hogy a hetedosztályosok meg a hatodikosok fejtsék meg a
                            nyolcadikosoknak az érettségi tételeit, annak nincs értelme... Az az egy
                            van benne, hogy valósággal tömeghisztéria van ilyenkor a vizsgázók közt,
                            és még a legnyugodtabb és legokosabb fiúk is elvesztik a fejüket... A
                            matematikai tételnél, ott volt valami. Nagyon csodálatosnak tartom, hogy
                            Jákób ugyanúgy oldja meg a feladatot, mint Altmann... De ebben aligha
                            Altmann a hibás...</p>
					<p>- Nincs is értelme az efféle csalásoknak - mondta még a bátyja. - Ha
                            olyan pontosan ki voltak dolgozva a tételek, akkor hogy lehet, hogy az
                            egyik fiú jelest kapott rá, a másik jót, a harmadik elégségest. Van
                            elégtelen is. Ha meg lett volna ez a regényes megfejtés és mindenkinek a
                            kezében lett volna, akkor annyit csak tud egy nyolcadosztályos, hogy
                            lemásolja...</p>
					<p>Misi lassan megnyugodott. Bátyjának a logikája megnyugtatta, hogy nem fog
                            vizsgálatot indítani a dologból.</p>
					<p>Ha egy ostoba ember lett volna az igazgató, például Spicli, az más. Az
                            belemászott volna egy ilyen gyanúba. De az ő bátyja. Az nem volt kapható
                            ilyenekre...</p>
					<p>Szegény. A nagyon okos emberek tehát éppen úgy tévedhetnek, mint a nagyon
                            ostobák.</p>
					<milestone n="4" unit="endSubChapter"/>
					<milestone n="5" unit="startSubChapter"/>
					<p rend="head">5</p>
					<p>Az írásbeli sikerült.</p>
					<p>Már annyiban, hogy túl voltak rajta.</p>
					<p>Az írásbeli után különös dolog történt az osztállyal. Volt négyheti
                            idejük még, hogy elkészüljenek a szóbelire. A szóbeli azonban már
                            teljesen egyéni dolog volt. Ott már nem lehetett egymáson segíteni. Ott
                            ki kell állani, s személy szerint vallást tenni arról, amit
                            kérdeznek.</p>
					<p>Nincs tovább lehetőség a testületi munkára.</p>
					<p>Széthullott az egész társaság.</p>
					<p>Már nem is ismerték egymást. Előrevetette árnyékát a felnőttek élete. Nem
                            kötötte össze őket az osztály tanterme, ahova nyolc éven át bejártak, s
                            akarták vagy nem, egy levegőt kellett szívni, s mivel az ember
                            társaslény, ha társaságban van, nem tud ellenállani annak, hogy szót és
                            eszmét váltson.</p>
					<p>Most a kis társaság úgy elveszett a városban, mintha semmi közük nem
                            volna egymáshoz.</p>
					<p>Ki-ki élte a maga életét.</p>
					<p>Egy darabig még volt némi közös gond: lesz-e vizsgálat az írásbeli miatt,
                            de ahogy teltek a napok, s ahogy megjött a hír, hogy a dolgozatok már
                            elmentek a kormánybiztoshoz, ez a feszültség is megszűnt.</p>
					<p>Itt volt a nyári hőség.</p>
					<p>A fiúk lankadtan és unatkozva ültek a könyveik mellett. Vagy a hónuk alá
                            csapták és igyekeztek a szabadba menni, s ott keresni árnyas helyet,
                            ahol belenézzenek a halálosan megunt tananyag egyik vagy másik
                            részébe.</p>
					<p>Árny azonban ebben a városban sehol sem volt. Az utcán voltak ugyan
                            gömbakácok, vastag törzsön sután kerekre nyírt, kisfejű fák, ezek is úgy
                            kezelve, hogy valamiképpen árnyékot ne dobjanak a járókelőkre. De fa nem
                            volt sem az udvarokon, se a határon.</p>
					<p>Misi a szobában feküdt napszámra, mint a többi fiú. Már az ő kis
                            kertjükbe sem lehetett kimenni, mert még a fák kicsinyek voltak, s egész
                            nap égetően tűzött a nap. Csak hajnalban volt valami levegő és kellemes.
                            Napközben semmi. Csak izzadtság és tunya csüggedtség.</p>
					<p>Mingyárt az írásbeli után első dolga volt, hogy levelet írt a Nemzeti
                            Színház igazgatóságához, s megírta, hogy mivel beküldött darabjából
                            kiábrándult, visszakéri.</p>
					<p>Nem jött semmi válasz, ellenben valamelyik nap utána az újságban azt
                            olvasta, a Budapesti Hírlapban, amit a bátyja járatott, hogy a döntést a
                            beküldött anyag nagy tömegére való tekintettel, őszre halasztották.
                            Erre roppant düh fogta el, s újabb levelet írt, amiben megsürgette a
                            darabot. Erre se jött válasz.</p>
					<p>Nem érdekelte őt már az érettségi, semmi sem érdekelte. Eszébe sem
                            jutott, hogy Irénkéhez még egyszer elmenjen. Olyan volt, mint egy öreg
                            ember, aki túl van mindenen. Letört és boldogtalan embernek érezte
                            magát.</p>
					<p>De ez, hogy egyáltalán füle botját sem mozdította a Nemzeti, ez nagyon
                            sértette. Mikor már minden várakozást elunt, még egy levelet írt, és úgy
                            írta alá a nevét:</p>
					<p>“Nyilas Mihály titkos drámaíró.”</p>
					<p>Erre a darabja postafordultával megérkezett.</p>
					<p>Szerencséje volt. Úgy kapta meg a postástól a gimnáziumban, ahova még
                            bejárt, a maga kis szobájába, hogy senki sem látta.</p>
					<p>Átvette. Reszkető kézzel kibontotta. Zárt ajtó megett. Várta még, hogy
                            valami kísérőlevelet kap, amelyben az igazgatóság sajnálkozását fejezi
                            ki, hogy visszakérte stb.</p>
					<p>De nem volt mellette semmi kísérőlevél.</p>
					<p>Nézte a pirosasbarna viaszosvászonba kötött könyvet, s azon csodálkozott
                            csak, mikor végigpörgette, hogy milyen bizonytalan volt az írása.
                            Egyszer dőlt betűkkel írt, aztán álló betűkkel. Néha egész férfias írás
                            volt ez, néha egészen gyerekes.</p>
					<p>Elolvasott néhány sort, megundorodott.</p>
					<p>Mintha nem is ő csinálta volna, hanem valami suta diák.</p>
					<p>Nagyon szigorú volt a darabbal szemben. Ez volt az a “Legyek csak én
                            nyolcadosztályos!”?</p>
					<p>Milyen boldogan biztatta magát, testvéreit, édesanyját, ezzel a
                            titokzatos szóval. Azt jelentette, hogy a darab, amelyre
                            hetedgimnazista korában annyi lelkesedést és annyi energiát pazarolt,
                            megváltást hoz, sikert, pénzt és dicsőséget... S ez ma itt van újra a
                            kezében és semmi, semmi.</p>
					<p>Összepakolta az összes rávonatkozó jegyzetekkel, részlettanulmányokkal
                            együtt, és becsomagolta, lepecsételte, s ráírta:</p>
					<p>“Iskolai jegyzetek.”</p>
					<p>Nem akarta, hogy valaki valaha kíváncsi legyen rá. Ki bontja fel az ő
                            iskolai jegyzeteit?</p>
					<p>Titokban volt egy reménye. Ha ő most hirtelen meghal, akkor kegyeletből
                            megőrzik, s eljön egy idő, mikor valaki felbontja, iránta való
                            szeretetből, s akkor ki fog derülni...</p>
					<p>Azért, visszaemlékezve arra a sok lelkesedésre és mámorra, amit munka
                            közben érzett, nem bírta elhinni, hogy semmi érték ne lenne ebben a nagy
                            munkában... Majd halála után jön a feltámadás. A darab számára...
                            Közben, a szóbeliig alig találkozott valakivel.</p>
					<p>Olyan volt ez, mintha élve siralomházban lenne.</p>
					<p>A jövőre nem szeretett gondolni.</p>
					<p>A nagy megalkuvás, hogy engedte magát letörni a nagybátyjának, lelkileg
                            egészen összeroppantotta. Már arra is gondolt, hogy kár volt lemondani
                            az Eötvös Kollégiumról.</p>
					<p>De ettől nem, ettől mégis összeborzadt. Á, azt nem bírja még gondolatban
                            sem elviselni, hogy a felügyelők a fiókjába beletúrjanak...</p>
					<p>Fantasztikus tervekkel foglalkozott.</p>
					<p>Elmegyek színésznek.</p>
					<p>De hova?</p>
					<p>Debrecenbe nem mert. Az nagyon is nagy város. Meg ott a nagybátyjának sok
                            ismerőse van. Még Tisza István is barátja. Mikor hazajött a tavaszi
                            egyházkerületi közgyűlésről, elmondta, hogy hány tárgyhoz szólott hozzá,
                            s hogy valamelyik beszédje után felállott Tisza István, s odament hozzá,
                            és leült mellé, és vele külön megbeszélte.</p>
					<p>A bátyja igen, az nagy ember. Erős és céltudatos. Ő tudja, hogy mit kell
                            tennie és mit kell akarnia.</p>
					<p>Szinte félelmetes volt neki, hogy őt annyira s oly játszva le tudta
                            törni. Ha itt marad a közelben, Debrecenben például, akkor oda bejár, s
                            a jövőben is beleszól az életébe... Messzebb fog menni. A szülei Patakon
                            laknak. Elmegy Kassára, s ott áll be a színészek közé...</p>
					<p>Mert tanár nem lesz. Ügyvéd nem lesz. Orvos nem lesz. Mérnök nem lesz.
                            Semmi sem lesz. Nincs az Istennek olyan hivatala, amit elfogadjon... -
                            Legyen csak túl az érettségin...</p>
					<p>Nem tudta mi lesz vele, de valami szörnyűséges, valami rettenetes
                            elkeseredés volt benne.</p>
					<p>Legjobban szeretett volna meghalni, mert kiábrándult magából.</p>
					<milestone n="5" unit="endSubChapter"/>
					<milestone n="6" unit="startSubChapter"/>
					<p rend="head">6</p>
					<p>S aztán elkövetkezett az érettségi is.</p>
					<p>Mindannyian izgalomban gyűltek össze még egyszer az iskolában.</p>
					<p>Már itt volt a kormánybiztos is. Ott szállott meg náluk.</p>
					<p>Nagy fekete ember volt Veress György; nagy, fekete szivarokat szívott, és
                            a nagybátyjával egész este pszichológiai kérdésekről vitatkoztak.</p>
					<p>Ő csöndesen ült mellettük, és hallgatta a vitákat.</p>
					<p>Nem értett azokhoz a praktikusan tudományos dolgokhoz, amikről szó volt.
                            Olyanfélékről beszéltek, hogy a lelki erőket tudományos módszerekkel meg
                            lehet mérni. Hogy vannak már rá lehetőségek, hogy egy fiatal fiút
                            például teljes vizsgálatnak vessenek alá. A memóriát, az
                            ingerlékenységet. Vannak gépek szerkesztve, amely a fiatal ember
                            lelkierejét megszámlálja.</p>
					<p>Megrémült, hogy őt mingyárt vizsgálatnak vetik alá. Nem bízott benne,
                            hogy megállaná a sarat. Hiszen csak az derülne ki, amit ő úgyis tud,
                            hogy nem alkalmas arra, hogy az emberek közt megállja a helyét. Nincs
                            benne lélekjelenlét. Nincs benne léleknyugalom és talpraesettség, ő
                            csak egy olyan elesett ember, aki egyébre nem jó, csak arra, hogy ott
                            üljön a sarokban és megfeszített figyelemmel nézze az embereket. Magában
                            folyton jegyezgette, amit mondanak a felnőttek, hogy valamikor meg tudja
                            írni.</p>
					<p>Milyen érdekeseket beszélnek. Elkalandoznak a politika felé is. Kiderült,
                            hogy a bátyja és Veress György mindenben egy nézeten vannak. Mind a
                            ketten Tisza-pártiak voltak, mert a magyarság sorsát nem tudják
                            másképpen elképzelni, csak úgy, ha a magyar kis szekér hozzá van kötve
                            Ausztria nagy vonatához...</p>
					<p>- De ma már nem olyan reménytelen Magyarország sorsa, mint a mi
                            fiatalkorunkban - mondta Veress György. - Emlékezzünk csak vissza. A mi
                            korunk érettségiző ifjúsága előtt semmi jövő se volt. Kénytelenek
                            voltunk teológiára menni, mert papra még csak volt szükség ebben az
                            országban, és a papi intézetek tele voltak stipendiumokkal, egy szegény
                            fiú ott megtalálta az életet és a jövőt, de különben minden más pálya
                            nehéz volt. Tisza Kálmán kijelentette, s végre is hajtotta, hogy a
                            magasabb nemesi nem fiait be kell vinni az államhoz s a megyékre, de ez
                            nem vonatkozott ránk plebejusokra. Mi a kuruc keserűség kenyerét ettük,
                            mint diákok, s még jobban várt az ránk a jövőben. Szabad pályákra nem
                            volt érdemes menni, mert nem volt benne a vérünkben az üzleti szellem.
                            Magyarországon a magyarság kezében sohasem volt kereskedelem. Itt
                            hiányoztak a régi patrícius családok.</p>
					<p>- Debrecenben voltak - mondta tűnődve Isaák Géza. - Debrecenben ma is
                            megvannak még azok a régi kereskedőházak, akik az ősöktől a keleti
                            kereskedelmet örökölték. A debreceni vásárok valaha érintkezési pont
                            voltak a Kelet és a Nyugat között. Persze az is lehanyatlott ma már, de
                            azért ott még van valami egészséges törzse a nagy kereskedői
                            életnek.</p>
					<p>- Az csak egy város. De nincs az országban. Az ország földmíves- és
                            katonaország volt mindig, s ezeknek a kardos és kapás ősöknek az
                            ivadékai nem tudtak belenőni a modern kereskedelembe. Sem az iparba. A
                            mi kisvárosaink kisiparosai nem nőttek nagyiparosokká. A mi kisiparosunk
                            az a fajta, aki nyáron szőlőt kapál és télen, míg a csizmát varrja,
                            iszogatja a bort, amit maga szüretelt.</p>
					<p>- Ma más. Ma annyi gyár alakult, s olyan erősen nekiindult virágzásnak a
                            gyáripar, hogy a József-műegyetem nem bír elég mérnököt termelni. Én is
                            gépészmérnök szerettem volna lenni, de anyagi nehézségek miatt a
                            tudományegyetemre kellett beiratkoznom. Itt könnyebb volt egy egyetemi
                            hallgatónak eltartani magát, mert a műegyetemen mellékkereset nincs, itt
                            viszont állást kaptam azonnal mint nevelő.</p>
					<p>- Ismered a Gyulai Pál esetét? - kérdezte Veress György. - Egy erdélyi
                            gróf felkereste, s azt mondta neki: Professzor úr, a fiam mellé mentort
                            szeretnék, egy hozzáillő korú egyetemi hallgatót, akivel együtt legyen a
                            fiam. Egy kiváló tanulót, egy kitűnő elmét, aki a gyerekre jó hatással
                            legyen s a tanulmányaiban jó segítségére lehessen. Azt mondja az öreg
                            úr, majd utána néz... A gróf: Száz forintot ajánlok fel neki havonta...
                            Másnap Gyulai Pál ferencjóskába vágja magát, s elmegy a grófhoz
                            tisztelegni. Azt mondja: Méltóságos uram, körülnéztem a tanítványaim
                            közt, s bizony megvallom, hogy nem találtam megfelelőt. Nagyon gyenge
                            anyag jön most az egyetemre a filozófiai fakultásra, hanem azért az
                            összegért én magam is szívesen vállalkozom a fiatal gróf úr
                            nevelésére.</p>
					<p>Nagyot nevettek.</p>
					<p>- A gróf fanyarul vette a dolgot, de elutasítani nem lehetett. Pedig hát
                            ő úgy képzelte, hogy egy olyan fiatalemberre bízza a fiát, aki a
                            lumpolásokban is elkísérje a fiatal grófot, s erre aztán igazán nem
                            lehetett az öregurat szerződtetni. Egy évig így az öreg professzor volt
                            a nevelő, aztán elvitte a fiút külföldi egyetemekre.</p>
					<p>Isaák Géza, aki Gyulainak híve, tisztelője s igen nagyrabecsülője volt,
                            kedvetlenül védte meg, hogy ez csak adoma, de abban megegyeztek, hogy
                            mindenesetre jellemző adoma.</p>
					<p>- A mai fiatalságnak - mondta - jobb dolga van, mint az előző
                            korszakbeliekének, mert ha nehéz is ma az egyetemet elvégezni, de csak
                            legyenek túl rajta, amint a diploma a kezükben van, azonnal terített
                            asztalhoz ülhetnek. Nincs annyi diplomás ember, mint amennyire ebben a
                            terjeszkedő, felvirágzó országban szükség van. A Néptanítók Lapja
                            három-négyszáz állást hirdet minden számában, s minden hivatalos lap
                            tele van álláshirdetésekkel. Most építik a minisztériumokat, a
                            bíróságokat, az összes állami gépezetet, nagyszabásúra. Már nem elég a
                            vezető osztályok fiainak létszáma, már az alacsonyabb népréteg
                            gyermekeire is szükség van. A közgazdaság is soha nem várt lendületet
                            vett. Ma már a budapesti Műegyetem az egész világon elismert s a legelső
                            intézmény; aki a budapesti egyetemen szerez diplomát, azt tárt karral
                            fogadják nemcsak a hazai vállalatok, hanem az egész külföld is. A
                            Műegyetemnek új palotát kell építeni, már építik is, mert a Múzeum
                            körúti kis épületben nem tudnak elég diplomát gyártani. Orvosi
                            fakultásunk szintén világhírű. Nagy orvosaink vannak, nagy hírnevűek s
                            azoknak az indexaláírása vetekedik a világ bármelyik egyetemének
                            szignálásával. Gyáraink úgy nőnek, mint a gomba. Bankjaink hallatlan
                            virágzás alatt vannak. Olyan hitelintézetek nőnek, mint a Magyar
                            Általános Hitelbank, a Kereskedelmi Bank, ezeknek töméntelen
                            hivatalnokra van szükségük. Csak átverekedjenek a fiúk az egyetemi
                            éveken, várva várja őket az állás, Magyarország most van a fejlődés
                            stádiumában.</p>
					<p>- Irodalom, művészet úgy fellendült, hogy arról eddig fogalma sem volt a
                            magyar életnek. Hallatlanul szaporodik az intelligenciánk és annak
                            újságra, könyvre van szüksége. Valósággal tömegfogyasztás van ezen a
                            téren is. Már a Munkácsyaknak nem kell fiatalon elvándorolni az
                            országból, ha meg akarnak élni, már itthon is karriert csinálhatnak, s a
                            regényíróink olyan tömegben jelentkeznek, amiről még húsz-harminc évvel
                            azelőtt álmodni sem lehetett.</p>
					<p>Misi dagadó szívvel hallgatta a beszédet, s könnyes boldogsággal telt meg
                            a szíve. Hát a sors íme segítségére jön, és úgy-e nem volt oktalan vágy
                            benne az, hogy erre a pályára szánta el magát.</p>
					<p>- Éppen most hirdeti a Vígszínház - mondta a kormánybiztos -, hogy száz
                            estére terjedő magyar ciklust rendez. Ki hitte volna ezt még nemrégen a
                            mi fiatal korunkban, mikor még csak egy-egy drámaíró tudott kenyeret
                            keresni a színpadon, előbb Szigligeti, aztán Csiky Gergely. Ma már száz
                            író is meg tud élni, s boldogulni tud a magyar színpadon.</p>
					<p>És az ő darabját mégis visszaadta a Nemzeti Színház...</p>
					<p>Olyan boldog lett, hogy nem bírt tovább a szobában maradni. Magában
                            hagyta a vitatkozókat, akik megint közjogi fejtegetésekbe merültek, s
                            kirohant a kertbe és órákig szaladgált magában a csillagok alatt és
                            tömérdek drámai témát forgatott magában. Ha egyik nem, a másik csak
                            sikerül.</p>
					<p>Másnap dagadozó szívvel és lelke mélyén őrzött boldogsággal ment
                            diáktársai közé.</p>
					<p>Az osztályba az a hír jött, hogy az írásbeli dolgozatokat mind
                            elfogadták, csak a Blum dolgozatait nem. Állítólag mind az öt
                            dolgozatára elégtelent kapott.</p>
					<p>Ezen végtelenül csodálkozott. Hogy lehet az? Még lemásolni sem bírta. A
                            hosszú, véghetetlenül ideges zsidó fiú olyan volt, mint egy hulla.
                            Sápadt volt és a keze úgy remegett, mintha belülről valami forróság
                            rázta volna. Szánalommal nézte s szeretett volna segíteni rajta.</p>
					<p>- Nem baj - mondta Jákób nevetve -, van az apjának elég pénze, majd
                            levizsgáztatja a Lászlóban.</p>
					<p>Jákób viszont olyan volt, mint egy boldog és vidám rendőrkutya, aki
                            biztos a dolgában. Látszott rajta, hogy az időt jól felhasználta, s úgy
                            el van készülve, hogy képes volna akár mindenki helyett levizsgázni.</p>
					<p>Csakugyan, első turnusban volt benne s mikor délben lejött, ragyogó volt
                            és vidám. Bronzveres arca, szögletes nagy koponyája büszkén
                            ragyogott.</p>
					<p>- Nehéz volt?</p>
					<p>- Á - mondta fumigálva -, gyerekjáték. Igazán nevetséges. Érettségin
                            olyan kérdéseket adnak fel, mintha elemista gyerekek volnánk. Mire akkor
                            ez az egész hűhó. Becsaptak bennünket.</p>
					<p>Délben az ebédnél arról beszéltek, hogy a fiúk semmit sem tudnak.</p>
					<p>Mi lehet akkor, amit senki sem tud?</p>
					<p>Ebéd után bátyja bejött a szobájába. A kormánybiztos az irodában lefeküdt
                            délutáni álmot aludni. Őt kiintette az ebédlőbe, hogy ne zavarják
                            beszélgetéssel a kormánybiztos álmát, a szomszéd szobában.</p>
					<p>- Nézd, Misi - mondta a bátyja. - A kormánybiztos úr a matematikából már
                            két fiútól is kérdezett egy matematikai példát. Igaz, hogy azzal külön
                            nem foglalkoztunk, de gyermekjáték az egész, hát gyere csak, menjünk
                            végig rajta, hátha neked is feladja.</p>
					<p>Ő összehúzta a szemét. Már megint valami csalás. Az volt az érzése, hogy
                            a bátyja már megint erőszakot akar.</p>
					<p>Feltette a kérdést, ő oda se figyelt, mert meg volt az a kellemetlen
                            szokása, hogyha hozzá beszéltek, nem tudott a szavakra figyelni, csak
                            nézte a száj mozgását, s a bátyjának volt két szál bajusza, ami elvált a
                            többitől és kissé komikusan mozgott. Folyton ezt a két szőrszálat
                            nézte.</p>
					<p>Roppant keserves volt, míg megértette, miről van szó; annyira, hogy a
                            bátyja is ideges lett, s ingerülten kiáltott rá:</p>
					<p>- Mi az? rajtad is erőt vett a matúraláz? Figyelj ide.</p>
					<p>Azzal addig kínozta, míg végre tökéletesen megértette a dolgot, amit
                            kétszer is levezettetett vele.</p>
					<p>Másnap délre végeztek az egész vizsgával, ő volt az utolsó a
                            névsorban.</p>
					<p>A feleletek csakugyan nagyon könnyen mentek. Két biztos is volt, egyik az
                            egyházkerületi főigazgató, a másik a kormányé.</p>
					<p>Könnyen és simán felelt. Maga is meg volt lepve, hogy ilyen rendesen
                            tudott felelni. A kormánybiztos, aki otthon nagyon figyelte Misit,
                            belejött és brillírozni akart vele, s mindenféle értelmi kérdést adott
                            fel, csupa olyan dolgot, ami nem is volt tananyag, csak a diák önálló
                            gondolkozását akarta kipróbálni. Mikor rájött, hogy a kormánybiztos most
                            valami pszichológiai vizsgát tart vele, mint ahogy az este beszéltek,
                            halálos zavarba jött, s egyszerre besötétült előtte a világ. Nem akarta
                            engedni, hogy őt kísérleti nyúlnak tekintsék, de viszont a kérdések oly
                            egyszerűek voltak, hogy lehetetlen volt nem jól válaszolni rá.
                            Megfelelt, s közben leköpte magát, hogy alkalmat adott ilyen nevetséges
                            szerepre. Nem is volt megelégedve a kormánybiztossal. A kérdések nagyon
                            hosszadalmasok voltak, s a felelet mindig csak egy szó lehetett.
                            Gyermekes játéknak érezte, amit csinálnak vele. A felnőttek játszanak -
                            gondolta magában.</p>
					<p>Ekkor a bátyjára került a sor. A matematikára.</p>
					<p>Hirtelen elsápadt. A bátyja feladta neki azt a kérdést, amit otthon
                            betanultak.</p>
					<p>- Na megállj - mondta magában, s összeszorította kemény állkapcsát, hogy
                            érezte, hogy a bőr megfeszül az arcán.</p>
					<p>Oly rosszul felelt, hogy a bátyja elvörösödött, és a homlokán megjelentek
                            azok a vörös foltok, amiket olyan jól ismert, amik csak a legnagyobb
                            indulatban szoktak kiütni nála.</p>
					<p>De nem volt lelkiereje, hogy végigvigye, amit akart. Lassan, a kérdések
                            özöne alatt megtört, s most már engedelmesen és önmagán való undorral
                            kezdett jól felelni.</p>
					<p>A kormánybiztos ujjongott, mert valami pszichológiai esetnek tekintette a
                            dolgot és úgy fogta fel a zavarodottságából kihámozódó világosságot,
                            hogy a diák a saját eszétől jött rá, s gyönyörködött benne, ahogy
                            közeledett az igazsághoz.</p>
					<p>Vége volt. Ez is megvolt. S ő egy újabb vereséggel távozott a vizsgáztató
                            teremből.</p>
					<p>Kint a fiúk ordítottak, üvöltöttek, tomboltak. Már mindenki
                            felszabadult.</p>
					<p>Pétery odajött hozzá s azt mondta:</p>
					<p>- Az istenit annak a matematikai példának. Ha tőlem kérdik, egy szót se
                            tudtam volna rá válaszolni. Sose hallottunk mi erről a levezetésről.</p>
					<p>Ebben nagy elismerés volt, de ő lehajtotta a fejét, s összevonta sűrű
                            fekete szemöldökét. Nem árulhatja el, amit a legjobban szeretett volna,
                            hogy az egész csúnya svindli. Hogy ez volt a legnagyobb svindli az egész
                            matúrán...</p>
					<p>Este bankett volt. Az érettségi bankett a Koronán.</p>
					<p>Már az osztályban aláírták az íveket. A fiúk valahol érettségi találkozó
                            íveket vásároltak. Nagyon szép, merített papírja volt az ívnek, s a
                            szöveg rá volt nyomtatva. Hogy öt év múlva, aztán tíz és húsz év múlva
                            találkoznak, s tartsa mindenki becsületbeli kötelességének, hogy
                            eljöjjön.</p>
					<p>Rábírták, hogy ő írja alá először.</p>
					<p>Megnézte az ívet, s kiválasztott egy helyet. Valamennyi ívre a jobb
                            sarokban írta oda a nevét, karakterisztikus írását kente oda, amit
                            éjféli órákban dolgozott ki magának.</p>
					<p>Kiss Pali úgy írta oda a nevét, nagy légyszerű betűivel, hogy “árpádi
                            Kiss Pali, heccmajszter”.</p>
					<p>A bankett nagyon hevesnek és viharosnak volt eltervezve. Voltak, akik
                            nekikészültek, hogy legalább egy-egy nagy tósztban elmondják a
                            véleményüket az egész iskoláról s a tanári karról.</p>
					<p>Kiss Pali az osztályban remek szónoklatot mondott:</p>
					<p>- Mélyen tisztelt Uraim, legyen szabad a jó tanulók után a rossz tanulók
                            nevében is szót emelni.</p>
					<p>Majd meghaltak a nevetéstől, olyanokat mondott.</p>
					<p>Ezzel szemben a banketten hallgatott, s a bankett olyan volt, mint minden
                            ilyen érettségi bankett. Gyáva és alázatos és hízelgő. Csak úgy
                            röpködtek, hogy hálásak vagyunk a mélyen tisztelt tanári karnak az
                            önfeláldozó jóságért és szeretetért, amellyel a nehéz tanulmányokban
                            segítségünkre voltak...</p>
					<p>A tanárok nagyon is jól érezték magukat, s nem akartak elmenni.</p>
					<p>Egyetlen vicc volt csak, az, hogy Kiss Pali, mikor már asztalbontás volt,
                            odaállott az igazgató elé, s azt mondta:</p>
					<p>- Kérem szépen, igazgató úr, mi most már, hogy leérettségiztünk, igaz,
                            hogy mindnyájan tekintetes urak vagyunk?</p>
					<p>Erre óriási nevetés lett, s akik nem értették, azoknak a többiek, tanárok
                            és diákok mind sorra adták a Kiss Pali kérdését.</p>
					<p>Az igazgató éjfélkor kiadta a jelszót, hogy a tanárok hazamehetnek.</p>
					<p>Misi hazament a nagybátyjával. Nem volt kedve ottmaradni. Nem érzett
                            semmi közösséget a lumpolás éhségével felszabaduló fiúkkal.</p>
					<p>Csak másnap hallotta, hogy a természettanár ott maradt velük, és olyan
                            részegre itta magát, mint a téli segélyegyleti bálon, s úgy vitték haza
                            a fiúk egy talicskán, ami elébe szamarat fogtak.</p>
					<p>Azt is csak úgy véletlenül hallotta, hogy hátra van a feketeleves, mert
                            Józsiás tanár és Koós meg vannak híva estére Kopasz Tamáshoz, aki a
                            három családbeli fiú részére, Kiss Pali, Langschein és Sarku számára
                            birkabankettet rendez.</p>
					<milestone n="6" unit="endSubChapter"/>
					<milestone n="7" unit="startSubChapter"/>
					<p rend="head">7</p>
					<p>Józsiást ezen a napon nagy meglepetés érte, mikor hazament.</p>
					<p>Már az utcán, mikor bekanyarodott a háza elé, mindig az volt az első
                            dolga, hogy a barikát kereste a szeme. Most azonban azt hitte, káprázik
                            a szeme, nem látta sehol. Levette a cvikkerét, megtörülgette,
                            visszatette, a cvikker szalagját felcsapta a fülére, s nézett. Így se
                            látott.</p>
					<p>Azért nem gondolt semmi rosszra, csendesen közeledett. Talán a bárány
                            lefeküdt az árokban a nagy fűben.</p>
					<p>De bizony hiába vizslatta körül a ház elejét, sehol se látta.</p>
					<p>- Hol a Mózes - rontott be -, hol van a kis Mózes?</p>
					<p>A felesége a konyhában dolgozott s kiszaladt.</p>
					<p>- Kint van a helyén, kedves apjuk.</p>
					<p>- Nincs a helyén, nincs a ház előtt.</p>
					<p>- Még az előbb ott volt.</p>
					<p>- Mózsi, Mózsi - kiabált a tanár, és szaladt vissza. - Mózsikám, kis
                            Mózsikám... Szent Isten, elveszett a Mózsi.</p>
					<p>A diákkamarából kiszaladtak a fiúk, és ők is hozzáfogtak keresni a
                            bárányt.</p>
					<p>- Mózsi, Mózsi - hallatszott az egész utcán, de a Mózsi nem volt
                            sehol.</p>
					<p>Arra jött véletlenül három matúrált diák.</p>
					<p>- Mit tetszik keresni, tanár úr?</p>
					<p>- Magukkal nem beszélek, maguk huncfutok...</p>
					<p>- Már bocsánatot kérek - mondta álhangon Kiss Pali -, mi ezt a sértést
                            nem érdemeljük. Mi részvéttel vagyunk a tanár úr iránt.</p>
					<p>- Ez a maguk műve. Maguk... Maguk...</p>
					<p>Mégis nem merte meggyanúsítani a diákokat a birka miatt, s lenyelte a
                            szót, és visszaszaladt az udvarba.</p>
					<p>- Mózsikám, Mózsikám...</p>
					<p>Kiss Pali, Langschein és Sarku igyekeztek minél gyorsabban elsietni, hogy
                            a kitörő kacagás el ne árulja őket.</p>
					<p>A tanár egy pillanat múlva újra az utcán volt, s mikor az elillanó
                            diákokat látta, megerősödött benne a gyanú, hogy mégis ezek a
                            ludasok.</p>
					<p>- Az isten verje meg a bitangokat - kezdett átkozódni -, ezek a mostani
                            maturándusok valósággal hétpróbás tolvajok...</p>
					<p>De már hiába, nem mehetett többé az igazgatóhoz, hogy feljelentse
                            őket.</p>
					<p>A fiúk boldogok voltak és szabadok, mint a madár.</p>
					<milestone n="7" unit="endSubChapter"/>
					<milestone n="8" unit="startSubChapter"/>
					<p rend="head">8</p>
					<p>Este Kopasz Tamáshoz vacsorára három diák és három tanár volt meghíva.
                            Kiss Pali, Langschein és Sarku. A tanárok közül a spicli, a kos, meg a
                            német.</p>
					<p>Nagyon vígan voltak, s az öregúrnak nagy elégtétel volt, hogy a tanárok
                            úgy ettek, ahogy csak bírtak. Nem volt vacsorára egyéb étel, csak amit a
                            bárányból lehetett csinálni. S volt hozzá igen jó homokkerti vinkó.</p>
					<p>A tanárok közül valakinek egyszer eszébe jutott, hogy milyen furcsa, hogy
                            csak olyan tanár van meghíva, akit a diákok nem szerettek, sőt ők sem
                            kedvelték egymást. De a vacsora és a barátság miatt be kellett venni
                            egymást.</p>
					<p>Volt azonban néhány földbirtokos is, meg a Takarék egyik főkönyvelője,
                            Kováts Sebestyén, valamennyien a Kopasz Tamás kompániája, akik alighogy
                            megették a vacsorát, már kezdték verni az indulót...</p>
					<p>A tanár urak még maradtak volna, de úgy intéződött a dolog, hogy senki
                            sem tartóztatta őket.</p>
					<p>Elindultak hát a szép holdvilágos éjszakán hazafelé.</p>
					<p>Az volt a furcsa, hogy az egész társaság együtt maradt az utcán és a
                            Kováts Sebestyén indítványára elhatározták, hogy hazakísérik
                            egymást.</p>
					<p>Legelőször mingyárt Józsiást kísérték el a kapujáig.</p>
					<p>Ahogy közeledtek, egy öregember állott fel a küszöbről, és lassan tovább
                            ballagott az utcán.</p>
					<p>Csak Józsiásnak tűnt fel, s meg is ijedt, nem valami éjszakai tolvaj
                            volt-e, aki a kapu előtt támaszkodott.</p>
					<p>Mikor odaértek a házhoz, a társaság megállott a kapu előtt és nagy
                            alapossággal kezdtek tőle búcsúzni...</p>
					<p>- Még én nem megyek haza - mondta Józsiás -, barátaim, nem vagyok én
                            ilyen koránfekvő, majd én kísérlek haza benneteket, mindenkit házról
                            házra.</p>
					<p>Már Kováts Sebestyén s az urak attól tartottak, hogy így akarja a dolgot
                            kikerülni, s reggelig sétálni akar velük, csakhogy a kapu kilincsére
                            akasztott báránnyal ne kelljen találkozni.</p>
					<p>De aztán megnyugodtak, mikor Józsiás, akit bántott, hogy valamit nem
                            lopott-e az elébb itt sündörgő idegen, egyenesen a kapu felé lépett,
                            hogy benyisson.</p>
					<p>- Hát ez mi? - kiáltottak fel az urak, s a kapun lógó nagy tömegre
                            mutattak.</p>
					<p>- Juh - kiáltott fel valaki.</p>
					<p>- E bizony egy bárány.</p>
					<p>- Mégpedig a tarka kosocska.</p>
					<p>- Józsiás, ez a te bárányod. Ez a Mózsi.</p>
					<p>Józsiás halottsápadt lett. Már látta, hogy valami éretlen csínyt követtek
                            el vele a diákok.</p>
					<p>- Semmi, semmi - mondta.</p>
					<p>- Dehogyis semmi - lépett előre a földbirtokos, s leemelte a kapuról a
                            szalmával kitömött bárányt.</p>
					<p>Felemelte és magasra tartotta.</p>
					<p>- Tanár úr, ez neked semmi?</p>
					<p>- Valami gazság - mondta Józsiás.</p>
					<p>- Mi az a fehér rajta?</p>
					<p>Kováts Sebestyén levette a bárány nyakáról a rákötött hosszú cédulát.</p>
					<p>Odalépett az utcai lámpa elé, és elkezdte olvasni:</p>
					<p> Kedves gazdám, Józsiás,</p>
					<p> Én vagyok itten nem más.</p>
					<p> A te kedves Mózsikád,</p>
					<p> Köszönti a Józsikát.</p>
					<p> Vedd tudomásul azért,</p>
					<p> Mózsikád gyász véget ért.</p>
					<p> Öngyilkos lettem mivel</p>
					<p> Nem törődsz te semmivel.</p>
					<p> Kikötöttél az uccára,</p>
					<p> A város csudájára,</p>
					<p> Pedig mit sem vétettem,</p>
					<p> Én ezt túl nem élhettem.</p>
					<p> Legyen könnyű halálom,</p>
					<p> Bőröm reád testálom,</p>
					<p> Isten veled jó spicli,</p>
					<p> Lett belőlem jó snicli.</p>
					<p>Az urak harsányan nevettek minden sor után.</p>
					<p>A könnyük potyogott.</p>
					<p>Józsiás tanár egész elsárgult a dühtől. Úgy érezte, hogy ezt a szégyent
                            soha semmi le nem mossa róla.</p>
					<p>Levette a szemüvegét, és megtörülte a szemét, mert neki is könny buggyant
                            ki a pillái közül.</p>
					<p>- Lennétek csak tanárok - mondta.</p>
					<p>Erre egy kicsit mindenkiben megállott a nevetés. Valóban, tanár lenni.
                            Ennél nagyobb átkot nem mondhat senki. Ebben a világban.</p>
					<p>- Én soha se tettem mást - mondta Józsiás -, csak a kötelességemet
                            teljesítettem.</p>
					<p>- Ne sírjon, tanár úr, eleget ríkatta meg a fiúkat nyolc esztendő alatt.
                            Jó az Isten, most maga is megtanulja, mi az.</p>
					<p>Belekaroltak, s vitték magukkal.</p>
					<p>- A bárányt ne hagyjuk a kapun, mert a kutyák széttépik. Legalább dobjuk
                            be a kerítésen. Büszke lesz még erre a tanár úr. Kedves emlék lesz ez
                            még.</p>
					<p>- Ki is van tömve.</p>
					<p>- Jó lesz a könyvszekrény tetejére.</p>
					<p>- Jó lesz bundának.</p>
					<p>Erre rázendítették a nótát, mint valami siratóéneket:</p>
					<p>Jó lesz a büri bundának,</p>
					<p> Annak a kevély gazdának.</p>
					<p> Jó lesz farka legyezőnek,</p>
					<p> Annak a szép menyecskének.</p>
					<p>- No, elég volt, most aztán gyerünk inni.</p>
					<p>Közrevették Józsiást, elcipelték a kaszinóba.</p>
					<milestone n="8" unit="endSubChapter"/>
					<milestone n="9" unit="startSubChapter"/>
					<p rend="head">9</p>
					<p>Borzasztó boldogok voltak, hogy a csíny ilyen remekül sikerült. A
                            kaszinóban aztán búfelejtésül hozzáfogtak inni.</p>
					<p>Ebben az időben a bor volt az úri életnek a legmagasabb célja.</p>
					<p>Már a diákok is arra gyakorolták magukat, hogy jó borivó legyen belőlük.
                            A felnőttek aztán valóban ennek adták életük legjobb perceit.</p>
					<p>A nap józan része nem ért semmit. Az urak unalmasak voltak és fáradtak és
                            közönyösek mindennel szemben. A hivatalokban szigorúak, ellenségesek és
                            gőgösek. Minden munkában kedvetlenek és elégedetlenek. Nem szerettek se
                            gondolkozni, se dolgozni. Nem lehetett velük semmire menni. Értelmes
                            beszédet józan emberrel folytatni majdnem lehetetlen volt, mert
                            elhárították maguktól a szellemi munkát.</p>
					<p>De ha bor mellé ültek, kivirágzottak. Felgyúlt a szellemük, és
                            csillogott. Ötletek, sziporkák kezdtek kipattanni belőlük. Okosak
                            lettek, sőt zseniálisak. Ragyogó élet és pompázatos boldogság volt az
                            ivó társaság között.</p>
					<p>A nappal száraz és megfontolt emberek, a kicsinyes és szűkmarkúak, a
                            közélettől iszonyodók és maradiak, egyszerre kinyíltak és szebbnél szebb
                            szavak robbantak ki, s virágba borították valamennyiüknek a lelkét.</p>
					<p>Különös kettős élet volt az, az úriemberek élete, ebben a világban. A
                            nappal volt az éjszaka, és az éjszaka a nappal.</p>
					<p>A diákoknak eddig nem volt szabad egész éjszakát végiglumpolni, de most a
                            felnőttek közé kerülve, már oda is érettek, s odaszámítottak.</p>
					<p>Reggel felé már Kiss Pali összecsókolódzott Józsiással, akinek minden
                            pillanatban leesett a cvikker az orráról. Olyanok voltak, mint a
                            testvérek. Mintha soha az életben nem lett volna köztük semmi
                            ellentét.</p>
					<p>Mind összetegeződtek.</p>
					<p>Langschein a szőke bajuszával a házigazdáját, a német tanárt ölelgette, a
                            felesége helyett.</p>
					<p>Még Sarku is megtanult nevetni, rossz fogaival állandóan röhögött, s
                            vicsorgott. Bezzeg most Koós nem volt neki ellenszenves. Folyton rajta
                            csüngött és szúrásokat adott neki.</p>
					<p>- Emlékszel-e, tanár úr, hogy megszekíroztál a görög órákon.</p>
					<p>Koós nevetett, göcögött. Benne is elveszett a komolyság és a goromba
                            feszültség. Olyanokat válaszolt:</p>
					<p>- Édes fiam, én már régi tanár vagyok, de nálad marhább állat még nem
                            volt a kezem alatt.</p>
					<p>Sarku majd kiugrott a bőréből. Úgy tűnt fel az egész, mint egy
                            tündérmese.</p>
					<p>- No, jól van, danolj, te barom - mondta Koós.</p>
					<p>És Sarku, akiről csak most derült ki, milyen szép baritonja van,
                            rázendített egy gyönyörű népdalra, amit otthon tanult a borsodi
                            tanyájukon.</p>
					<p>Nem bírtak elválni egymástól.</p>
					<p>Rájuk virradt, ők még mindig csak daloltak, beszéltek, lobogtak és
                            örültek ennek a gyönyörűséges magyar úri életnek.</p>
					<p>A kaszinó étterme hátul volt az udvarban, hogy a gyakori dorbézolás ki ne
                            hallatsszon az utcára.</p>
					<p>Egyszer csak Koós megnézi az óráját.</p>
					<p>- Tíz perc múlva nyolc óra.</p>
					<p>Felállott.</p>
					<p>- Hová mégy, tanár úr?</p>
					<p>- Hova megyek? - mondta a tanár. - Megyek az iskolába.</p>
					<p>Koós soha életében nem mulasztott. Beteg sose volt, s még nem történt meg
                            vele, hogy egy percet is késett volna.</p>
					<p>Felvette kalapját, és indult. Örök szivarja mint csutak lógott a
                            szájában, s a szemei keresztbe néztek.</p>
					<p>- Legalább fordítsd meg a kalapod, hiszen fonákul tetted fel - mondta
                            Kováts Sebestyén, s levette a kalapját, kifordította bélésével kifelé,
                            és úgy tette a fejére.</p>
					<p>A tanár hagyta. De valami kényelmetlent érzett, s a nagy nevetés is
                            gyanús volt, hát levette a kalapját. Rettentően felháborodott, mikor
                            meglátta.</p>
					<p>- Tizennégy korona volt ez a kalap - mondta sértődötten.</p>
					<p>- Mikor? Ócska negyvenbe?</p>
					<p>- Kikérem magamnak, hogy engem a diákok előtt kompromittáljatok.</p>
					<p>Most már azért mindnyájan felállottak. A másik két tanár is elhatározta
                            homályos fejjel, hogy ők is mennek Koóssal. Már csak pár nap van
                            tanítás, akkor a gimnázium alsóbb osztályaiban is kezdődnek a vizsgák.
                            De most még helyt kell állani.</p>
					<p>Kováts Sebestyénnek is be kell mennie a Takarékba. Hát a két földbirtokos
                            se marad akkor magában. Ők is hazamennek.</p>
					<p>A tanárok komolyságot és merevséget erőltettek az arcukra, s ahogy kinn
                            voltak az utcán, olyan szabályszerűen és egyenesen lépkedtek, ahogy
                            józan ember nem tud.</p>
					<p>Kisdiákok mentek az iskolába. Nagy tisztelettel köszöntek a tanároknak,
                            akik merev arccal biccentettek rá.</p>
					<p>A három matúrált ifjú még nem értett ehhez a hivatali önuralomhoz, azok
                            még folytatták az utcán is a dalolást és a dűlöngőző lépést.</p>
					<p>Szembe jött velük Suhajda.</p>
					<p>- Szervusz.</p>
					<p>- Szervusz.</p>
					<p>- Te hova mégy?</p>
					<p>- Hivatalba.</p>
					<p>A három fiú majd meghalt a rájött nagy röhögéstől.</p>
					<p>- Hova?</p>
					<p>Suhajda azt mondta:</p>
					<p>- Írnok lettem a városházán a végrehajtó mellett.</p>
					<p>- Írnok?</p>
					<p>Roppant mulatságos volt.</p>
					<p>- Fizetésed is van?</p>
					<p>- Három hónapig nincs, de akkor már lesz.</p>
					<p>- Mennyi?</p>
					<p>- Kezdő fizetés harminc korona egy hónapra.</p>
					<p>Szemmelláthatólag büszke volt rá.</p>
					<p>- Harminc korona? - mondta Langschein. - Az szép fizetés.</p>
					<p>- És nem tanul tovább? - kérdezte Kiss Pali, aki már megérezte, hogy
                            világok szakadnak közé s a Suhajdák közé. Önkéntelenül nem tegezte
                            tovább a fiút.</p>
					<p>- Nem tanulhatok tovább. A szüleim nem bírják. Nekem kell most már
                            segíteni rajtuk.</p>
					<p>Elkomolyodtak egy kicsit.</p>
					<p>- És mi lesz magából? - kérdezte Sarku.</p>
					<p>- Belőlem? Végrehajtó.</p>
					<p>- Azért kár volt tanulni. Négy gimnáziummal is lehetett volna.</p>
					<p>- Az igaz. De a választásokon esetleg beválaszthatnak más városi
                            tisztségre is, és ahhoz kell a matúra.</p>
					<p>Ott is hagyta őket, kezet fogott velük, aztán ment büszkén, egyenesen és
                            józanul a hivatal felé.</p>
					<p>A három úrifiú megállott és összenézett. Kimondhatatlan nevetés tört ki
                            belőlük.</p>
					<p>- Hanem, az istenit, Spiclivel jól elbántunk.</p>
					<p>- Milyen pofát vágott, mikor a Mózsival találkozott.</p>
					<p>Összeborultak, és úgy nevettek.</p>
					<p>Utánanéztek még Suhajdának, meg akarták neki mondani, hogy a Spiclivel
                            hogy elbántak, de az már messze járt, s aztán megérezték azt is, hogy
                            nem tartozik ez már a diákpajtásokra.</p>
					<p>Mintha ez már nem diákcsíny lett volna, hanem úri hecc.</p>
					<p>Ez már felnőtt, rangbéli urak dolga volt, nem tartozik a népre.</p>
					<milestone n="9" unit="endSubChapter"/>
				</div>
			</div>
		</body>
	</text>
</TEI>