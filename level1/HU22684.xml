<?xml version="1.0" encoding="utf-8"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://relaxng.org/ns/structure/1.0"?>
<?xml-model href="http://www.tei-c.org/release/xml/tei/custom/schema/relaxng/tei_all.rng" type="application/xml" schematypens="http://purl.oclc.org/dsdl/schematron"?>
<TEI xml:id="HU22684" xml:lang="hu" xmlns="http://www.tei-c.org/ns/1.0" xmlns:ns1="http://distantreading.net/eltec/ns">
  <teiHeader>
      <fileDesc>
         <titleStmt>
            <title>A halál árnyékában</title>
            <author>
               <persName>
                  <surname>László</surname>
                  <forename>Ferenc</forename>
               </persName>
               <date from="1896" to="1951">1896-1951</date>
               <idno type="VIAF">308184908</idno>
            </author>
            <respStmt>
               <resp>ELTeC conversion</resp>
               <name>
                  Palkó Gábor
                  <ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">11301</measure>
            <measure unit="pages">28</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC and ELTE Novel Corpus</p>
         </publicationStmt>
         <sourceDesc>
            <bibl type="digitalSource">
               <title>A halál árnyékában</title>
               <date>2022-01-04</date>
               <publisher>Magyar Elektronikus Könyvtárért Egyesület</publisher>
               <ref target="https://mek.oszk.hu/22600/22684/"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Drótos László</name>
                  <name>Szabó Attila</name>
               </respStmt>
            </bibl>
            <bibl type="printSource">
               <title>A halál árnyékában</title>
               <author>László Ferenc</author>
               <pubPlace>Budapest</pubPlace>
               <publisher>Világv. Reg. Kiadóváll.</publisher>
               <date>1933</date>
               <ref target="https://mek.oszk.hu/22600/22684/"/>
            </bibl>
            <bibl type="firstEdition">
               <title>A halál árnyékában</title>
               <author>László Ferenc</author>
               <date>1933</date>
            </bibl>
         </sourceDesc>
      </fileDesc>
     <encodingDesc n="eltec-0">
        <p/>
     </encodingDesc>
     <profileDesc>
        <langUsage>
           <language ident="hu">Hungarian</language>
        </langUsage>
     </profileDesc>
     <xenoData>
        <ns1:eltec>
           <ns1:authorGender key="M"/>
           <ns1:size key="short"/>
           <ns1:canonicity key="low"/>
           <ns1:timeSlot key="T5"/>
        </ns1:eltec>
     </xenoData>
     <revisionDesc>
        <change when="2025-05-10"/>
     </revisionDesc>
  </teiHeader>
  <text>
      <body>
         
         <div type="chapter">
            <head>
               Az ismeretlen szerző szenzációs drámája.
            </head>
            <p>A ködös, téli délelőtt a színház irodájában éppen úgy kezdődött, mint mindennap.
               Spielmann úr, a berlini Neues Theater titkára kissé álmosan ült le tíz óra tájban
               íróasztalához és unottan kezdte bontani a postát. Számlák, egy amerikai színpadi
               kiadó levele, egy csomó külföldi ujság, titkos drámairók erélyes sorai, amelyekben
               beküldött kézirataikat reklamálták, néhány magánlevél az igazgató részére és megint
               számlák, számlák végtelen sora... A Neues Theater sem dicsekedhetett azzal, hogy
               pontosan fizet hitelezőinek, a szezón itt sem indult sok szerencsével és a színházi
               válság felhői tornyosultak Berlin belvárosának intim kis színháza felett is...</p>
            <p>A napi posta alján egy nagyobb csomag volt. Spielmann úr gyakorlott szeme azonnal
               felismerte benne a kéziratköteget és a papírvágókéssel közömbösen vágta fel a
               gondosan átkötött és lepecsételt csomagot. Már megint valami titkos drámaíró... -
               gondolta bosszúsan. A munkanélküliség csak arra jó, hogy mindenki a drámaírásban
               keressen menedéket és szegény színházi titkárok adminisztrációs munkáját
               szaporítsa... Csak futó pillantást vetett a géppel írt ívek borító lapjára, amelyen
               ez a cím volt olvasható:</p>
            <p>„A halál árnyékában”.</p>
            <p>Ez a cím csak megerősítette a derék titkárt abban a gyanújában, hogy valóban valami
               titkos drámaíró kísérletéről van szó és már félre akarta tolni az egész
               kéziratcsomót, amikor abból egy levél hullott eléje. A levelet is géppel írta küldője
               és ami Spielmann urnak azonnal feltünt: a levélről hiányzott az aláírás. Most már
               nagyobb érdeklődéssel kezdte olvasni a sorokat, amelyek a következőképpen
               hangzottak:</p>
            <p>„Igazgató Úr! Egy drámát küldök önnek, amelyet, remélem, el fog olvasni és így elő is
               fog adni. A darab önmagáért beszél és ezért nem is fűzök hozzá semmiféle megjegyzést.
               Csupán egy dologra akarom nyomatékosan felhívni figyelmét. Amint láthatja, sem a
               dráma kéziratán, sem levelem végén nem szerepel a nevem. Senkisem fogja soha
               megtudni, hogy ki vagyok. Ha darabomat a Neues Theater műsorára tűzi, a tantiemek
               felvételéről gondoskodni fogok olyan módon, hogy még megbizottam sem fogja ismerni
               kilétemet. Lehetséges azonban, hogy teljesen lemondok minden honoráriumról... Azt
               hiszem, ezért ön fog legkevésbé haragudni... Figyelmeztetem azonban, hogy hiábavaló
               minden kutatás, inkognitómat sohasem fogom levetni. Rámszabadíthatja a legügyesebb
               riportereket, megpróbálkozhat akár a legagyafurtabb detektívekkel is, a nevemet nem
               fogja soha megtudni sem ön, sem más... Ragaszkodnom kell ehhez a szigorú
               titoktartáshoz, nem azért, mintha ezzel akarnék reklámot csinálni magamnak, hanem
               sokkal komolyabb okok miatt, amelyeket hamarosan meg fog érteni ön is. Megigérem
               azonban önnek, hogy abban az esetben, ha elfogadja előadásra „A halál árnyékában”
               cimű drámámat, egészen rendkívüli reklámról is gondoskodom színháza részére, olyan
               reklámról, amilyent eddig még nem találtak ki színdarab részére. Ma még csak annyit
               közölhetek, hogy közvetlenül a darab bemutatója előtt olyan szenzációk fognak
               történni, amelyek a legszorosabb összefüggésben lesznek a drámával és amelyek az
               egész sajtót foglalkoztatják majd... Választ nem várok öntől, hogy darabomat
               előadják-e, azt meg fogom tudni a lapok színházi rovatában leadott kommünikéikből.
               Igazgató Úr, élvezze drámám olvasását úgy, ahogyan a megírását élvezte</p>
            <p>A névtelen szerző.”</p>
            <p>Spielmann úr meglepetése nőttön-nőtt a levél olvasása közben és most már egyáltalán
               nem tartotta unalmasnak az előtte fekvő vaskos kéziratcsomagot. Bizonyára nyomban
               hozzáfogott volna az olvasásához, ha ez a hatáskörébe tartozott volna. Igy azonban
               felkapta a levelet és a kéziratot és izgatottan átsietett a dramaturghoz.</p>
            <p>Gerhard Falkenheim dr. néhány perccel előbb érkezett a színházba. A magas, szikár
               dramaturg-főrendező ott ült íróasztalánál és a reggeli lapokat olvasta. Addig
               sohasem fogott munkájához, amíg tisztában nem volt a napi eseményekkel és át nem
               böngészte a lapok színházrovatát. Amíg ezen túl nem esett - szokta mondani -, úgy
               érezte, mintha analfabéta volna, akinek naponta előlről kell kezdenie a
               tanulást...</p>
            <p>Szórakozottan nézett fel ujságjai mögül és úgy kérdezte:</p>
            <p>- No, mi ujság, Spielmann?</p>
            <p>A titkár izgatottan referált:</p>
            <p>- Különös kézirat érkezett a mai postával, doktor úr, egy furcsa levél kíséretében,
               amelyet soronkívül hoztam be...</p>
            <p>Falkenheim dr. figyelemre sem méltatta a kéziratcsomagot, hanem csak a levelet vette
               át Spielmanntól. Átfutotta a sorokat, amelyeknek hangja és tartalma őt is meglepte.
               Csak most vette kezébe a kéziratköteget, amelynek mintha a súlyát mérte volna le...
               Lapozgatott a géppel írt ívek között, majd mosolyogva mondotta:</p>
            <p>- A levél bizonyára érdekesebb, mint a dráma... Valami ismeretlen író, úgy látszik,
               így akarja magára terelni a figyelmet... Ismerjük már az ilyen trükköket... Hát csak
               hagyja itt, Spielmann...</p>
            <p>A titkárt kissé megzavarta, hogy a dramaturg ilyen közömbösen fogadja a küldeményt,
               vállat vont és kiment. Nagy lett volna azonban a meglepetése, ha látja, hogy távozása
               után dr. Falkenheim azonnal abbahagyja az ujságolvasást és leplezetlen érdeklődéssel
               veszi kezébe az ismeretlen szerző drámáját...</p>
            <p>*</p>
            <p>Délután két óra volt, amikor a dramaturg a kézirat végére ért. Ilyen elmélyedve talán
               még sohasem olvasott kéziratot. Csak egyszer szakította meg néhány másodpercre az
               olvasást, az első felvonás után, amikor az ajtóhoz sietett és bezárkózott szobájába,
               nehogy valaki megzavarhassa... Aztán mohón olvasott tovább és közben izgatottan
               szívta egyik cigarettát a másik után. A cigarettavégek egész tömege hevert a
               hamutartóban, amikor dr. Falkenheim letette a kéziratköteget. Szinte kábult volt
               attól a szuggesztív hatástól, amit a névtelen szerző drámája tett rá. Önkéntelenül is
               nagyot nyújtózott, mintha ezzel a mozdulattal el akarná űzni az olvasottak lenyügöző
               hatását. Kissé bosszankodott is önmagára, hogy ő, a tapasztalt színházi róka így át
               tudja magát engedni egy ismeretlen író színművének...</p>
            <p>Felállt és most érezte csak, hogy tagjai kissé meggémberedtek az órákon át tartó ülés
               és olvasás alatt. Ujra nagyot nyújtózkodott és mintha most már visszatért volna a
               nyugalma is, ami az előbb már csaknem elhagyta. A házi telefonon felhívta az
               igazgatót.</p>
            <p>- Benn vagy még, kérlek? - kérdezte.</p>
            <p>- Éppen menni készülök - felelte Röhmer Róbert, a Neues Theater igazgatója. - Mi
               ujság, Gerhard? Mi az, hogy egész délelőtt nem láttalak?</p>
            <p>- Várj, kérlek, egy pillanatig. Azonnal átjövök, fontos közölni valóm van...</p>
            <p>A következő percben a dramaturg már bennült Röhmer igazgató szobájában.</p>
            <p>- Ez még nem fordult elő a prakszisomban - kezdte. - Egy ismeretlen szerző drámát
               küldött be, amelyet most együltömben végigolvastam. Tudod, Róbert, hogy nem vagyok
               egykönnyen elragadtatva valamitől, de most mégsem mondhatok egyebet: a legjobb dráma,
               amit évtizedek óta olvastam. Remekmű...</p>
            <p>A köpcös Röhmer igazgató joviális képén derűs mosoly jelent meg. A hangjában azonban
               kis gúnyos árnyalat is volt, amikor csodálkozva megszólalt:</p>
            <p>- Nem ismerek rád. Gerhard... Ennyire még nem láttalak lelkesedni. És ennyi jót tíz
               év óta nem mondtál valamennyi színrekerült darabról... Ember, mi történt veled? Beteg
               vagy?</p>
            <p>- Nem tréfálok - felelte a dramaturg -, valóban szenzációs drámát küldött nekünk a
               gondviselés egy ismeretlen szerző alakjában... A színház meg van mentve!</p>
            <p>A kövér Röhmer most már nagyobb érdeklődéssel hallgatta a dramaturgot, de még mindig
               nem akart hinni szavainak komolyságában. Csak amikor Falkenheim eléje tette a
               titokzatos névtelen levelet és az igazgató elolvasta az öntudatos sorokat, kezdett ő
               is izgalomba jönni.</p>
            <p>- De hát ember, beszélj világosabban! - mondotta izgatottan rágcsálva vastag
               szivarjának végét. - Mi ez tulajdonképpen? Társadalmi színmű? Iránydráma?
               Kordráma?...</p>
            <p>Falkenheim dr. egy pillanatig elgondolkozott.</p>
            <p>- Egyik sem és talán mégis mindegyikből van benne valami - felelte. - Nem lehet
               beskatulyázni, de hiszen ez nem is fontos. Lebilincselőbb a legizgalmasabb bűnügyi
               drámánál és részben az is, emellett azonban a legtökéletesebb lélekfestés, amit
               hosszú idő óta olvastam. Azt hiszem, nem túlzok, ha azt mondom, hogy Dosztojevszki
               óta nem írta még meg senki megdöbbentőbb művészettel egy gyilkos
               lelkiállapotát...</p>
            <p>- A tartalma?</p>
            <p>- El kell olvasnod! Még ma.</p>
            <p>- Az természetes, hogy elolvasom, - felelte türelmetlenül az igazgató - de addig is
               néhány szóval elmondhatod a lényegét...</p>
            <p>- Ha kívánod, nem bánom, bár ebből úgysem látsz sokat... Egy író a dráma hőse, aki
               mindenről a saját tapasztalatai alapján ír. Évekig csavarog az országutakon, amikor
               egy nagy regényt akar írni a csavargók életéről... Hetekig jár be az elmeklinikára,
               amikor egyik regényalakjának lelki elborulását akarja megírni... Távoli egzótikus
               vidékekre utazik, amikor regényében ilyen miliőre van szüksége... Autón száguld a
               legnagyobb tűzvészekhez, hogy személyes tapasztalása alapján írhasson a lángok
               pusztításáról... Ott van a halálraítéltek kivégzésénél, hogy szemtől-szembe lássa a
               halált... És amikor egyik regényében egy gyilkosról kell írnia, öl, hideg
               megfontoltsággal gyilkol, hogy tapasztalásból tudja meg, mit érez egy gyilkos véres
               tette után...</p>
            <p>Röhmer igazgató még izgatottabban rágta szivarját és rekedten szólt közbe:</p>
            <p>- Az ötlet nem rossz... Sőt határozottan érdekes. De a cselekmény? A drámai
               összeütközés?</p>
            <p>- Szerelmesének az anyját öli meg az író - folytatta a dramaturg - és a gyilkosság
               rejtélyét nem tudják megoldani. Több embert gyanusitanak, ezek azonban sorra alibit
               bizonyítanak. A híres íróra természetesen nem hárul a legcsekélyebb gyanú sem... A
               regénynek óriási sikere van, minden kultúrnyelvre lefordítják. Az író ezután még
               jobban ragaszkodik szerelmeséhez, sőt később feleségül is veszi. A gyilkosságról már
               kezdenek teljesen megfeledkezni. Az íróban azonban örökké benne él a borzalmas tett
               sötét emléke... Minden évben felkeresi a gyilkosság évfordulóján aljas merényletének
               színhelyét és éppen ezáltal válik gyanussá... Azt hazudja ugyan, hogy a kegyelet
               viszi a helyszínre, de fivérét, aki államügyész, nem tudja megtéveszteni. Az
               ügyészben, aki mindenkinél jobban ismeri a gyilkosok természetrajzát, felébred a
               szörnyű gyanú... Tudja, hogy így csak a gyilkost vonzza valami tettének
               színhelyére... És az ügyész, nem mint hivatalos funkcionárius, hanem mint testvér,
               egy drámai beszélgetés során kiveszi az íróból a töredelmes vallomást, amely már
               úgyis égeti: ő ölte meg feleségének anyját... Felszabadul, amikor megosztotta titkát
               valakivel... Csakhogy a fivér egyúttal államügyész is, akiben most viaskodni kezd a
               testvéri szeretet a kötelességtudással. A viaskodás csak rövid ideig tart,
               felülkerekedik az ügyész, akinek le kell tartóztatni a gyilkost... És a híres író,
               aki fölött összeomlik minden, akitől most már iszonyodva fordul el fivére és
               felesége, akit mindenkinél jobban szeret, végleg meghasonlik önmagával és a
               világgal... Úgy érzi, hogy hivatásának a mártirja, hogy valami nagyot, bátrat
               cselekedett az emberiség megjavításáért ezzel a gyilkossággal, amely csak arra volt
               jó, hogy olyan regényt írjon, amely elrettentsen mindenkit az ölés ösztönétől... Már
               csak lelki roncs az, aki a földi ítélőbirák elé kerül...</p>
            <p>A Neues Theater igazgatója kidülledt szemekkel hallgatta dramaturgját, olyan feszült
               figyelemmel, hogy még közbeszólni is elfelejtett. Pedig általában nem szívesen
               hagyta szóhoz jutni az embereket... Csak most, hogy Falkenheim befejezte, ugrott fel
               Röhmer és nagy léptekkel kezdett fel-alá járni a szobában.</p>
            <p>- Elő kell keríteni a szerzőt, ha törik, ha szakad! - mondotta ellentmondást nem tűrő
               hangon. - Délután elolvasom a darabot és legközelebbi újdonságunk ez lesz, nem pedig
               az a hülyeség, aminek a próbáit már megkezdtük. Nincs sok vesztegetni való időnk. A
               szerzőt meg kell találnunk a premierig...</p>
            <p>Falkenheim dr. lemondó gesztussal felelte:</p>
            <p>- Ebből a levélből következtetve, nem hinném, hogy ez olyan könnyen sikerülni fog...
               De mindenesetre megpróbálhatjuk... Egyelőre csak arra vagyok még kíváncsi, hogy
               ismeretlen szerzőnk milyen szenzációt készít elő számunkra? Mi lehet az a sohasem
               látott reklám, amit igér és amiről írni fog az egész világsajtó?</p>
            <p>- Reklám?! - nevetett az igazgató. - Az mindig jó! No, de arról majd gondoskodunk
               magunk is... Hiszen egyelőre az a legjobb reklám, hogy a szerző ismeretlen... Már
               holnap tele kell kürtölni a lapokat... Hadd lássa a titokzatos szerző, hogy milyen
               gyors tempóban dolgozunk!</p>
            <p>Röhmer a hóna alá vette a kéziratcsomagot és a dramaturggal együtt hagyta el a
               színházat. Az öreg portás már rég nem látta a direktort és dr. Falkenheimet ilyen
               jókedvűnek...</p>
            
         </div>
         <div type="chapter">
            <head>
              Hajsza a titokzatos szerző után.
            </head>
            <p>A Neues Theater kommünikéi megtették a maguk hatását. A berlini lapok
               szerkesztőségeiben megindult a találgatás, hogy ki lehet az ismeretlen szerző, bár a
               színházi rovatvezetők eleinte kissé hitetlenül fogadták a színház hangzatos
               bejelentését.</p>
            <p>- Ismerjük már ezeket a trükköket, - mondotta Lenz, a legfélelmetesebb berlini
               kritikusok egyike - mindig olyankor jelentkezik egy titokzatos, ismeretlen szerző,
               amikor valamelyik színház bajban van... Csodálatos, hogy nem tudnak már valami
               ujabbat kitalálni... Ez is csak azt bizonyítja, hogy milyen ötletszegények az
               igazgatók...</p>
            <p>A lesujtó véleményt sokan osztották, de mégis akadtak színházi ujságírók és
               riporterek, akik ambicionálták az ismeretlen szerző leleplezését.</p>
            <p>- Lehetséges, hogy közönséges reklámtrükk az egész - mondották ezek -, de akkor is
               érdekes elsőnek kihozni, hogy ki bujik meg a névtelen szerző inkognitója
               mögött...</p>
            <p>És megindult a hajsza a titokzatos szerző után. Különösen a Berliner Tageszeitung
               egyik munkatársa buzgólkodott. A fiatal Erich Hain már több nagy ujságírói
               teljesítménnyel hívta fel magára a figyelmet. Lázasan nyomozott minden rejtélyes
               ügyben, fáradhatatlanul vetette magát minden legcsekélyebb nyom után, akár bűnügyről,
               panamáról, akár társadalmi botrányról volt szó. Örökké agilis volt, nem ismert
               eseménytelen napot. Egyetértett az öreg szerkesztőknek azzal az elvével, hogy „ha
               nincs esemény, csinálni kell”... Most is érdekességet látott a titokzatos névtelen
               drámaíró esetében és ambicionálta, hogy ő legyen az, aki fényt derít a rejtélyes
               ügyre. Akkor is, ha valóban valami ismeretlen író van a háttérben, akkor is, ha csak
               reklámtrükk az egész.</p>
            <p>Először a szerzők egyesületének főtitkárát kereste fel, aki jóbarátja volt. Sorra
               vették az összes szerzőket, különösen azokat, akiknek az utolsó időben nem voltak
               nagy sikereik darabjaikkal és kombinálni kezdtek, hogy melyikük lehet, aki most
               ilyen úton próbál ismét beférkőzni a közönség kegyeibe. Ilyen meglehetősen sok volt,
               úgy, hogy hamarosan zavarba jöttek a lehetőségek latolgatása közben.</p>
            <p>- Mindenki gyanus, aki él... - mondotta nevetve a színpadi szerzők egyesületének
               főtitkára. - Alig van olyan szerző, aki ne szorulna egy kis reklámra, vagy a
               népszerűsítésnek hasonló módjára.</p>
            <p>- Az, hogy mindenki - felelte Erich Hain - sajnos, nem elég nyom arra, hogy
               leleplezhessem a titokzatos szerzőt. Kezemben volt már a színházhoz intézett levele
               is, de azon sincs semmi áruló jel, amiből ki lehetne indulni. Közönséges
               kézíratpapírra írta rejtélyes sorait, olyan írógéppel, amilyen ezerszámra akad
               Berlinben. No, de nem baj, azért mégis ki fogom deríteni még a premier előtt, hogy ki
               „A halál árnyékában” szerzője...</p>
            <p>Minél nehezebb volt a feladat megoldása, annál inkább izgatta a fiatal ujságírót.
               Minél rejtélyesebbnek látszott az ügy, annál több kedvvel fogott hozzá
               felderítéséhez. A lapnál tudták ezt róla és szerkesztője szerette. Ha más nem
               birkózott meg egy feladattal, bizonyos, hogy az ügy végül is Erich Hain kezébe
               került.</p>
            <p>- Detektívnek kellett volna menned - szokta mondani neki a rendőri rovatvezető, aki
               különösen féltékeny volt sikereire -, azon a pályán jobban érvényesültél volna, mint
               az ujságírás terén. Ha kívánod, szólok az érdekedben néhány jó szót a
               detektívtestület főnökének. Most még nem késő, még változtathatsz pályát...</p>
            <p>A többiek is gyakran ugratták Haint szenvedélyes „nyomozásai” miatt. Most is erről
               beszéltek a szerkesztőségben. A lapok élénken foglalkoztak a titokzatos szerzővel, a
               Neues Theater gondoskodott róla, hogy naponta ujabb kombinációk lássanak napvilágot
               az ujságok színház rovatában. A közönség fantáziáját mindig izgatják az ilyen
               rejtélyek és így a lapok bőven írtak az ügyről. Egyik-másik „jól értesült” színházi
               rovatvezető már le is leplezte a titokzatos szerző személyét, a baj csak az volt,
               hogy naponta más név szerepelt a lapokban, mint az új dráma szerzője és másnap mindig
               ujabb cáfolat követte ezeket a „leleplezéseket”.</p>
            <p>- Még leleplezik előtted a titokzatos szerzőt! - ugratta Haint egyik kollégája, az
               öreg Weinberg. - Sietned kell fiacskám, mert különben lemaradsz.</p>
            <p>Érdekes ember volt ez az „öreg Weinberg”. Mindenki így nevezte, holott valójában nem
               is volt még olyan öreg. Josef Weinberget általában félbenmaradt tehetségnek
               tartották, akitől annak idején sokat vártak, de aki nem váltotta be a hozzáfűzött
               reményeket. Fiatal korában feltünt néhány szép verssel és érdekes novellával, később
               azonban elfordult az irodalomtól és legfeljebb, ha színes riportokat írt. Túl volt
               már a negyvenen, megcsontosodott agglegény lett belőle és egyetlen szenvedélye az
               ital volt. A kocsisbortól a legerősebb pálinkáig minden italt meglehetős jól bírt és
               a szerkesztőségben tudták, hogy akkor írja a legszebb, legokosabb cikkeket, ha
               mámoros az alkoholtól. Az öreg Weinberget mindenki, mint megrögzött alkoholistát
               kezelte, akin már úgysem lehet segíteni, de azért szerették. Jó kolléga volt, aki
               sohasem bántott senkit. Az ugratásokban azonban mindig az első volt. Most is ő
               évődött legjobban Erich Hainnal.</p>
            <p>- Ne félts, apuskám - felelte az ujságíró -, most sem fogom a te segítségedet
               kérni.</p>
            <p>- Hiába is kérnéd - nevetett az öreg Weinberg -, én úgysem foglalkozom ilyen
               csacsiságokkal. Hogyne, kikaparni a gesztenyét a színháznak, meg valami elkeseredett
               titkos drámaírónak! A végén mi a köszönet benne? Még ők lesznek megsértve, hogy nem
               írtál róluk elég hosszan. Csak csináld, fiacskám, de nélkülem! Én kiöregedtem már az
               ilyen mókákból. Örülök, ha megírom a napi penzumomat, amire köteles vagyok, aztán
               slussz. Rájössz majd még te is, hogy nekem van igazam...</p>
            <p>- Nekem gyanus ez az Erich - szólt közbe a vitába Roheim doktor, a segédszerkesztő. -
               Néha már arra kell gondolnom, hogy ő a titkos drámaíró és így akarja elterelni
               magáról a gyanut, hogy ő hajszolja a rejtélyes szerzőt...</p>
            <p>- Lehetséges... - ment bele a tréfába Erich Hain, aki már megszokta, hogy ilyenkor
               mindenki ugratja mindaddig, amíg be nem hozza a pontosan felderített adatokat.
               Olyankor aztán elhallgatnak és ha nem is hangzik el egyetlen dicsérő szó sem, mégis a
               hallgatásukban, a cikk iránti érdeklődésükben van valami feltétlen elismerés.</p>
            <p>Erich Hain tudta, hogy most is így lesz és minden ugratás után fokozott kedvvel
               folytatta magánnyomozását. A színpadi szerzők már féltek tőle, mert valósággal
               kikémlelte minden lépésüket, a művészklubokban szinte elbújtak előle az írók. Senki
               sem érezte magát a színházi emberek közül biztonságban, amióta Erich Hain
               megindította a hajszát a titokzatos szerző után.</p>
            <p>*</p>
            <p>A Neues Theaterben közben már megkezdődtek a próbák a névtelen szerző drámájából.
               Röhmer Róbert igazgató ugyan nem osztotta mindenben kitünő dramaturgjának a
               véleményét és nem volt annyira elragadtatva a darabtól, mint Falkenheim doktor, azért
               mégis sürgősen műsorra tűzte a drámát. Röhmer igazgató jobban szerette ugyan a könnyű
               fajsúlyú vígjátékokat a súlyos drámáknál, de volt annyi gyakorlati érzéke, hogy
               belássa, mit jelent a titokzatos szerző személye és darabja iránt máris mutatkozó
               izgalmas érdeklődés. Ezt az alkalmat vétek volna elszalasztani, tekintet nélkül a
               darab értékeire: ezzel tisztában volt Röhmer már az első pillanatban. A mindjobban
               kavargó hullámok azután még csak megerősítették abban az elhatározásában, hogy a
               darabot minél előbb színre kell hozni. Alig telt el néhány nap, már kiosztották a
               szerepeket és megkezdték a próbákat.</p>
            <p>Néhány nap óta folytak már a próbák a Neues Theaterben, de a titokzatos szerző nem
               adott magáról életjelt. Falkenheim doktor maga rendezte a darabot és egész délelőtt a
               színpadon volt. A kövér Röhmer pedig ezalatt izgatottan leste naponta, mikor jön
               ujabb levél, vagy egyéb hír a névtelen szerzőtől. Reggelenkint korábban jött a
               színházba, mint máskor és első útja a titkári irodába vezetett.</p>
            <p>- Semmi? - kérdezte alig palástolt izgalommal a titkártól és Spielmann úr naponta
               kedvetlenebbül adta meg a már refrainszerű választ:</p>
            <p>- Sajnos, semmi, igazgató úr...</p>
            <p>A színház már kilövöldözte a reklám valamennyi nyilát, mind nehezebb volt már
               ébrentartani az érdeklődést a titokzatos szerző darabja iránt. Elvégre nem lehetett
               naponta más-más írót meggyanusítani a dráma szerzőségével, most már valami új
               izgalomra, újabb rejtélyre lett volna szükség, hogy a sajtót a sablónos kommünikéknél
               érdekesebb közleményekkel láthassák el. Hol maradnak az első levélben igért
               szenzációk, amelyekről országszerte beszélni fognak? - kérdezte türelmét vesztve
               Röhmer igazgató, amikor egymásután multak eseménytelenül a napok. - Úgylátszik,
               csak trükk volt ez az igéret és most, hogy már műsorra tűztük a darabot, a szerző,
               célját elérve, mélységesen hallgat. Előbb-utóbb azonban mégis kell jelentkeznie...
               Vagy sohasem hallat többé magáról?</p>
            <p>A titokzatos szerző pedig sokkal hamarabb és sokkal megdöbbentőbb módon adott hírt
               magáról, semmint hitték volna.</p>
            
         </div>
         <div type="chapter">
            <head>
               Rejtélyes gyilkosság a Spaeth-villában.
            </head>
            <p>A berlini Tiergarten előkelő villái között hatalmas angol kert közepén büszkélkedett
               Ralf Spaeth rezidenciája. A híres berlini bankár, a Disconto-Kreditanstalt dúsgazdag
               elnökigazgatója fejedelmekhez méltó villát rendezett be magának itt a
               Lichtenstein-Allee közelében, a Tiergarten egyik legszebb helyén. Köröskörül fák és
               hatalmas allék, néhány lépésnyire a Neuer See síma víztükre; mintha nem is egy
               világváros kellős közepén lett volna ez a pompás villa, hanem valahol kinn, a szabad
               természet ölén tervezte volna gazdag fantáziájú építész ezt a nyaralót.</p>
            <p>Ralf Spaeth leányával, Erikával élt ebben a villában. A földszinten az öreg bankár
               lakott, az emelet leánya részére volt berendezve. A hátsó szárnyépületben voltak a
               cselédlakások és itt volt a garázs is. A Spaeth-villában Berlin szellemi- és
               pénzarisztokráciája egyformán bejáratos volt. Úgy a bankár, mint leánya szerették a
               művésztársaságot és szívesen gyüjtötték össze maguk körül Berlin bohémjeit egy-egy
               estélyen. Egészen közel mégsem kerültek soha ezek a bohémek az elnökigazgatóhoz és
               Erikához. Volt valami tartózkodás mindkettőjükben, valami alig észrevehető kis
               fölény, amellyel mint valami páncéllal vették körül magukat akkor is, ha látszólag a
               legközvetlenebbül, a legfesztelenebb módon szórakoztak vendégeikkel. A pénz fölénye
               volt-e ez, vagy valami velük született zárkózottság, senki sem tudta és nem is
               kutatta. Az írók, színészek, ujságírók jól érezték magukat a Spaeth-villában, talán
               jobban, mint a pénzemberek, akik sohasem tudták megbocsátani Ralf Spaethnek a
               sikereit és főképpen azt, hogy sohasem téved.</p>
            <p>Az októbervégi reggelen még őszi napsütésben fürdött a Tiergarten. A november hideg
               lehelete bujkált már a fák között, de a csalóka napsugarak még az elmult nyarat
               idézték. A Spaeth-villában pontosan megállapított napirend szerint éltek. A bankár
               sokkal elfoglaltabb ember volt, semhogy megengedhette volna magának a
               rendszertelenségeket. Keveset aludt és akármilyen későn feküdt le, reggel
               félkilenckor talpon volt, tíz órakor pedig elindult autóján a bankba. Egy-két órája
               volt csak a Disconto-Kreditanstalt számára, mert a déli órákban majdnem naponta
               sietnie kellett a pénzügyminisztériumba vagy máshova, fontos konferenciákra.</p>
            <p>A fürdő már félórája várta a bankárt, de Ralf Spaeth ezen a reggelen nem volt olyan
               pontos, mint máskor. Kurt, az inas már idegesen nézte ötpercenkint karkötőóráját.
               Kilenc óra mult. Helén, a szobalány már másodszor érdeklődött, hogy készíthetik-e a
               reggelit. Ez még nem fordult elő, amióta Kurt a vezérigazgató szolgálatában állt.
               Szigorú utasítása volt ugyan arra, hogy ha a bankár egyszer véletlenül mégis
               elaludna, keltse fel kilenc előtt, de erre még sohasem volt szükség.</p>
            <p>- Fel kellene ébreszteni a vezérigazgató urat - vélekedett Helén maga is
               bizonytalanul, de az inas húzódozott.</p>
            <p>- Hátha mélyen alszik - mondotta idegesen - és a végén még kihuzom a lutrit, mert
               megzavartam az álmát...</p>
            <p>Amikor azonban már féltíz is elmult és a szobalány negyedszer érdeklődött, Kurt
               rászánta magát, hogy bekopog gazdájának hálószobájába. A szobalány a hallban
               hallgatódzott. Előbb gyengébb kopogást, majd mind erősebb dörömbölést hallott, de az
               ajtót nem nyitotta ki senki. Az inas most már ököllel verte az ajtót. Semmi válasz.
               Kurt sápadtan jött vissza.</p>
            <p>- Nem merek egyedül benyitni - mondotta remegő hangon -, rossz érzésem van. Szólni
               kellene a kisasszonynak.</p>
            <p>Helén már szaladt az emeletre és egy perccel később Erikával tért vissza. A lány
               hálóköntösben volt, a haja még borzas volt és szemeit még az álom fátyolosította el.
               Igy az álomból felverve is határozottan ment apja hálószobája felé és rántott egyet a
               kilincsen. Az ajtó meglepetésükre kinyilt. A megvetett ágy ott állt érintetlenül.
               Egyetlen gyürődés sem volt a párnákon. Kétségtelen, hogy a bankár nem feküdt le az
               éjszaka.</p>
            <p>- De hiszen apának itthon kell lennie! - hagyta el először a nyugalma Erikát.</p>
            <p>A következő pillanatban már a dolgozószoba előtt állt. Itt szokott Ralf Spaeth
               olvasni, vagy dolgozni este lefekvés előtt. Itt tartotta az íróasztalon iratait és
               aktatáskáját, amit másnapra elkészített és ezért ebbe a szobába nem volt szabad
               belépni a személyzetnek reggel, mielőtt a bankár el nem hagyta a villát. Erika
               belépett a dolgozószobába, de már a küszöbön visszarettent az eléjetáruló
               látványtól. A hatalmas íróasztal fölé hajolva feküdt apja, előredülve, mozdulatlanul.
               Egy másodpercig tartott csak a lány tanácstalansága.</p>
            <p>- Orvost - kiáltotta és Kurt már rohant a telefonhoz.</p>
            <p>Erika apja fölé hajolt. Az ősz hajfürtök csapzottan hullottak a bankár homlokába, az
               arca halálsápadt volt. A lány megrázta a merev testet, amely azonban élettelenül
               hanyatlott vissza. Most apja szívéhez hajolt. Kétségeire egyetlen biztató dobbanást
               sem kapott válaszul.</p>
            <p>Az orvos másodpercek alatt ott volt. Egy közeli villában lakott, régi barátja és
               háziorvosa volt Ralf Spaethnek. Megrendülve rázta a fejét:</p>
            <p>- Erika, legyen erős. Az édesapja meghalt.</p>
            <p>Erika Spaeth most elvesztette erejét. Apja kihült testére vetette magát és görcsös
               zokogás tört ki belőle. Az orvos szánakozva nézte. Egyetlen szóval sem akarta
               megzavarni fájdalmát. Néhány percig tartott ez a kétségbeesett, tehetetlen, csukló
               sírás, azután Erika felemelkedett.</p>
            <p>- De hát mi történt? Hiszen este szegény apa még jókedvű volt... Szívszélhűdés? -
               kérdezte.</p>
            <p>- Minden bizonnyal az - felelte az orvos. - Azonnal meg fogom állapítani.</p>
            <p>Utasítást adott az inasnak, hogy fektessék a halottat a széles bőrdiványra, amely a
               dolgozószoba másik oldalán állt. Abban a pillanatban azonban, amikor óvatosan
               felemelte Spaeth fejét az íróasztal üveglapjáról, hangos csörgéssel feldőlt az
               asztalon egy pohár. Az orvos önkéntelenül is utánanyult. A kis borospohár fenekén
               valami fehér por maradványa ülepedett meg.</p>
            <p>- Mindent érintetlenül kell hagynunk - jelentette ki az orvos - és azonnal értesíteni
               kell a rendőrséget.</p>
            <p>Azután Erikához fordult és magyarázólag csak ennyit mondott:</p>
            <p>- A csapás, Erika, annál súlyosabb, mert a jelek szerint apja nem természetes
               halállal halt meg...</p>
            <p>A rendőri bizottság percek alatt megérkezett. A vizsgálat azonban megállapította,
               hogy Ralf Spaeth ismeretlen méregtől halt meg. Az első feltevés az volt, hogy
               öngyilkosságot követett el. A dúsgazdag bankárnak nem lehetett ugyan semmi oka az
               öngyilkosságra, de bűntényre mégsem lehetett következtetni, hiszen a szobában a
               legnagyobb rend volt, dulakodásnak nem volt nyoma és nem is hiányzott semmi a nagy
               műértékek közül, amelyek megtöltötték a bankigazgató dolgozószobáját. Sőt Spaeth
               zsebében is érintetlenül megtalálták tárcáját, amelyben többszáz márka volt és
               értékes aranyórája is a mellényzsebében volt. Az óra még járt.</p>
            <p>Mi oka lehetett Ralf Spaethnek az öngyilkosságra? - kérdezte értetlenül a rendőri
               bizottság vezetője és erre a kérdésre senki sem tudott választ adni. El sem
               képzelhető azonban, hogyha valóban önmaga kereste a halált, ne hagyott volna
               búcsúsorokat leányának, akit mindenkinél jobban szeretett. Megindult a kutatás a
               búcsúlevél után. Az íróasztalon két estilap, néhány könyv és irat hevert és az
               íróasztal fiókjában sem találtak búcsúlevelet. Sehol egy magyarázó szó, ami némi
               fényt derítene a rejtélyre...</p>
            <p>A rendőri bizottság egyik tagja felkiáltott:</p>
            <p>- Mégis! Itt valami cédula van!</p>
            <p>Az íróasztal üveglapja alá szorítva kis papírlap fehérlett. A búcsúlevél keresése
               közben néhány könyv került az asztal lapjának erre a helyére és ezért nem vették
               eddig észre a papírszeletet. A rendőri bizottság vezetője mohón nyult a papírdarab
               után. Azon néhány gépírásos sor:</p>
            <p>„Igy ad életjelet magúról „A halál árnyékában” titokzatos szerzője.”</p>
            <p>*</p>
            <p>A gyilkosság Berlinben a legnagyobb megdöbbenést keltette. A déli lapok már részletes
               tudósításokat közöltek az első oldalon a főváros ismert és híres bankárjának
               rejtélyes és tragikus haláláról. A fotóriporterek lefényképezték a villát, a
               dolgozószobát és a tett színhelyén maradt titokzatos üzenetet. A rendőri riporterek
               fantáziája erősen dolgozott, de minden kombináció ellenére, már ezekből az első
               tudósításokból is látható volt, hogy a rendőrség rejtély előtt áll, amelyet nem lehet
               egykönnyen felderíteni.</p>
            <p>Az esti lapok már valamivel többet tudtak a rendőrség eddigi nyomozásának
               eredményéről. Inkább még csak gyanuról lehetett szó, de ez a gyanú figyelemreméltó
               volt. Elsősorban azt kellett megállapítani, hogy kivel töltötte utolsó estéjét az
               öreg Spaeth. Leányának vallomásából teljes határozottsággal kiderült, hogy este
               tízig együtt volt Erikával, akivel jókedvűen elbeszélgetett és terveket szőtt egy
               januári riviérai utazásról. Este tízkor jelentkezett a vezérigazgató magántitkára:
               Hans Dührer, akinek utasításokat és iratokat kellett átvenni másnapi fontos pénzügyi
               tárgyalásokkal kapcsolatban. Erika ekkor visszavonult emeleti szobáiba és a bankár
               titkárával a dolgozószobába ment. Kurt, az inas az előszobában várakozott gazdája
               utasításaira. A rendőrség nyomban kihallgatta Hans Dührert, aki elmondotta, hogy
               körülbelül féltizenkettőig volt Ralf Spaethnél. Ekkor elköszönt, a bankár azonban
               váratlanul kijelentette, hogy elkiséri egy darabon.</p>
            <p>- Enyhe, szép este van, - mondotta a titkár vallomása szerint - kedvem van egy kicsit
               sétálni. Legalább kiszellőztetem a sok számot a fejemből, mert így úgysem tudok
               elaludni...</p>
            <p>Egy darabig együttmentek a Lichtenstein Alleen, a Zoologischer Garten közelében
               azonban elváltak és a titkár a Budapester Strassen keresztül a földalatti villamos
               állomása felé sietett. Úgy látta, hogy a vezérigazgató visszafordult a villa
               irányába, lehetséges azonban, hogy továbbsétált. Kurt Wespermannak, az inasnak a
               vallomása megegyezett a titkáréval abban, hogy féltizenkettő tájban távozott hazulról
               gazdája Dührerrel együtt. Az ajtóból visszaszólt még neki, hogy mára nincs többé
               szüksége rá, lefekhet. Nem is tud róla, hogy gazdája mikor tért vissza, mert ő
               nyomban a hátsó épületszárnyba ment és nyugovóra tért.</p>
            <p>A rendőrség mind a két embert gyanuba vette. Hiszen csak ők jöhettek számításba, mint
               akik utoljára érintkeztek a bankárral. Ha Hans Dührer éjfél előtt el is hagyta a
               villát Ralf Spaethtel együtt, nem látszott kizártnak, hogy később visszatért a
               bankigazgatóval, akinek talán útközben eszébejutott, hogy valami iratot vagy
               utasítást elfelejtett átadni a titkárnak. A bankár hazaérkezésének az inas vallomása
               szerint nem volt tanuja és így nem kellett feltétlenül hitelt adni a titkár
               vallomásának, hogy az állatkert közelében elvált gazdájától, hanem ugyanilyen joggal
               fel lehetett tételezni azt is, hogy visszatért a bankárral a villába.</p>
            <p>Viszont Kurt Wespermann vallomásának sem adtak teljesen hitelt. Ha igaz volt a titkár
               vallomása, hogy Ralf Spaeth néhány perc mulva visszafordult a villába,
               valószínütlennek látszott, hogy az inas már nem hallotta volna meg gazdájának
               hazaérkezését, hiszen nem volt feltételezhető, hogy percek alatt sietett lefeküdni és
               azonnal el is aludt volna. Különben is feltételezhető volt, hogy az inas megvárta a
               bankár hazaérkezését és az éjszaka folyamán mindenesetre könnyen bejuthatott a
               dolgozószobába.</p>
            <p>Mindez azonban csak feltevés volt és annál nehezebbnek látszott a rendőrség helyzete,
               mert egyik alkalmazottnak sem lehetett semmi oka arra, hogy megölje a bankárt, hiszen
               értékeit érintetlenül találták és így rablógyilkosságnak még a feltevése sem
               merülhetett fel. Az egész rejtélyt azonban még bonyolultabbá tette a gyilkosság
               helyszinén talált papírlap a titokzatos drámaíró üzenetével. Első percben a
               rendőrségen nem is tudták, hogy komolyan vegyék-e ezt a meglepő üzenetet. Nem
               látszott lehetetlennek az sem, hogy a gyilkos kihasználva az utolsó napok
               tömegpszichózisát, szándékosan élt ezzel a csellel, hogy félrevezesse a nyomozást és
               azt a látszatot keltse, mintha a gyilkosságot a szenzációs eseményeket ígérő
               titokzatos szerző követte volna el. A nyomozásnak azonban mindenesetre ki kellett
               terjednie ennek a titokzatos szerzőnek a felderítésére is, hiszen most már egy
               gyilkossági ügy középpontjába került. Feltételezték a rendőrségen azt is, ha valóban
               visszaélt valaki az ismeretlen szerző személyével, akkor a titokzatos szerző
               feltétlenül jelentkezni fog a rendőrségen, mert bármennyire fontos is számára a
               szigorú inkognitó, semmiesetre sem fog egy közönséges gyilkosság gyanujába
               keveredni.</p>
            <p>Ha azonban mégis ez a rejtélyes drámaíró követte volna el a gyilkosságot, felmerült
               az a kérdés, hogy a két gyanusított közül melyik lehet a titokzatos szerző. Kurt
               Wespermann ebben az esetben számításba sem jöhetett, hiszen sokkal alacsonyabb
               műveltsége volt, semhogy akármilyen ponyvadrámát is irhatott volna. Viszont ez volt
               talán a legsúlyosabb gyanuok Ralf Spaeth magántitkára ellen. A detektívek egy órán
               belül megállapították, hogy Hans Dührer szabad óráiban szenvedélyesen foglalkozott az
               irodalommal és néhány novellája meg is jelent már a lapokban. Általában nem tartották
               tehetségesnek, csak ügyes dilettánsnak, akinek annál nagyobbak voltak az ambíciói.
               Így tehát egész valószínűnek látszott az a feltevés, hogy Dührer a titkos drámaíró,
               aki az érvényesülés érdekében választotta ezt a furcsa módját az irodalom kapuján
               való kopogtatásnak. Ha viszont valóban ő volt a titokzatos szerző, el lehetett vajjon
               képzelni róla azt az esztelenséget, hogy azonnal így ki is szolgáltatja magát a
               nyomozó hatóságnak? Hiszen a drámáját már elfogadták előadásra, mi szüksége volt még
               arra, hogy gazdáját megölje?</p>
            <p>Csupa megoldatlan kérdés, amely feleletre várt. Az esti órákban a rendőrség őrizetbe
               vette ugyan úgy Hans Dührert, mint Kurt Wespermannt, de mindketten megmaradtak
               eredeti vallomásuk mellett és így a rendőrség ugyanott volt, ahol a nyomozás első
               órájában.</p>
            
         </div>
         <div type="chapter">
            <head>
              Az ujságíró megindítja a hajszát a gyilkos után.
            </head>
            <p>Erich Hain, a Berliner Tageszeitung munkatársa a gyilkosság felfedezésének napján
               délután öt óra tájban csengetett be a Spaeth-villába. Ijedt arcok fogadták. Az inas
               és a magántitkár őrizetbevétele óta a személyzet már páni félelemmel fogadott minden
               új látogatót, senki sem volt biztos benne, nem érte jönnek-e. Az ujságírók egymás
               kezébe adták a kilincset a villában, egész nap kérdezgették a sofőrt, a szobalányt, a
               szakácsnőt, a kertészt és a villa minden lakóját, kivéve Erika Spaethet, aki
               összetörve zárkózott be szobájába. Nagynénje, egy nagyothalló idős hölgy volt
               mellette, a lánynak azonban terhes volt ez a társaság is, jobban szeretett volna
               egészen egyedül maradni.</p>
            <p>Az ujságírót a bankár sofőrje vezette a dolgozószobába. Erich Hain csak néhány
               sablónos kérdést intézett kísérőjéhez, aki közömbösen elismételte azt a keveset, amit
               a tragédiáról tudott és amit ma már annyiszor mondott el. Az ujságíró nem is nagyon
               figyelt a sofőr szavaira, hanem annál nagyobb figyelemmel nézett körül a
               dolgozószobában. Ralf Spaeth holttestét már elszállították, egyébként még minden
               érintetlenül úgy volt a szobában, mint reggel a gyilkosság felfedezésekor. A
               dolgozószoba ablakai a nagy angol kertre nyiltak. Nem voltak magasak ezek az ablakok,
               úgy hogy könnyen leugorhatott a tettes a kertbe. Az asztalon még ott állt a likőrös
               készlet és egy használt boros pohár, a másikat, amelyben a méreg maradványát
               találták, elvitték már vegyvizsgálat céljából. A hamutartóban néhány cigarettavég és
               egy félig elszívott szivar. Kétségtelen, hogy a végzetes éjszakán látogatója volt a
               bankárnak.</p>
            <p>Erich Hain a legnagyobb gondossággal kutatta át tekintetével a szobát. Szokása volt
               ilyen esetekben, hogy a rendőri bizottságtól függetlenül tartott helyszíni szemlét,
               amit azzal indokolt, hogy nem szereti befolyásoltatni magát a rendőrség véleményétől.
               Most is önállóan akarta megindítani a nyomozást, tisztán a saját ösztönében,
               éleslátásában és szerencséjében bízva. Míg a sofőr beszélt, alaposan körülnézett a
               szobában, azután így szólt:</p>
            <p>- Köszönöm a felvilágosításokat és most kérem, jelentsen be Spaeth kisasszonynak.
               Okvetlenül beszélnem kell vele.</p>
            <p>A sofőr tagadóan rázta fejét:</p>
            <p>- Lehetetlen kérem. A kisasszony nem fogad senkit. Nincs olyan állapotban...</p>
            <p>- Jelentse neki, hogy a nyomozás sikere érdekében haladéktalanul beszélnem kell vele,
               minden áron! - mondotta határozottan az ujságíró. - Mondja meg azt is, ha nem
               beszélhetek vele, annak súlyos következményei lehetnek.</p>
            <p>A sofőr vállat vont:</p>
            <p>- Megpróbálhatom... - mondotta és kiment.</p>
            <p>Erich Hain abban a pillanatban, hogy egyedül maradt a szobában, gyors mozdulattal az
               íróasztalnál termett. Átkutatott mindent az asztal üveglapján és ki akarta nyitni a
               fiókot is, de az zárva volt. A könyvek és ujságok között nem talált semmit, amit
               nyomot jelentett volna. Nevetséges, amit csinálok - gondolta elmosolyodva - hiszen,
               ha volt valami áruló nyom, azt már megtalálta a rendőri bizottság. Mit keresek
               tulajdonképen? Maga sem tudta, hogy mi után kutat, de az ösztöne azt súgta, hogy
               keresnie kell valamit a szobában, amit eddig talán nem fedeztek fel.</p>
            <p>Sehol semmi. Már lemondóan abba akarta hagyni a kutatást, amikor eszébe jutottak a
               fotelek. Amint tenyerét két sikertelen próbálgatás után becsusztatta a harmadik fotel
               ülése és támlája közé, egy kemény tárgy akadt a kezébe. Parányi cukorkaszelence volt,
               amit zsebben szoktak tartani. A szelence üres volt, de valami fehér por maradéka ült
               az oldalán. Pillanat alatt átvillant agyán a gondolat, hogy ebben a szelencében volt
               a méreg, tehát a szelence csak a gyilkosé lehetett. És ahogy most a kezében tartotta
               az apró ezüst szelencét, ismerősnek tünt fel előtte. Meg mert volna esküdni, hogy a
               szelencét látta már. De aztán elmosolyodott. Nevetséges, képzelődöm - gondolta. -
               Hiszen ilyen szelence ezerszámra van forgalomban, közönséges tucatáru. Nem jelent
               semmit, ha már láttam valakinél hasonlót...</p>
            <p>Tisztában volt vele, hogy a kis szelencét azonnal be kellene szolgáltatnia a
               rendőrségnek. De tudta már azt is, hogy senkinek sem fog szólni váratlan
               felfedezéséről. Ha a rendőrség eddig nem találta meg a kis cukorkás dobozt, akkor
               ezentúl sem fog tudomást szerezni annak felfedezéséről. Bizonyára van valami oka
               annak, hogy pont az ő kezébe került az ezüst szelence. A csöppnyi tárgyat zsebébe
               rejtette és épp tovább akart kutatni, amikor nyilt az ajtó és magas, karcsú fiatal
               lány jelent meg a szobában. Erika Spaeth hófehér bőre és karcsú alakja még jobban
               érvényesült a gyászruhában. Kérdően nézett az ujságíróra. Az egy pillanatig
               lenyügözve nézte, majd bemutatkozott.</p>
            <p>- Nem gondolja, hogy kíméletlenség az, amit csinál? - kérdezte Erika majdnem
               ellenségesen. - A nyomozás érdekére hivatkozva lehivat és végül kiderül, hogy csak
               érdekesebb anyagot akar egy ujságcikkhez...</p>
            <p>- Végtelenül sajnálom, hogy meg kellett zavarnom fájdalmában, - felelte meleg hangon
               az ujságíró - de, higyje el, nem túloztam, amikor a nyomozás érdekére hivatkoztam.
               Bevallom, akkor inkább csak ürügyül üzentem ezt, mert okvetlenül beszélni akartam
               magával, az elmult néhány perc alatt azonban történt valami, ami, azt hiszem, a
               kezembe adta ennek a rejtélynek a megoldását.</p>
            <p>A lány helyet mutatott egy karszékben és maga is leült. A jég meg volt törve.</p>
            <p>- Kissé rejtélyesen hangzik az, amit mond - és kutatóan nézett az ujságíró szemébe. -
               Nem fejezné ki magát világosabban?</p>
            <p>- Egyelőre meg kell elégednie ennyivel - felelte Erich Hain. - Ha azt látom, hogy
               őszintén felel kérdéseimre, én is hasonló őszinteséggel fogok mindent elmondani
               magának. Azt szeretném, ha fegyvertársak lennénk. Hiszen apja gyilkosának a
               felkutatásáról van szó.</p>
            <p>- Nem értem... Hiszen a rendőrség teljes apparátussal folytatja a nyomozást. Mi
               érdeke magának ebben az ügyben?</p>
            <p>- Talán ujságírói hiúságból teszem, hogy én leplezzem le a gyilkost, talán másért...
               Ezt egyelőre, kérem, ne kutassa. Nem akarom félrevezetni és bevallom, ebben a percben
               még én sem tudok semmit, de minden reményem megvan, hogy hamarább fogok világosságot
               deríteni erre a titokzatos ügyre, mint a rendőrség. Feltéve, hogy segít
               munkámban.</p>
            <p>Erika Spaeth vállat vont:</p>
            <p>- Furcsa ember maga. Kissé titokzatos. De úgy érzem, őszinte. Kérdezzen.</p>
            <p>- Elsősorban is, mit tud Kurt Wespermannról? - kérdezte az ujságíró. - Feltételezi
               róla, hogy ő a gyilkos?</p>
            <p>A lány elgondolkozott.</p>
            <p>- Magam is egész nap ezen töröm a fejemet - felelte bizonytalanul. - Két éve állt
               édesapám szolgálatában és ezalatt megbizható inasnak bizonyult. Nem tudom
               elképzelni, miért ölte volna meg szegény apámat... Bár most utólag sok rosszat
               mondanak róla. Szenvedélyes kártyás volt, vallja a személyzet és szabad napjain
               titokzatos útjai voltak... Nem tudom...</p>
            <p>- És Hans Dührer? - kérdezte váratlanul az ujságíró.</p>
            <p>Erika elgondolkozva felelte:</p>
            <p>- Kitünő családból származik, nagyműveltségű ember és nekünk régi bizalmasunk...
               Borzasztó elgondolni is...</p>
            <p>- Bocsásson meg, ha most tapintatlannak látszó kérdést intézek önhöz, - mondotta
               Erich Hain - de arról beszélnek, hogy Hans Dührer szerelmes magába és édesapja
               hallani sem akart róla, hogy feleségül menjen hozzá. Ez némileg megmagyarázná tettét.
               Igaz ez?</p>
            <p>A lány kipirulva, hevesen felelte:</p>
            <p>- Borzasztó, hogy mit ki nem találnak... Szó sincs ilyesmiről! Igaz, hogy Dührerrel
               baráti viszonyban voltam, de szerelemről vagy házasságról sohasem volt szó. Udvarolt,
               mint annyian mások, de szerelem?... Ugyan kérem!</p>
            <p>Olyan őszintén, határozottan mondotta ezt, hogy az ujságíró hitt neki. Maga sem tudta
               miért, megkönnyebbülten sóhajtott fel.</p>
            <p>- Még egy fontos kérdést - folytatta kis szünet után Erich Hain. - Ide a villába
               bejáratosak voltak írók, színészek, bohémek is. Tekintettel a titokzatos szerző
               rejtélyes üzenetére, amit az íróasztalon találtak, nincs gyanuja valakire ezek közül?
               Valakire, aki talán hazakísérte éjszaka édesapját, feljött egy pohár likőrre és orvul
               elkövette ezt a szörnyűséget? Valami íróemberre?</p>
            <p>Erika megdöbbenve nézett rá:</p>
            <p>- Erre nem is gondoltam eddig. Csak Kurt és Dührer szerepe volt gyanus... A színházi
               emberek között rengeteg barátunk van. Igen sok szerző is. De hát kit lehet ezek közül
               gyanusítani? Hiszen ilyen alapon mindenki gyanus lehet...</p>
            <p>Kezébe temette az arcát. Az ujságíró szánakozva nézte vergődését. Valami biztatót
               szeretett volna mondani.</p>
            <p>- Kérem, Erika - önkéntelenül is keresztnevén szólította a lányt - legyen erős és
               bizzon bennem. Segítségére leszek és erős a hitem, hogy sikerül megoldanom ezt a
               rejtélyt.</p>
            <p>- De hát miért nem mondja el azt, amit tud? - kérdezte a lány türelmetlenül.</p>
            <p>- Ma még nagyon keveset mondhatnék, de remélem, egy-két nap mulva már biztató
               eredményeket közölhetek. Miután azonban megigértem, hogy őszinte leszek, annyit
               máris mondhatok, hogy egy váratlan leletre bukkantam itt, amíg az előbb magára
               vártam.</p>
            <p>Elővette a kis ezüst szelencét és megmutatta a lánynak.</p>
            <p>- Édesapjáé volt ez a szelence? - kérdezte.</p>
            <p>- Nem, sohasem láttam - felelte Erika határozottan.</p>
            <p>- Dührernél sem?</p>
            <p>- Nem emlékszem.</p>
            <p>- Köszönöm, csak erre voltam kiváncsi. De meg kell igérnie, hogy erről a szelencéről
               senkinek sem szól. A rendőrségnek sem.</p>
            <p>Ebben a percben nyilt az ajtó és a szobalány egy férfit engedett be. Az ujságíró az
               első pillanatban felismerte benne a detektívet.</p>
            <p>- Spaeth kisasszony, újból átkutattuk a kertet és az egész környéket, de a hiányzó
               kulcsoknak nem akadtunk a nyomára - mondotta a rendőrség embere. - Azt ajánlom, hogy
               éjszakára lakattal zárják le a kaput.</p>
            <p>Megbiccentette a fejét és távozott. Erich Hain a lányhoz fordult.</p>
            <p>- Milyen kulcsokról van szó? - kérdezte leplezetlen érdeklődéssel.</p>
            <p>- A kapu ma reggel is zárva volt, éppugy, mint máskor - mondotta Erika. - Vagyis a
               gyilkos, aki csak a kapun keresztül távozhatott az elmult éjjel, bezárta maga mögött
               az ajtót. Viszont édesapám zsebéből hiányzott az a kulcstömeg, amelyen a lakásbejárat
               és a kapu kulcsa volt. Ez volt az egyetlen, amit a gyilkos magával vitt. A rendőrség
               feltételezte, hogy a tettes a kapu bezárása után eldobta a kulcsot, de mint
               hallhatta, nem találták meg.</p>
            <p>Erich Hain elgondolkozott.</p>
            <p>- Nem mutathatná meg, milyen volt az a kulcs, amely elveszett? - kérdezte.</p>
            <p>Erika becsöngette a szobalányt és a következő percben már az ujságíró kezében volt a
               kapukulcs.</p>
            <p>- Ugyanilyen összehajtható kulcsot hordott szegény apám is állandóan magánál -
               mondotta a lány.</p>
            <p>- De hiszen ez egész különleges Wertheim-lakat kulcsa! - kiáltott fel az ujságíró. -
               Nem közönséges kapukulcs. Kérem, engedje meg, hogy megtarthassam ezt a kulcsot.
               Éjszakára ugyis lakattal fognak bezárkózni - tette hozzá mosolyogva - és így nem kell
               attól tartania, hogy betörök.</p>
            <p>Erika arcán ma elsőizben jelent meg egy futó mosoly. És amikor az ujságíró távozóban
               kezet csókolt neki, hosszan nézett utána...</p>
            
         </div>
         <div type="chapter">
            <head>
              A titokzatos szerző újból jelentkezik.
            </head>
            <p>A Neues Theater nem örült annak az életjelnek, amit a titokzatos szerző a
               Spaeth-villában adott magáról. Bármennyire szüksége is volt Röhmer igazgatónak a
               reklámra, ez már mégis túlzás volt. A színházat a legkellemetlenebb helyzetbe hozta
               ez a megmagyarázhatatlan gyilkosság. A sajtó egy részében máris támadások indultak
               meg a színház túlhajtott reklám-hadjárata ellen, amely ilyen megdöbbentő
               következményekkel járt. Egyes lapok felvetették a kérdést, mi lesz ezekután a „A
               halál árnyékában” előadásával? Fel sem tételezhető, hogy egy berlini színház
               közönséges gyilkos darabját mutassa be és hogy a jóizlésű közönség végignézze ezt a
               fércművet.</p>
            <p>A színház nem győzte ellensúlyozni ezeket a támadásokat óvatos közleményeivel, melyek
               elsősorban azt hangsúlyozták, hogy a Neues Theater nem tehető felelőssé azért, hogy
               egy aljas gyilkos visszaél a titokzatos szerző nevével. Mert hogy a szerzőnek nincs
               semmi köze a gyilkossághoz, az kétségtelen. A tettes nyilván csak félre akarja
               vezetni a hatóságokat és ezért hagyta a gyilkosság színhelyén a furcsa üzenetet. Egy
               ilyen rossz tréfa miatt nem kívánhatja senki, hogy a színház levegye műsoráról a
               darabot, amelynek bemutatóját már néhány nap mulva tervezik. Halvány célzás volt
               ezekben a kommünikékben arra is, hogy a Neues Theater már tudja ki a darab szerzője,
               aki azonban semmiesetre sem hajlandó megnevezni magát.</p>
            <p>Ebből azonban egy szó sem volt igaz. A színháznál épúgy nem sejtették, hogy ki a
               titokzatos szerző és hogy valóban azonos-e Ralf Spaeth gyilkosával, mint ahogy a
               rendőrséget sem vitte közelebb az eddigi nyomozás a rejtély megfejtéséhez. Hans
               Dührer szerepe mindenesetre gyanús volt. A lakásán megtartott házkutatás során több
               verset, novellát és színdarab-vázlatot találtak, a legszorgosabb kutatás sem vezetett
               azonban „A halál árnyékában” fogalmazványának, vagy egy másolat-példányának a
               nyomára. De minden ilyen áruló jelet azonban könnyen megsemmisíthetett a szerző és a
               titkár íróasztalában talált sok megkezdett kézirat mindenesetre terhelő bizonyítékot
               jelentett.</p>
            <p>Meglehetősen nyomott hangulatban folytak a próbák a Neues Theaterben, amikor néhány
               nappal Spaeth meggyilkolása után újabb meglepő esemény történt. A reggeli postával
               Gerhard Falkenheim dr. dramaturg-főrendező levelet kapott a titokzatos szerzőtől.
               Megint az ismert gépírásos sorok, ismét meglepő tartalom. A levél így hangzott:</p>
            <p>„Doktor Úr,</p>
            <p>Önhöz intézem ezúttal soraimat, mert tudom, hogy milyen lelkesen foglalkozik
               darabommal. Az előadás azt hiszem, jó is lesz. Az eddigi próbák tapasztalata alapján
               azonban lenne egy-két megjegyzésem. Az első a rendezésre vonatkozik. Kissé
               mozgalmasabb tempót kellene adni az egésznek. Remélem, nem haragszik ezért az őszinte
               megjegyzésemért, amellyel egyáltalán nem akarom Önt, a kitünő rendezőt tanítani.
               Súlyosabb kifogásom van a főszereplő Theodor Thurner ellen, aki túlságos álpáthosszal
               játssza meg a gyilkos lelkiismeretfurdalásait. Higyje el nekem a kitünő művész, hogy
               a gyilkosok nem forgatják annyit a szemüket és nem nyögnek olyan nagyokat, mint
               ahogy ő csinálja a darab nagy jelenetében. Ezt én jobban tudom, mint ő és Önök
               általában. Ezért kérem a következő próbák során sziveskedjék Thurnert leszoktatni
               erről a hazug kulisszahasogatásról. Ennyit az előadásra vonatkozólag.</p>
            <p>Volna még egy üzenetem Röhmer igazgató számára is. Nem szeretném, ha a közbejött
               események miatt levenné a műsorról a darabot. Elvégre én csak beváltottam ígéretemet,
               hogy olyan reklámmal szolgálok színháza részére, amilyenhez hasonlóval nem
               dicsekedhetik egyetlen színház vagy darab sem. Ez volna a hála önzetlen
               fáradozásomért? Nem ajánlom, hogy a színház abbahagyja darabom próbáit. Mások a
               Spaeth sorsára juthatnak. Mert vegyék végre tudomásul az urak, hogy Ralf Spaeth
               halálba küldője azonos az Önök</p>
            <p>Titokzatos Szerzőjével.”</p>
            <p>A levél határtalan konsternációt keltett a színháznál. Falkenheim doktor
               halálsápadtan olvasta a határozott sorokat, Theodor Thurnerben bennrekedt a szó
               dühében, a kövér Röhmer igazgatót pedig a guta kerülgette ijedtségében. A játék most
               már kedélytelenné kezdett válni. Elvégre egy gyilkos, mint háziszerző, mégis csak
               kellemetlen. És a fenyegető hang...</p>
            <p>- Kellett nekünk a reklám? - pattogott Röhmer Róbert. - Most megkaptuk, de nincs
               köszönet benne!</p>
            <p>Kétségtelen volt, hogy ezt a levelet nem lehet eltitkolni a rendőrség előtt. Hiszen a
               legaggasztóbb az volt, hogy a gyilkos ittjár a próbákon, köztük van most is
               talán... Ha valóban Hans Dührer ölte volna meg a bankárt és ő lenne a titokzatos
               szerző, akkor hogyan szerezhetett volna tudomást arról, hogy mi történik a próbákon
               és hogy Thurner hogyan játssza meg a nagy jelenetet? A titokzatos szerző itt ül a
               nézőtéren a délelőtti próbákon, amelyekre pedig csak néhány, egész benfentes embert
               és néhány ujságírót bocsátanak be. Hiszen így szűk körre terelődik a gyanú, csak
               azokra, akik jelen lehetnek a próbákon. Úgylátszik, valamennyien ismerik a titokzatos
               szerzőt, csak nem tudják róla, hogy ő az... Vagy csak újabb rossz tréfa volna ez a
               levél? A titokzatos szerző csak kihasználja a gyilkosság keltette izgalmat és azért
               levelez így velük, hogy rájukijesszen, holott a próbákon valóban résztvesz ugyan, de
               a Spaeth-gyilkossághoz semmi köze? Újabb rejtély, amely megoldásra vár.</p>
            <p>Azonnal detektívek mennek ki a színházba, - mondották a rendőrfőnökségről telefónon -
               hogy kihallgatásokat végezzenek arról, kik vettek eddig részt a próbákon és hogy
               lefoglalják a levelet.</p>
            <p>Alig tette le Röhmer igazgató a kagylót, Erich Hain lépett be a szobájába.</p>
            <p>- Szabadna látnom a levelet, direktor úr? - köszöntött be az ujságíró.</p>
            <p>Röhmer megdöbbenve nézett rá.</p>
            <p>- Milyen levélről beszél? - kérdezte álmélkodva.</p>
            <p>Az ujságíró nevetett:</p>
            <p>- Ne tettesse magát, direktorom, magából rossz színész lett volna. Hála a
               szimatomnak, én mindig a legjobbkor érkezem. Nem tehetek róla, hogy az ajtón
               keresztül kihallgattam a rendőrséggel folytatott egész telefónbeszélgetését.</p>
            <p>Itt már nem használt volna a tagadás. Röhmer lesújtva adta át a levelet Erich
               Hainnak, aki szakértő szemekkel vizsgálta a gépírásos sorokat.</p>
            <p>- Magának újabb szenzáció, nekem újabb kellemetlenség... - nyögte Röhmer.</p>
            <p>- Ne féljen igazgató úr, - nyugtatta meg az ujságíró - ezúttal nem írom meg azt a
               kétségkívül érdekes dolgot, amit itt most megtudtam. Képzelheti, ha lemondok egy
               ilyen szenzációról, komoly okom van rá. A levélnek azonban más lapban sem szabad
               nyilvánosságra kerülni. A rendőrség semmiesetre sem fogja kiadni, már csak azért sem,
               nehogy ezzel balfogásának bizonyítékát adja és maguknak is a legszigorúbban titokban
               kell tartani az esetet.</p>
            <p>Röhmer csak most csodálkozott igazán.</p>
            <p>- Nem irja meg ezt a szenzációt? Nem ismerek magára!</p>
            <p>- A napi szenzációnál most fontosabb a titokzatos szerzőnek, vagyis a gyilkosnak a
               kézrekerítése.</p>
            <p>- Tehát maga is azt hiszi, hogy a két személy azonos? - dadogta ijedten az
               igazgató.</p>
            <p>- Biztos vagyok benne! - kiáltotta az ujságíró és köszönés nélkül elrohant.</p>
            <p>Ezen a napon már detektívek figyeltek mindenkit, aki a színházban megfordult.</p>
            
         </div>
         <div type="chapter">
            <head>
             A gyilkos nyomában.
            </head>
            <p>Erich Hainról megállapították a szerkesztőségben, hogy néhány nap óta teljesen
               megváltozott. Ideges, rapszódikus ötletei vannak, ingerlékeny.</p>
            <p>- És cukorkát szopogat, - mondotta nevetve a segédszerkesztő - mint valami öregúr.
               Ezüst étuiből kínálja a cukorkáit szenvedélyesen.</p>
            <p>Az ujságíró, akiről szó volt, mintha csak végszóra toppant volna be. Alig
               helyezkedett el asztalánál, máris felkelt újra és végigkínálta kartársait a kis
               ezüstszelencében levő cukorkával. Ahogy eléjük tartotta a szelencét, furcsán, kutatón
               nézett a szemükbe. Ez néhány nap óta szenvedélyévé vált. Kávéházban, művészklubban,
               szerkesztőségben mindenkit végigkínált cukorkáival. Az öreg Weinberg nem tudta
               visszafojtani bosszúságát.</p>
            <p>- Hányszor mondjam még, hogy nem élek édességekkel!? - kiáltotta ingerülten, amikor
               Erich Hain eléje tartotta a szelencét.</p>
            <p>Egyéb furcsa ötletekkel is bosszantotta Erich Hain ezen a napon szerkesztőségbeli
               kollégáit.</p>
            <p>- Egy daktiloszkópus barátom hajlandó az urakról ujjlenyomatokat készíteni - mondotta
               váratlanul. - Rólam már csinált. Ki kiváncsi az ujjlenyomatára?</p>
            <p>Holtz, a törvényszéki riporter nevetett:</p>
            <p>- Úgylátszik, neked már az agyadra megy a nyomozási láz. Most már rólunk is
               daktiloszkópiai felvételeket akarsz?</p>
            <p>Weinberg rekedten dohogott:</p>
            <p>- Megőrült szegény... Vagy vicc akar ez lenni?</p>
            <p>Erich Hain figyelte az arcokat.</p>
            <p>- No, nem kötelező - mondotta nevetve. - Azt hittem, kellemesebb így barátilag, mint
               a rendőrségen...</p>
            <p>Ezt a daktiloszkópiai ötletét is elsütötte lépten-nyomon. Az ismerősei nem értették,
               hogy mi célja van vele.</p>
            <p>Holott Erich Hain ezekben a napokban semmit sem csinált cél nélkül. A Spaeth-villában
               a gyilkosság után hiába keresett a rendőrség áruló ujjlenyomatokat, sem a bútorokon,
               sem az íróasztal lapján, sőt a borospoharakon sem találtak áruló nyomot. A gyilkos
               úgylátszik gondosan letörölt minden kilincset és tárgyat, amihez hozzányult, mielőtt
               elhagyta volna a bankár dolgozószobáját. A kis ezüstszelencén azonban voltak
               ujjlenyomatok. Sajnos, a nagy sietségben, amikor az ujságíró megtalálta a szőnyeg
               alatt a kis dobozt, nem volt elég óvatos és összefogdosta a fém-tárgyat. Egy
               daktiloszkópus barátja, akit valami ürüggyel kért meg a szelence megvizsgálására,
               kétféle elmosódott ujjnyomot talált rajta. Az egyik megfelelt az ő ujjlenyomatának, a
               másik idegen ujj nyoma volt. Kétségkívül a gyilkosé. Ennek az újjnak a tulajdonosát
               kellett volna megtalálni. De hogyan? Nem kényszeríthet mindenkit arra, hogy
               daktiloszkópiai felvételt készíttessen! Tudta, hogy ezen a nyomon nem sokra megy. Így
               inkább csak azért vetette fel az ötletet mindig közvetlenül a cukorkával való
               kínálás után, hogy megfigyelje az arcokon, milyen hatást vált ki az ártatlan szelence
               és utána az ujjlenyomatra való célzás. Pszichológiai eszközökkel kellett dolgoznia és
               az utolsó két nap alatt már furcsa és meglepő felfedezéseket tett. Mit bánta, hogy
               sokan bolondnak tartják, amikor úgy érezte, hogy már nyomában van a gyilkosnak.</p>
            <p>*</p>
            <p>A szerkesztőségből egyenesen a Spaeth-villába sietett. Erika már jóbarátként fogadta.
               Mindennapos vendég volt a villában és a lány már olyan bizalmasan beszélt vele,
               mintha évek óta jóbarátságban volnának. Erich Hain már maga sem volt tisztában vele,
               hogy a nyomozás kedvéért keresi-e fel a Spaeth-villát, vagy Erikáért. A lány
               határozottan érdekelte. Volt valami hűvös előkelőség és meleg közvetlenség Erikában
               és meghatóan sok gyerekes bizalom, amikor Erich Hainnal beszélt. Szinte hiányzott már
               a lánynak, ha egyszer elmaradt az újságíró látogatása. Ezekben a szomorú napokban
               apja temetése után azok az órák jelentették a derűt, amikor Erich Hain bekopogott.
               Vakon bízott már benne és tudta, hogy az újságíró csak jót akar.</p>
            <p>- Nos, Erich? - kérdezte most Erika, amikor az ujságíró belépett.</p>
            <p>Hain kezet csókolt a lánynak és sokatmondóan bólintott:</p>
            <p>- Azt hiszem, jó úton járok, Erika. Az első perctől fogva ismerősnek tünt fel a kis
               ezüst szelence, hiába törtem azonban a fejemet, nem tudtam visszaemlékezni rá, hogy
               kinél láttam. Már azt hittem, tévedek, hiszen nem ez az egyetlen ilyen szelence és
               ezek a kis ezüstdobozok végeredményben úgy hasonlítanak egymáshoz, mint egyik tojás a
               másikhoz. Most azonban már kezdek emlékezni arra, hogy valóban ezt a szelencét láttam
               valakinél.</p>
            <p>- Helyesnek bizonyulna tegnapi feltevése? - kérdezte megdöbbenve a lány.</p>
            <p>- Azt hiszem, igen és ebben az esetben egy-két napon belül leleplezhetjük a gyilkost.
               Most azonban ügyesnek kell lennünk. A maga segítsége nélkül nem járhatunk a dolog
               végére.</p>
            <p>Erika meleg pillantással nézett rá:</p>
            <p>- Hiszen tudja, hogy mindenben engedelmeskedem magának. Vagy eddig nem így
               történt?</p>
            <p>Erich Hain megszorította a lány kezét:</p>
            <p>- Maga a legédesebb lány, akit eddig ismertem! És a legokosabb! A legideálisabb
               fegyvertárs...</p>
            <p>- Jól esik az elismerése... - mondotta halkan Erika. - De maradjunk a tárgynál. Mi a
               teendőm?</p>
            <p>- A cél érdekében most meg kell tenni mindent - felelte az ujságíró -, egy estére
               félbe kell szakítania a gyászt is. Megboldogult édesapja se venné ezt a látszólagos
               kegyeletlenséget rossznéven, hiszen gyilkosának leleplezéséről van szó. Holnap este
               tizenegykor legyen kérem a Mohrenstrasse és Friedrichs-Strasse sarkán levő
               Klosterkellerben. Igen jó polgári étterem és főképpen borairól híres. Társaságban
               jövök oda a Neues Theater próbájáról. Lehet, hogy többen leszünk, lehet, hogy csak
               ketten. Magát mindenesetre nem az igazi nevén mutatom be.</p>
            <p>- A többit már tudom - mondotta a lány. - Ahogy tegnap megbeszéltük.</p>
            <p>- Úgy van. Csak ügyesen játssza Erika a szerepét!</p>
            <p>Erika Spaeth melegen megszorította az ujságíró kezét:</p>
            <p>- Ne féltsen, Erich. Inkább vigyázzon magára jobban. Nem tudom miért, de
               féltem...</p>
            <p>Erich Hain fütyörészve ment végig a Lichtenstein Alleen. Rég volt ilyen boldog. A
               lány utolsó szavai csengtek a fülében. Erika félti...</p>
            <p>*</p>
            <p>Otthon meglepetés várta Erich Haint. Egy levél feküdt az asztalán. A háziasszonya
               szerint délután kézbesítette a posta. A már ismert gépírásos sorok, melyek a
               következőképpen szóltak:</p>
            <p>„Szerkesztő Úr,</p>
            <p>kár beleütni az orrát olyan dolgokba, amelyekhez semmi köze. Jóakaratulag
               figyelmeztetem, hagyja abba ezt az értelmetlen nyomozást, mert bajba keveredik.
               Ugyis hiábavaló minden próbálkozása, engem nem fog leleplezni. Ezzel szemben könnyen
               juthat Ralf Spaeth sorsára. Viszontlátásra darabom premierjén!</p>
            <p>A Titokzatos Szerző.”</p>
            <p>Ez a levél egyáltalán nem hozta zavarba Erich Haint. Sőt teljesen beleillett
               számításaiba.</p>
            
         </div>
         <div type="chapter">
            <head>
             A kulcs kinyitja a kaput...
            </head>
            <p>A Neues Theater házi főpróbáján csak kevesen voltak. Az érdeklődés ugyan szokatlanul
               nagy volt a rejtélyes darab iránt, hiszen egész Berlint izgalomba hozták a titokzatos
               szerző körül zajló események, de a színház ügyelt arra, hogy a házifőpróbára a
               kritikusokon és néhány ismert ujságírón kívül más ne jusson be. Valami fojtott
               izgalom volt így is a nézőtéren.</p>
            <p>A zsöllye harmadik sorában ült Erich Hain, a Berliner Tageszeitung kritikusával,
               Leonhard doktorral és az öreg Weinberggel.</p>
            <p>- Meg leszel lepve, fiacskám - mondotta Weinberg délután a szerkesztőségben. -
               Elmegyek veled ennek az ostobaságnak a főpróbájára. Annyit összefirkáltatok már róla,
               hogy most már engem is érdekel. A multkor csak a második felvonást láttam az egyik
               próbán, most végigkínlódom az egészet. Hadd lássam, mi az, amiről annyit beszél
               Berlin...</p>
            <p>A darabtól és az előadástól mintha nem lett volna különöskép elragadtatva az öreg
               Weinberg. Leonhard doktor incselkedett vele:</p>
            <p>- Mit értesz hozzá, öregem?! Te csak maradj a jó borok mellett...</p>
            <p>A titokzatos szerző drámája nagy hatást tett a házifőpróba közönségére. Pedig
               hétpróbás, nehéz közönség volt ez, a legszigorúbb kritikusok, a legfinnyásabb ízlésű
               színházi esztéták. Ezeket már nem vezették félre a Röhmer-féle kommünikék, sem az az
               általános láz, amit ez a darab felidézett. Vagy talán mégsem tudták teljesen kivonni
               magukat ők sem az utolsó hetek eseményei alól?</p>
            <p>A társalgóban felvonás közben mindenesetre szokatlanul lelkes volt a hangulat és ha
               hangzottak is el kifogások, általában sikerszag volt a levegőben. Weinberg szótlan
               érdeklődéssel hallgatta a kritikusok véleményét és csak akkor mosolyodott el, amikor
               néhányan Erich Haint kezdték ugratni.</p>
            <p>- Elérkezett a premier, Erich - raccsolta egy monoklis színházi ujságíró - és te még
               mindig nem leplezted le a titokzatos szerzőt!</p>
            <p>- Hagyjátok, ő maga az! - mondotta nevetve egy másik.</p>
            <p>- No, nem tételezem fel Hainról, hogy ilyen jó darabot tud írni... - adta meg a
               kegyelemdöfést egy pápaszemes idősebb kritikus.</p>
            <p>Erich Hain mosolyogva hallgatta a csipdelődéseket, majd jelentős hangsúllyal csak
               ennyit mondott:</p>
            <p>- Tudtommal holnap este van csak a bemutató. Addig még kézrekerülhet a titokzatos
               szerző...</p>
            <p>- Egy szerző, akit a rendőrség le akar csukni - szólalt meg Weinberg -, pedig nem is
               olyan rossz a darabja. Veszedelmes precedens lesz ez a többi színpadi szerző
               számára...</p>
            <p>Röhmer igazgató lépett a beszélgető csoporthoz:</p>
            <p>- Legalább nemcsak a szinházakat zárják be - mondotta akasztófahumorral -, hanem a
               szerzőket is...</p>
            <p>A csengő az utolsó felvonás megkezdését jelezte. A nézőtéren ismét feszült figyelem
               váltotta fel a társalgók kedélyes hangulatát és a darab végén felhangzott a házi
               főpróbákon ritka taps.</p>
            <p>A kapuban Leonhard doktor elköszönt Haintól és Weinbergtől:</p>
            <p>- Megbocsáttok, de sietnem kell, vendégeink vannak - és már intett is egy
               taxinak.</p>
            <p>Erich Hain most az öreg Weinberghez fordult:</p>
            <p>- Nem innánk meg egy pohár bort a titokzatos szerző egészségére?</p>
            <p>- A borral kapcsolatos tervekben mindig benne vagyok - felelte Weinberg.</p>
            <p>- Akkor gyerünk talán a Klosterkellerbe. Ép a napokban dicsérted a boraikat. Meg
               aztán vacsorázni is szeretnék.</p>
            <p>A Friedrich-Strasse felé indultak. Útközben alig váltottak néhány szót. Csak a
               Mohrenstrasse sarkán szólalt meg Weinberg:</p>
            <p>- Itt vagyunk.</p>
            <p>Az étteremben, közel a bejárathoz ott ült már Erika. Erich Hain azonnal észrevette és
               egy futó mosolyt küldött feléje. Amikor az asztalához értek, meglepetést színlelve
               állt meg:</p>
            <p>- Csókolom a kezét! Csakhogy egyszer magát is látom.</p>
            <p>Az öreg Weinberg szórakozottan nézett körül a teremben.</p>
            <p>- Megengedi, hogy bemutassam Weinberg kollégámat? - hallotta most Erich Hain
               hangját.</p>
            <p>Kelletlenül odalépett a lányhoz és érthetetlenül dörmögte a nevét.</p>
            <p>- Nem vár társaságot? - kérdezte most Hain a lánytól. - Nem? Pompás! Úgy sincs szabad
               asztal a teremben. Ha megengedi, betársulunk...</p>
            <p>- Nagyon szívesen... - felelte Erika mosolyogva.</p>
            <p>A következő percben már hárman ültek a kis asztalnál.</p>
            <p>- Régi jópajtásom - fordult most Erich Hain az öreg Weinberg felé, Erikára mutatva. -
               Elza Jung, iparművésznő. Gyerekkori barátság, de ebben a nagyvárosi hajszában,
               sajnos, ritkán találkozik az ember azokkal, akik a legközelebb állnak hozzá...</p>
            <p>Erika futó mosollyal fogadta ezt a rejtett vallomást. Ma este még szebb volt, mint
               máskor. Valami kislányos báj és asszonyos szépség keveréke áradt belőle. Jókedvűnek
               látszott és hamar összebarátkozott a kissé mogorva Weinberggel is. Előbb az
               ismeretlen szerző darabjáról beszélgettek.</p>
            <p>- Csakugyan olyan érdekes a darab? - kérdezte Erika.</p>
            <p>- Nekem határozottan tetszik - felelte Erich Hain.</p>
            <p>- És magának? - fordult a lány most Weinberg felé.</p>
            <p>- Jobb az átlagnál... - mondotta diplomatikusan az öreg ujságíró.</p>
            <p>- És vajjon a titokzatos szerző csakugyan azonos Spaeth bankár gyilkosával? - vetette
               fel a kérdést Erika.</p>
            <p>- Ugyan, ostobaság! - felelte Weinberg. - A színház és a lapok fujták fel az
               ügyet.</p>
            <p>A vacsorához már nehéz bort ittak és egy óra mulva a palackok glédában sorakoztak az
               asztal mellett.</p>
            <p>- A titokzatos szerző egészségére! - mondotta Erich Hain, aki állandóan talált
               ürügyet később is az exre.</p>
            <p>- A barátságunkra! - koccintott Erikával.</p>
            <p>- A borivókra! - nevetett össze Weinberggel.</p>
            <p>- A szenvedélyesen nyomozó ujságírókra! - hajtotta fel poharát az öreg Weinberg, aki
               bírta ugyan az italt, de azért már mámorosan fénylettek a szemei.</p>
            <p>Hosszú és zavaros előadásba kezdett az alkohol gyönyöreiről.</p>
            <p>- Nem véletlen az, hogy Amerikában nemzeti ünnepként ülték meg a szesztilalom
               eltörlését - mondotta kissé akadozva. - Épp az ottani példa mutatja, hogy az alkohol
               épolyan szükséglete az embernek, mint a kenyér, vagy akár a levegő... A bor teszi
               elviselhetővé az életet és ahol nincs bor, ott elviselhetetlen az élet... A
               szesztilalom alatt a sokat ócsárolt <hi xml:id="Hlk154074302">gangszterek</hi> voltak
               az amerikaiak jótevői... Nélkülük alighanem már rég lázadás tört volna ki az
               Egyesült-Államokban... Roosevelt azonban felismerte az igazi szükségleteket... Éljen
               Roosevelt!</p>
            <p>Megint ittak és Weinberg tovább folytatta zavaros fejtegetéseit. Mind többet beszélt,
               az elfogyasztott bor arányában növekedett a szókincse is. Alig lehetett
               ráismerni.</p>
            <p>Éjfél után két órakor az öreg Weinberg már határozottan részeg volt. Erika félve
               húzódott el mellőle, de az öreg állandóan közelebb tolta a székét. Mindenáron meg
               akarta győzni a lányt, hogy az iparművészet magasabbrendű, mint például az irodalom,
               mert anyaggal dolgozik és így legalább van valami gazdasági haszna is, míg az
               irodalom nemzetgazdasági szempontból legfeljebb csak a papírgyártás és a
               nyomdafestékfogyasztás terén biztosít hasznot...</p>
            <p>Erich Hain titokban összemosolygott Erikával, azután a fizetőpincért hívta.
               Weinbergnek még nem volt kedve hazamenni.</p>
            <p>- Feljönnek hozzám még egy pohár konyakra - mondotta Erika kedvesen és csak így
               sikerült leszerelni az öreg ellentállását.</p>
            <p>Amikor a taxi a Spaeth-villa előtt megállt, Erika megismételte meghivását.</p>
            <p>- Itthon vagyok - mondotta -, most feljönnek hozzám egy kis pótivásra!</p>
            <p>- Pótivás nem rossz... - dörmögte az öreg Weinberg, miközben kisegítették a
               kocsiból.</p>
            <p>A Tiergarten fái között olyan sűrű volt a köd, hogy alig láttak egy lépésnyire az
               éjszakában. A Spaeth-villa kapuja előtt álltak.</p>
            <p>- Ismeretlen környék... - motyogta Weinberg. - Ha most itthagynátok, biztosan
               eltévednék ebben a ködben... De ugye, nem hagytok itt, gyerekek?</p>
            <p>Nevetve megnyugtatták, azután Erika kezét a csengő gombjára helyezte. Percekig
               vártak, de senki sem nyitott kaput. Most Erich Hain nyult a csengőhöz. Ujabb percek
               teltek el, anélkül hogy valaki bebocsátotta volna őket.</p>
            <p>- No, hol az az ital? - türelmetlenkedett rekedten az öreg Weinberg. - Ha nem
               engednek be, leülünk itt kinn...</p>
            <p>És már le is akart ülni a földre. Erich Hain alig tudta visszatartani.</p>
            <p>Erika a retiküljében keresgélt.</p>
            <p>- Igazán zavarban vagyok - mondotta idegesen -, most látom, hogy nem vittem magammal
               a kapukulcsomat. Pedig gondolnom kellett volna rá, hogy ebben az átkozott házban nem
               lehet felzavarni álmából a házfelügyelőt... Talán megpróbálná maga, Erich, hátha
               nyitja valamelyik kulcsa a kaput...</p>
            <p>Erich Hain szolgálatkészen nyult a kulcsai után. Végigpróbálta valamennyit a kapu
               zárjában, de egyik sem nyitotta azt.</p>
            <p>- Sajnos, nem megy... - mondotta lemondóan. - De talán Weinberg kulcsai között akad
               használható... Ha nem, megyünk tovább valami lokálba.</p>
            <p>Az öreg Weinberg körülményesen gombolta ki a télikabátját. A kulcsok után
               tapogatódzott.</p>
            <p>- Van itten kulcs bő választékban... - dörmögte -, próbáljátok meg.</p>
            <p>Két kulcscsomót adott át Erich Hainnak, aki mohón nyult a kötegek után. A következő
               percben már egy összehajtható kulcsot nyitott szét a fiatal ujságíró és
               beleillesztette a zárba. A kapu kinyilt...</p>
            
         </div>
         <div type="chapter">
            <head>
             A rejtély megoldása.
            </head>
            <p>- Csak hogy már bejutottunk... - mondotta az öreg Weinberg, mialatt az angol kerten
               keresztülmentek.</p>
            <p>Erika előre sietett. Az utolsó napok izgalmát csak most érezte abban a hirtelen
               fáradtságban, amely erőt vett rajta. Az ivást ugyan egész este csak mimelte, de
               mostani idegállapotában mégis kimerítette ez a furcsa komédia, amelybe
               belekényszerült és a következő percek várható izgalma előre ólmos súllyal
               nehezedett rá. Felgyujtotta a villanyt apja dolgozószobájában, amely az előre
               megbeszélt terv szerint megdöbbentő elrendezésben várta Erich Haint és Weinberget. Az
               íróasztalon a likőröskészlet és néhány borospohár, mellettük az áruló ezüstszelence
               és az üveglap alatt, ugyanazon a helyen, ahol a gyilkosság után megtalálták, a
               gyilkos üzenetének másolata. Minden teljesen úgy volt rekonstruálva, mint azon a
               borzalmas éjszakán, amikor Ralf Spaethet megölték.</p>
            <p>Weinberg hunyorogva nézett szét a szobában. A küszöbön egy pillanatra megtorpant,
               aztán tanácstalanul bámult Erich Hainre, majd a lányra. Még mielőtt szólhatott volna,
               Erika megelőzte.</p>
            <p>- Foglaljanak helyet, - mondotta közömbös hangon - mindjárt hozom az italt.</p>
            <p>Kisietett és a dolgozószobától távoleső hallból telefonon felhívta a rendőrséget.
               Weinberg közben mintha fokozatosan kijózanodott volna. Erich Hain cigarettára
               gyujtott, de nem vette le tekintetét Weinbergről. Az mintha csak most ébredne
               tudatára a valóságnak. Az íróasztalon észreveszi a kis ezüstszelencét. Önkéntelenül
               is a kezébe veszi és közelebbről megnézi. A pillantása most az asztal üveglapja alá
               szorított gépírásos papírlapra esik. Nem tudja, ébren van-e, vagy álmodik, azt hiszi,
               hogy a bor mámora játszik vele. Fáradtan egy karosszékbe rogy...</p>
            <p>Néhány perc múlik el így izgalmas némaságban, amikor nyílik az ajtó és Erika egy
               ismeretlen úrral tér vissza. Sparber, a detektívtestület főnöke. A rendőrségi autó
               percek alatt itt volt.</p>
            <p>- Még egy vendéget hoztam... - mondja kissé elfogódva Erika.</p>
            <p>Erich Hain a detektívfőnök elé lép.</p>
            <p>- Főfelügyelő úr, - mondta határozottan Weinbergre mutatva - itt ül a titokzatos
               szerző és Ralf Spaeth gyilkosa!</p>
            <p>Weinberg hátsó zsebéhez nyúl, de Sparber éber szeme észreveszi szándékát, odaugrik és
               kicsavarja kezéből a kis gyöngyházrevolvert. Két rendőrt hív be, akik közreveszik a
               mámorából kijózanodott Weinberget.</p>
            <p>- Részletes vallomásomat majd a rendőrségen teszem meg, - szólal most meg Erich Hain,
               - most talán csak néhány szóval magyarázom meg főfelügyelő úrnak, hogyan jöttem rá,
               hogy Josef Weinberg ölte meg Ralf Spaethet. Ezt a kis ezüstszelencét találtam itt a
               gyilkosságot követő napon, a fotelba szorulva. A rendőri bizottság figyelmét
               elkerülte ez a tárgy. Magamhoz vettem és remélem, utólag már nem veszik az urak
               rossznéven, hogy nem szolgáltattam be. A szelence ismerősnek tűnt fel, de nem tudtam
               határozottan visszaemlékezni, hogy kinél láttam. Cukorkát tettem bele és
               végigkínáltam mindenkit, akit a szelence tulajdonosának sejtettem. Az volt az
               impresszióm, hogy szerkesztőségbeli kollegáim egyikénél láttam azelőtt ezt a
               szelencét. És valóban, amikor Weinberget kínáltam a szelencével, észrevettem, hogy
               hirtelen eltorzul az arca. Viccesen azt is ajánlottam, hogy csináltassunk
               daktiloszkópiai felvételeket és Weinberg ekkor is elárulta magát egy pillanatra a
               tekintetével. Megjegyzem, sohasem mertem volna éppen őt gyanuba venni, ha a Neues
               Theaternek nem írta volna meg a gyilkosság után levelét. A próbákon azonban olyan
               kevesen voltak bejáratosak, hogy e levél után már szűk térre korlátozódott
               nyomozásom. A véletlen is segítségemre volt. Egy este a szerkesztőségben láttam,
               amint Weinberg elővette kulcsait. Köztük azonnal felfedeztem a Spaeth-villa eltűnt
               kapukulcsát, amelytől a gyilkos, úgylátszik, nem tudott szabadulni. Ezért ma este
               megrendeztük Spaeth kisasszonnyal ezt a komédiát, leitattam Weinberget, akinek
               fogalma sem volt, hogy hova hozzuk és alkoholmámorában gyanutlanul ideadta kulcsait,
               amikor azt hazudtuk, hogy nem tudjuk kinyitni a villa kapuját. A kulcsok között volt
               a megölt bankár kulcsa, amely kinyitotta a kaput. Ez maga is megdönthetetlen
               bizonyíték, hiszen egészen speciális Wertheim-zárról van szó. Csak ennyit kívánok
               egyelőre mondani. Végtelenül fáj, hogy kollegámról kellett megállapítanom, hogy
               gyilkos... Az a meggyőződésem, hogy nem épelméjű...</p>
            <p>A detektívfőnök most Weinberghez fordult:</p>
            <p>- Nos, mit szól mindezekhez? - kérdezte.</p>
            <p>Az öreg Weinberg csodálatos változáson ment keresztül néhány perc alatt. Meggörnyedt,
               halottsápadt arcán hideg veríték ütött ki, a tekintete zavaros volt. Most valóban
               öreg volt.</p>
            <p>- Hát igenis öltem! - kiáltotta rekedten. - Csakhogy az urak tévednek, ha azt hiszik,
               hogy először öltem embert... Már huszonötéves koromban gyilkoltam!...</p>
            <p>Meglepett csend fogadta a váratlan szavakat. Weinberg a homlokához kapott, néhány
               másodpercre elakadt, aztán csendesebben, szakadozottan folytatta:</p>
            <p>- Az úgy volt, hogy összevesztem a szeretőmmel. Hilde Bush táncosnő volt, talán
               emlékeznek még az urak rejtélyes halálára... Bár nagyon régen volt... Egy délután
               fent voltam nála. Szakítani akartam vele... Jelenetet csinált, fenyegetőzött... Szó
               szót követett, végül is revolvert rántott rám... Ki akartam csavarni a kezéből és a
               fegyver közben elsült... Hilde szó nélkül összerogyott és pillanatok alatt meghalt...
               Meg voltam rémülve... Eszemet vesztve menekültem a lakásból... A kis táncosnő
               életkörülményei olyanok voltak, hogy mindenki öngyilkosságra gondolt... A nyomozás
               nem tudta ennek az ellenkezőjét bebizonyítani és én megmenekültem.</p>
            <p>Erika rémülten huzódott egészen közel Erich Hainhoz és szörnyüködve nézte Weinberget.
               Az eszelősen nevetett:</p>
            <p>- Megmenekültem?!... Húsz év óta nem volt egyetlen nyugodt éjszakám sem... Hilde
               véres homloka ott kísértett minden lépésemnél. Ekkor kezdtem inni... Csak a bor adott
               pillanatnyi feledést... Húsz év óta fojtottam magamba ezt a szörnyű titkot, holott
               sokszor úgy éreztem, nem birok ellenállni az emésztő vágynak, hogy kikiáltsam az
               egész világnak: «Gyilkos vagyok!» A félelem azonban mindig legyőzte ezt a vágyat...
               Valahogyan azért mégis meg kellett szabadulnom a borzalmas titok terhétől... Irás
               volt a kenyerem, tehát írni kezdtem egy drámát, amelyben a gyilkos lelkiállapotát
               akartam megmutatni. Tizenöt év óta írtam ezt a darabot... Tízszer átírtam, ujra
               eldobtam... Nem voltam vele megelégedve... Közben lassan elhalványultak az emlékek és
               valami kényszerítő érzés vett erőt rajtam, hogy ujra öljek... De mindig leküzdöttem
               magamban ezt az eszelős akaratot... Aztán elküldtem a darabot a színháznak...
               Egyetlen célom volt most már, hogy előadják... Hogy így gyónhassam meg szörnyű
               bűnömet színészek száján keresztül, a színpadról...</p>
            <p>Weinberg kimerülten elhallgatott. Ismét a homlokához nyult, levegő után
               kapkodott.</p>
            <p>- És miért ölte meg Ralf Spaethet? - kérdezte a detektívfőnök.</p>
            <p>Az öregember révetegen nézett körül.</p>
            <p>- Igen... Ralf Spaeth... Erre magam sem tudok határozott választ adni... Az utolsó
               hetekben kínzó fejfájások gyötörtek... Úgy éreztem sokszor, hogy kettéreped a
               koponyám... Éjszakánkint attól féltem, hogy megőrülök... Nem mertem egyedül maradni
               a szobában, nem mertem lefeküdni... Ittam és cél nélkül ődöngtem az uccákon... Közben
               újra és újra elfogott a vágy, hogy öljek... Így csatangoltam azon a végzetes estén is
               itt a fasorban... Éjfél lehetett, amikor Ralf Spaethtel találkoztam... Évek óta
               ismertem. Megszólított, hogy merre járok errefelé vagy valami hasonlót kérdezett.
               Együtt mentünk tovább... Beszélgettünk... Én nem tudtam odafigyelni a szavaira, a
               homlokomat mintha tüzes abroncsok szorították volna össze. Aztán ideértünk a villához
               és Ralf Spaeth felhívott egy pohár likőrre... Talán negyedórát sem voltam itt
               összesen... Pillanatok alatt kényszerítő vágyat éreztem, hogy öljek. A színháznak is
               megigértem, hogy bemutató előtt valami szenzációról gondoskodom... A gépírásos
               cédulát már napok óta magamnál hordtam... Tudtam, hogy előbb-utóbb történni kell
               valaminek... Ilyen jó alkalom sohasem kínálkozhatott volna... Senki sem látta, amikor
               a villába bejöttem... Évek óta a zsebemben volt ez a kis szelence a méreggel... Egy
               óvatlan pillanatban Ralf Spaeth poharába öntöttem a port... Aztán gyönyörködve
               néztem végig, amíg meghalt... Csak másodpercekig tartott az egész... Senki sem vette
               észre, amikor kisurrantam a villából... Amikor bejöttünk, Ralf Spaeth az íróasztalra
               tette a kapukulcsot... Ezt magamhoz vettem... Bezártam magam mögött a kaput és a
               kulcsot akaratom ellenére zsebretettem... Tudtam, hogy el kellene dobnom, de nem
               lehetett... Kellett, hogy valami emlékem maradjon erről az éjszakáról... Azóta sem
               tudtam szabadulni a kulcstól... A többit már tudja, főfelügyelő úr.</p>
            <p>Feszült csend volt a szobában. A detektívfőnök hangja szakította meg ezt a
               csendet.</p>
            <p>- Most velünk jön, Weinberg! - mondotta.</p>
            <p>A meggörnyedt öregember felegyenesedett. Őrült fény lobbant meg a szemében.</p>
            <p>- De előbb még megölöm ezt a lányt! - ordította Erika felé rohanva.</p>
            <p>A rendőrök azonnal lefogták. Erika oltalmat keresőn önkéntelenül belekarolt Erich
               Hainba. Weinberg eszelősen ordított:</p>
            <p>- Meg akarom ölni!... Ma este, mihelyt megláttam, elhatároztam, hogy megölöm...
               Kisértetiesen hasonlít Hildére... Engedjék, hogy megöljem!...</p>
            <p>A detektívfőnök intett a rendőröknek és azok csak erőszakkal tudták kituszkolni a még
               mindig ordítozó embert.</p>
            <p>- Úgylátszik, csakugyan nem épelméjű, - mondotta a detektívfőnök Erikának és Hainnak
               - azonnal a rendőrorvos elé állítjuk. Szerkesztő ur ráér majd reggel befáradni a
               rendőrfőnökségre, hogy jegyzőkönyvbe vegyük vallomását. Jóéjszakát.</p>
            <p>A megilletődés csendjében most csak ketten maradtak: Erika és a fiatal ujságíró.
               Sokáig nem szólt egyikük sem. Aztán a lány hosszan, melegen megszorította Erich Hain
               kezét.</p>
            <p>- Nagyon hálás vagyok magának, Erich... - mondotta halkan. - Hiszen nemcsak apám
               gyilkosát kerítette kézre, hanem megmentette az én életemet is...</p>
            <p> VÉGE</p>
            
         </div>
      </body>
  </text>
</TEI>