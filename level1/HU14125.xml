<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU14125" xml:lang="hu">
   <teiHeader>
      <fileDesc>
         <titleStmt>
            <title>Sisyphus munkája : Regény : ELTeC edition</title>
            <author ref="viaf:54198282">Csiky Gergely (1842-1891)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">26684</measure>
            <measure unit="pages">56</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Sisyphus munkája : Regény</title>
               <date>2015-05-27</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/14100/14125"/>
               <respStmt>
                  <resp>Original Electronic Edition</resp>
                  <name>Szilasi Mihály</name>
                  <name>Vidiné Réfi Erzsébet</name>
                  <name>Szabó Andrea</name>
                  <name>Góczán Andrea</name>
               </respStmt>
             
                  <bibl type="digitalSource">
                     <title>Sisyphus munkája : Regény</title>
                     <date>2015-05-27</date>
                     <ref target="https://mek.oszk.hu/14100/14125"/>
                  </bibl>
        
               <bibl type="printSource"><ref target="https://mek.oszk.hu/14100/14125/pdf/"/>
                     <title>Sisyphus munkája</title>
                     <author>Csiky Gergely</author>
                     <pubPlace>Budapest</pubPlace>
                     <publisher>Franklin</publisher>
                     <date>1892</date>
                  </bibl>
               
            </bibl>
            <bibl type="firstEdition">
               <title>Sisyphus munkája : Regény</title>
               <author>Csiky Gergely</author>
               <date>1892</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T3"/>
         </textDesc>
      </profileDesc>
      <revisionDesc>
         <change when="2020-07-24"/>
      </revisionDesc>
   </teiHeader>
  <text>
      <body>
			<div type="chapter">
            <head>I.</head>
            <p>Az áldott alföldön – hol az áldás évről-évre mindinkább kezd olyanformán
               visszafordulni, mint hajdan Balaam próféta szájában az átok – a mezősi puszta
               legszélső zugában a Páldi-tanya az egyetlenegy, a melyen nem látszik meg a
               megfordított áldás. A földek jó karban vannak tartva és gazdagon gyümölcsöznek; az
               úri lak vörös cserép-födele messzire ellátszik a pusztában, falai szép fehérek,
               ablakai tiszták, udvara nincs ugyan elkerítve, mert az itt a pusztán nem szokás, de
               gazdasági épületei olyan szép rendben követik egymást, olyan zárt félkört formálnak,
               hogy az úri lakkal egyesülve egész kis megerősített táborrá teszik a helyet; a
               magtárak tele vannak, az istálók tiszták és világosak, a béresházak még tisztábbak és
               még világosabbak, minden rendben van és a maga helyén áll, emberek és állatok
               egészségesek, fürgék és jól elvégzik dolgukat, a munka soha sem szünetel, nem henyél
               senki, nem vág a más dolgába senki, az egészen meglátszik egy rendszeres agy és egy
               erős kéz vezetése.</p>
            <p>Az úri lak előkelően hideg és néma. Az ablakok zöld függönyei le vannak eresztve, az
               ajtók be vannak téve, az oszlopos tornáczon nem jár senki. Csak a konyha körül van
               egy kis élet, de az is zajtalan és illedelmes. A szakácsnő csendes hangon osztja
               parancsait, a szolgálók nem fecsegnek, nem dalolnak, még az ajtóban álló fehér uszkár
               is jól nevelt állathoz illő türelemmel csóválja a farkát s bele nem ütné az orrát a
               kisértő lábasokba.</p>
            <p>Más élet volt itt ezelőtt néhány esztendővel. Zajtól, vidámságtól, zenétől és daltól
               hangzott akkor a ház. Az ablakok nyitva voltak és kaczagás, kiabálás, pénzcsörgés,
               dohányfüst tódult ki rajtok. Az ajtókat egyre nyitogatták, csapkodták, vendégek
               jöttek-mentek; a konyhában hangos dalolás mellett folyt egész nap a sütés-főzés,
               nyalka urasági inasok enyelegtek a konyha kipirult hölgyeivel, drága vadászkutyák
               lesték, kapkodták, lopták el a konczokat. A szobákban jó kedv, mulatság, muzsika,
               táncz, kártya, a konyhában sütés-főzés, az udvaron szemét, rendetlenség, a
               béresházakban szenny és heverés, a kertben dudva és gaz, a földeken léhaság és
               csalás, a magtárakban üresség: így volt az öreg Páldi életében, a ki igazi magyar
               földes úr volt a régi jó világból és meg volt győződve, hogy az Isten jó kedvében
               teremtette a magyar embert.</p>
            <p>Az öreg Páldi makacsul ragaszkodott az ősi magyar szokásokhoz, de mivel ezek közé
               számította az adósságcsinálást és nemfizetést is, nagyon könnyen megtörténhetett
               volna, hogy egy szintén ősmagyar institutióval, a dobszóval is megismerkedik, ha a
               kegyelmes halál közbe nem lép s gutaütés alakjában el nem viszi a magyarok
               istenéhez.</p>
            <p>Hirtelen halála nem okozott ugyan valami nagy zavart ügyeiben, mert azok már életében
               eléggé összebonyolódtak; hanem annyit megtett, hogy rögtön felidézte a megoldást,
               melyet különben el lehetett volna húzni még egy pár esztendeig. Mint eső után a
               gomba, úgy buktak föl a hitelezők s pénzöket követelték az örökösöktől.</p>
            <p>Ez örökösök ketten voltak: az öreg Páldi két unokája, az egyik leány, a másik fiú.
               Klára kisasszony huszonnégy éves volt, Béla urfi tíz éves. Szüleik rég meghaltak s
               azóta nagyatyjoknál laktak és ez gondoskodott nevelésükről, mely abból állt, hogy
               Klára kisasszony készítette el mindennap a szakácsnéval a lakomák étlapját és Béla
               urfi zsenge korában megtanult lovagolni, lőni és kártyázni.</p>
            <p>Klára már nagyapja életében jól ismerte zilált pénzügyeit, a mennyiben ő vitte
               levelezését, s ez nem állt egyébből, mint pénz vagy halasztás kéréséből. Az öreg
               Páldi nem levelezett mással, mint hitelezőivel, kiket Klára egyenkint olyan jól
               ismert haragos vagy szelid, fenyegető vagy biztató, követelő vagy könyörgő
               válaszaikból, mintha együtt pajtáskodott volna velök. Tudta, kiktől kell leginkább
               tartania, kikhez kell fordulnia, ha fel akarja tartóztatni a kitörni készülő vihart,
               melynek első dörgéseit már hallhatta feje fölött.</p>
            <p>A temetés után, mely a lehető legnagyobb fénynyel és hitelbe ment végbe az öreg Páldi
               vég- rendeletileg kifejezett akarata szerint, – Klára befogatott könnyű kis kocsijába
               és maga mellé véve Béla öcscsét, behajtott a szomszéd városba, hol a két legfőbb
               hitelező lakott. Szobát nyittatott a nagyvendéglőben és azonnal magához kérette Sipák
               urat, a patikáriust és Héder­vári Jakabot, a kincstári uradalom bérlőjét és a helyi
               dalkör elnökét. Mind a kettőt rég ismerte leveleikből, sőt személyesen is találkozott
               velök néhányszor, midőn az égető terminusok alkalmával meglátogatták a kastélyt és
               nagyapja reá bízta, hogy fizesse ki őket szép szóval.</p>
            <p>Tudta, hogy a patikárius a nyájas, Hédervári Jakab az ideges hitelezők fajához
               tartozik; de azt is tudta, hogy könnyebben lehet elbánni az ideges Hédervárival, mint
               az udvarias patiká­riussal. Egyszerre hivatta hát magához mind a kettőt, hogy egyikre
               a másik által hasson s az egyik ütőt a másik ellen játsza ki. Ez a vadon nőtt pusztai
               leány több lélektani ismeretet szerzett az adósságcsinálás iskolájában, mint ha
               éveken át hallgatta volna a leghíresebb tanárok felolvasásait.</p>
            <p>Sikerült is kiegyeznie a két legfőbb ellenséggel. Bebizonyította nekik számokkal,
               kétségbe vonhatatlan adatokkal, hogy ha most támadnak reá, a megrendült, elhanyagolt
               jószág egy­szerre úgy szét fog porlani, hogy pénzöknek még kis részéhez sem
               juthatnak, nem is beszélve a tisztességes haszonról, melyet jogosan várhatnak; holott
               ha bíznak benne, ha időt engednek neki s főképen ha segítségére lesznek, hogy a
               csip-csup kiabáló hitelezőket kielégítse, nehány év alatt úgy rendbe hozza a
               jószágot, hogy nemcsak visszakapják pénzöket, hanem nyereségök is lesz. Olyan
               világosan beszélt, okoskodott, magyarázott, következtetett, hogy a két hitelezőnek
               szeme-szája elállt, s egyik sem tagadhatta, hogy ennek a leánynak igaza van.</p>
            <p>– Ez mind szép, mind igaz, úgy a mint a papiroson áll, – jegyzé meg a patikárius, ki
               pénzköl­csönzői és patikáriusi kettős minőségében a lehető legpozitivebb ember volt,
               – csak az a kérdés, képes lesz-e a kisasszony végrehajtani azt, a mit a papiroson
               olyan szépen kiszámolt.</p>
            <p>– A jószág mindig ott lesz, – felelt nyugodtan a leány, – mindkettejük követelése be
               lesz rá táblázva; ha látják, hogy nem vagyok képes megfelelni feladatomnak, ha nem
               fizetem le pontosan a megállapított évi részleteket, még mindig megtehetik haszonnal
               azt, a mit most biztos veszteséggel tennének meg.</p>
            <p>– Csak találom azt mégis klasszikusnak, – kiáltott Hédervári Jakab, ki pénzkölcsönző
               hivatását a dalkör elnökségével mérsékelte s a dolgok eszményi oldala iránt is
               érzékkel bírt, – hogy mikor mi jövünk ide pénzt kapni, avval megyünk el innen, hogy
               még mink adunk pénzt. Ehhez kell sok költői fantázia!</p>
            <p>– Ha meg nem szabadítanak az apró nyugtalan kiabálóktól, kik rögtön akarják pénzüket,
               akkor lehetetlen elkerülni a csődöt s ez esetben önök legjobban tudják, mit
               kaphatnak, – felelt Klára minden felindulás nélkül. – Az itt a kérdés, mit akarnak
               inkább: nyugodtan, biztosan, lassankint visszakapni pénzöket, vagy tönkretenni engem
               és öcsémet?</p>
            <p>Gyöngéden, szelíden, szomorú mosolylyal, de épen nem reszkető kézzel megsimogatta e
               szavaknál a kis fiú fejét, ki egész mostanáig erősen hozzásímulva állt oldalánál s
               félénken tágra nyílt szemekkel nézett az asztal túlsó oldalán ülő két úrra s bámulva
               hallgatta beszédüket, melyet nem értett.</p>
            <p>– Sülyedjek el, ha akarom tönkre tenni a kisasszonyt a kis urfival! – kiáltott
               Hédervári Jakab erélyesen.</p>
            <p>– A miből úgy se lenne semmi hasznunk, – tevé hozzá a patikárius, nyájas mosolylyal
               dörgölve kezeit.</p>
            <p>– Ha lenne hasznunk, se nem tenném tönkre! – kiáltott Hédervári Jakab, felindulásában
               egyaránt megfeledkezve saját érdekéről és a magyar nyelvtanról, melyet nagy
               szorgalommal tanúlt üres óráiban, mióta szép történeti neve magasabb
               kötelezettségeket rótt rá.</p>
            <p>– Sőt inkább azt kívánjuk, hogy a kisasszony napról-napra gyarapodjék boldogságban,
               jólétben és egészségben, – mondá az udvarias patikárius egy oldalpillantással
               gyógyszertárára, mint az egészség csalhatatlan forrására. – De minden tiszteletünk
               mellett, melylyel a kisasszony tehetsége és megbízhatósága iránt viseltetünk, nem
               fojthatom el azt a szerény kérdést: miért nem fejtette ki ez erélyt, éles ítéletet,
               számító képességet, melylyel most mindkettőnket ámulatba ejtett, boldogúlt nagyapja
               életében, mikor még több ideje és alkalma lett volna megmenteni jószágát a
               végbukástól.</p>
            <p>– Mit tehettem volna? – felelt Klára lassankint fölhevülve s halvány arcza
               fokozatosan kipirúlt, a mint régi emlékei egymásután elvonúltak szeme előtt. – Mit
               tehettem? Mi voltam én nagyatyám házában? Azt hiszik önök, nem láttam mindent? Az
               élődiek dorbézolását, a tisztek hűtlenségét, a cselédek tolvajságát, az esztelen
               gazdálkodást, a gondtalan költekezést? Nem láttam mindent, nem láttam-e orvosságát,
               nem könyörögtem-e nagyatyámnak térden állva, adjon nekem csak egy kis hatalmat
               házában, gazdaságában? Mit felelt? Nevetett, megveregette orczámat, megcsókolta
               homlokomat s a konyhába küldött, hogy ügyeljek fel az ebédre, mert ma kiváló
               vendégeket vár. Mit tehettem? Összekötött kézzel néztem a pusztulást és vártam a
               végzet beteljesültét. Beláttam, hogy kérlelhetetlen végzet az, mely pusztulásra
               szánta e föld régi birtokosait, hogy ujaknak adjanak helyet; és ez a végzetes átok
               elvette tiszta látásukat, megzavarta józan gondolkozásukat, hogy ne találják bele
               magukat az új időbe, a hol mindenkinek dolgozni kell, ha fenn akar maradni. Ez a
               végzet verte meg szegény nagyatyámat is vaksággal, hogy ne lásson semmit, s ne
               tanuljon semmit s rohanjon a többivel a közös mélységbe. És én mindezt láttam,
               felismertem, tudtam, mit kellene tenni és nem tehettem semmit. Most megjött a
               pillanat, hogy fölkelhessek és szembe szálljak a végzettel és megmutassam én, a
               gyönge, egyszerű nő, hogy a végzettel is lehet daczolni és csak az pusztúl el, a ki
               nem akar menekülni. Önök, mindketten amaz új osztályokból valók, melyek hivatva
               vannak, hogy a mi helyünket elfoglalják ősi földünkön s mégis önökhöz fordulok, hogy
               segítsenek küzdelmemben, nem szánalomból, nem nagylelkűségből – ezek nem szoktak
               számba jönni az élet nagy harczában – hanem saját érdekökből. Ha nem akarják
               megtenni, jó, megyek én is tovább az úton, mely ki van tűzve mindnyájunk elé s el
               fogok tünni a nagy tengerben, mely már annyiunkat elnyelt. De ha bíznak bennem,
               legyenek segítségemre saját hasznukért s meg fogom mutatni, hogy egy nő képes lesz
               daczolni a végzettel, melynek a férfiak gyáván, vakon odavetik magukat.</p>
            <p>A mint ez utolsó szavakat mondta, már nem ült székén; az indulat heve testét is
               magával ragadta, fölemelkedett székéről, s míg egyik karjával erősebben magához
               szorította a kis fiút, másik kezével az asztalra támaszkodott. Arcza lángolt, szemei
               szikrákat szórtak, keble magasan hullámzott, egész teste reszketett a felindulástól,
               s oly szép, oly megdöbbentően szép volt e pillanatban, hogy a vele szemben ülő két
               hitelező sem vonhatta ki magát varázsa alól. Hitelező létükre fellelkesültek és
               megindúltak, a minél nagyobb diadalt emberi szónoklat még nem vívott ki e földön.</p>
            <p>Nem tudjuk, megértettek-e mindent, a mit a leány mondott; de annyit felfogtak, hogy
               saját hasznukért rajta kell lenniök tervének sikerültén, és meggyőződtek, hogy e
               leány képes is lesz kivinni, a mit ígért, s látszott mindkettőnek arczán, hogy nagy
               kedvök van elfogadni ajánlatát és bíznak benne.</p>
            <p>– Nagyszerű leány! – kiáltott fel Hédervári Jakab, ki mint költőibb lelkű és
               foglalkozású ember, előbb adott kifejezést lelkesűltségének.</p>
            <p>– Reméljük és hiszszük, – tevé hozzá óvatosan a pozitívabb patikárius – hogy a
               kisasszony terve jó és lesz ereje kivitelére. Még csak egy nehézségem van.</p>
            <p>– Nekem egy se nincs, – mormogott Hédervári Jakab. De aztán megint fölébredt a dalkör
               elnöke mellett a pénzkölcsönző, s oldalba lökve szomszédját, hozzátevé: – Mondja el
               azt az egy nehézséget.</p>
            <p>– A kisasszony belátását és erélyét ismerjük és megbízunk benne. De ha férjhez
               menne...</p>
            <p>Klára arcza még jobban elpirult e szóra, de most nem a nemes felindulás, hanem a
               harag lángja tört ki rajta, szeme elborult, ajkai megnyíltak, mintha boszúsan közbe
               akarna vágni. De a patikárius nem vevé észre a jeleket, fennakadás nélkül folytatá
               beszédét:</p>
            <p>– De ha férjhez menne, – a mi ily szép, művelt és előkelő hölgynél több mint
               valószínű, – férjét bizonyára a saját osztályából választaná, abból, melyet, mint a
               kisasszony az előbb oly szépen mondta, vaksággal vert meg a végzet. Akkor visszatérne
               a régi gazdálkodás és megint ott állnánk, a hol most, csakhogy még kevesebb
               kilátással a pénzünkre.</p>
            <p>– Nem fogok férjhez menni! – kiáltott Klára ingerülten.</p>
            <p>– De ha megszólal szive, – kezdé a költői Hédervári Jakab.</p>
            <p>– Nem megyek férjhez soha! – vágott közbe Klára, első ingerültségének kitörése után
               határo­zott, nyugodt hangon. – Én, a ki annyira megvetem a férfiakat, nem sülyedek
               soha annyira, hogy egyiköknek oda dobjam magamat.</p>
            <p>– Ez erős szó, – jegyzé meg a patikárius, – s bár üzleti szempontból örülnünk kell a
               kis­asszony ily felfogásának, de mint általános véleményt erősnek kell tartanunk.</p>
            <p>– Nem önökre értettem, – felelt a leány elröppenő mosolylyal, – önök előttem
               hitelezők és nincs nemök. Azokról a férfiakról beszélek, kiket ismerek, kiket
               megismerhetek, s kik közül valaha egyet kiválaszthatnék magamnak. Nem fogok
               választani soha. Ne gondolják, hogy leányos elbizottság, alaptalan képzelgés sugalja
               szavaimat; saját keserű tapasztalásom tanított meg, hogy a férfiak megvetésre méltók,
               hiúk, önzők, gyöngék, s minden tekintetben alantabb állnak a nőknél.</p>
            <p>– Ezt mondja az én feleségem is, – jegyzé meg zárjelben Hédervári Jakab.</p>
            <p>– Különben ez nem tartozik önökhöz, – folytatá Klára, nem véve figyelembe Hédervári
               Jakab közbeszólását, – önöket csak az érdekli, hogy nem kell félniük jövendő
               férjhezmenetelemtől. Erről biztosak lehetnek.</p>
            <p>– Akár írásban adná! – kiáltott Hédervári Jakab teljes meggyőződéssel. – De nem kell
               írás, a nélkül is hiszek a kisasszonynak és elfogadom ajánlatát.</p>
            <p>A patikárius is elfogadta. Még néhány nap telt el, mialatt elvégezték a szükséges
               átírásokat, ki- és bekebelezéseket, kielégítették az apró hitelezőket és Klára
               átvette az agyonterhelt jószágot és egyedül, minden segítség és támogatás nélkül neki
               indúlt az élet nagy harczának.</p>
            <p> </p>
         </div>
         <div type="chapter">
            <head>II.</head>
            <p>A mezősi puszta közvéleménye tisztában volt magával, hogy a Páldi-tanya sorsa, öreg
               gazdá­jának halála után, csakhamar be fog telni, s a hátrahagyott család megteszi azt
               az útat, melyen már annyi hátrahagyott családot láttak a telhetetlen örvény felé
               haladni. A temetés pompája az utolsó fény, melyben a kihalásra ítélt család még egy
               végső lobot vet, aztán a temetési fáklyák kihívásával kialszik minden és jön az örök
               éjszaka. A vergődés még eltarthat egy ideig, de a sok példán okult, tapasztalt szemek
               jól látják az agónia végén biztosan bekövetkező halált. Nem első eset ez a
               szomszédságban. A nagy mezősi pusztának legalább a fele átment már ezen az
               átalakulási folyamon és idegenek kezére került, a kik névre, gondolkozásra,
               szellemre, szokásokra, néha nyelvre is idegenek maradtak az őslakók között, s bár
               tesznek néha kísérletet az érintkezésre, összeolvadásra, nem tudják elfeledtetni
               idegen voltukat. Ez a sors vár a Páldi-tanyára is. Vajjon ki lesz a jövevény, ki
               elfoglalja ott az őslakó helyét? A szomszédok, kik jól ismerik egymás bensőbb ügyeit,
               megoszlanak Sipák Tamás és Hédervári Jakab közt, de a többség véleménye inkább a
               patikárius felé hajlik, mert az a hír száll róla, hogy el akarja adni patikáját, s
               beáll földesúrnak.</p>
            <p>Az őslakók, kiket rokonság, sógorság, komaság, barátság egy nagy családdá fűz össze,
               nem valami nagy elragadtatással készülnek akár a patikárius, akár a Héderváriak
               befogadására, s keserű panaszokban törnek ki a sors ellen, mely olyan igazságtalan a
               régi birtokosok iránt. Egyforma nagy a méltatlankodás a tolakodó jövevények ellen és
               a szánalom a szegény kitúrt Páldi árvák iránt; s mind a két érzés annál erősebb és
               igazabb, mert saját jövőjük képét látják e tükörben, melybe bizonyos fatalisztikus
               megadással tekintenek. Káröröm nincs az ő szivök­ben. Megvan náluk az a tehetetlen
               összetartás, mely épen elég arra, hogy kizárjanak magok közül minden életrevaló
               elemet, egymás között mintegy házilag segítsenek elpusztítni egymás vagyonát és
               megsirassák azt, ki a bukásban megelőzi a többit. Segítenének is ők szívesen
               egymáson, de mikor magokon sem tudnak segítni! A mit tehetnek, megteszik. Törik a
               fejöket, tanakodnak, hogyan lehetne az árvákon segítni. Keresnek valami derék,
               jóravaló férjet a leány számára, a ki pénz nélkül is elvenné s kis öcscse neveléséről
               is gondoskodnék. Keresnek, de nem találnak, s fejöket csóválják és sóhajtanak és
               átkozzák a sorsot és sajnálják a szegény leányt, a kin legjobb akaratuk mellett sem
               tudnak segítni, mert jó családbeli leány számára nincs más segítség, mint a jó
               házasság.</p>
            <p>Addig-addig törték a fejöket és sajnálkoztak a szegény leányon, míg egyszer csak
               bámulva kezdték észrevenni, hogy Klára nem várta be az ő segítségüket és igyekezett
               saját erejéből segíteni magán. A bámulatból aztán jó hosszú ideig nem is jöttek ki. A
               mit mint az előzmé­nyek természetes következményét vártak, nem teljesült: a
               Páldi-tanya nem került eladásra, megmaradt az örökösök birtokában. Egymás után
               szállongtak, terjedtek a legfurcsább hírek szokatlan, hallatlan dolgokról, melyek
               eleinte bámulatba, azután méltatlankodásba, végre megbotránykozásba ejtették az egész
               szomszédságot. A rendes összejöveteleken, névnapokon, vacsorákon, uzsonnákon Klára
               viselt dolgairól folyt a beszélgetés, vitatkozás, pletyka. Sokan csak azért
               látogatták meg, hogy saját szemökkel győződjenek meg a Páldi-tanya csodálatos
               rejtelmeiről, s a kik csak ott voltak, mind nagy méltatlankodással tértek vissza, s
               mindegyre újabb és hihetetlenebb adatokat tálaltak föl az uzsonnaasztalok tarka
               abroszára. </p>
            <p>– Azt a leányt valami rossz szellem szállta meg, – mondá Nagyvéghyné ő nagysága, ki
               valami homályos genealógiai bonyodalmak következtében atyafiságot tartott a
               Páldi-családdal, s első sorban volt hivatva ítéletet mondani az elfajult leányról. –
               Már többször meghívtam, hogy látogasson meg, s töltsön nálam néhány hetet, eleinte
               azt felelte, hogy nem jöhet, sok dolga van, később aztán nem felelt semmit.</p>
            <p>– Én meg saját személyemben tettem nála részvétlátogatást, – vevé át a szót
               Börzsönyiné ő nagysága, – épen uzsonna tájban értem a tanyára, és Klárát nem találtam
               a házban. A kis fiú volt otthon tanítónőjével, egy száraz, epés vén kisasszonynyal, a
               ki udvarias kérdésemre azt felelte, hogy Klára a szérűn van, s midőn arra kértem,
               hivassa haza, mérgesen rám rivalt, hogy a kisasszonynak nincs ideje üres látogatások
               fogadására.</p>
            <p>– Miért nem mentél ki hozzá a szérűre, kedvesem? – kérdé Bákayné ő nagysága.</p>
            <p>– Méltóságomon alulinak tartottam.</p>
            <p>– Én nem tartottam méltóságomon alulinak, – vevé át a szót Toronyiné ő nagysága, – de
               meg is adtam az árát. A napokban Palotáról jöttem hazafelé mind a négy leányommal.
               Épen dél­tájban értünk a Páldi-tanya elé. Gondoltam, meglátogatjuk a szegény Klárát
               és megebédelünk nála, otthon úgy sem vártak ebéddel, mert már előre kilátásba vettem
               e látogatást, és a szerint intézkedtem. Megállíttatom hát a hintómat a tanya előtt,
               és leszállunk. Igazi részvéttel, meg­felelő meghatottsággal és szomorú arczczal
               lépünk a szobába; a legkisebb leányom, a Miczi, sírt is, valósággal zokogott... úgy-e
               zokogtál, Miczikém?</p>
            <p>– Egészen vizes lett a szép csipkés zsebkendőm, – felelt Miczi kisasszony,
               méltatlankodástól kipirult arczczal.</p>
            <p>– No hát ennél szebb és meghatóbb bevonulást nem láthatott volna Klára, ha otthon
               lett volna. De nem volt. Csak azt a sárga tanítókisasszonyt találtuk a kis fiúval.
               Kérdem, hol van a mi kedves, szegény Kláránk? A szérűn, felelt a sárga kisasszony.
               Nem lehet hazahívni? kérdi a Nina leányom. Nem lehet, felelt a sárga kisasszony.
               Akkor megvárjuk itt, – mondok én ártatlan bizalommal, – úgy is dél van, s a mi kedves
               Kláránknak nem sokára haza kell jönnie. Régi jó ismerősök és szomszédok vagyunk,
               leányaim együtt nevelkedtek vele, itt maradunk nála ebédre. – Kezdjük lerakni a
               kalapjainkat, kendőinket, hát a sárga kisasszony ránk mordúl, hogy Klára a szérűn
               van, csak estére jő haza, ő pedig már megebédelt a kis fiúval. A dolog gyanúsnak
               tetszett, hogy az egész beszéd csak a vén kisasszony machinácziója, a kinek szeméből
               látszott, hogy ellensége a kedélyes vendégeskedésnek. Lesujtó pillantást vetek rá és
               kimegyek a tornáczra. Leányaim is lesujtó pillantást vetnek rá és utánam jönnek.
               Miczi zsebébe rejti szép csipkés kendőjét, melyre már nincs szüksége és azt mondja,
               mamácska, hajtsunk ki a szérűre és beszéljünk Klárával; én azt hiszem, hogy ez a vén
               kisasszony csak lóvá akar minket tenni. Helyesen beszélsz leányom, mondok én,
               felülünk a hintóba és kihajtunk a szérűre. Nagy sár volt, a lovak csak lassan
               haladhattak, a hintó rázása magas fokra emelte étvágyunkat. Végre kiértünk és
               keressük Klárát. Eleinte nem vettük észre, mert épen dél volt, s a nyomtatók mind a
               boglyák tövében ültek és ebédeltek. Úri hölgynek nyoma sincs a tájon. Egyszerre csak
               felsikolt a Boriska leányom, – még mind a hintóban ültünk, – hogy nini, mama, ott ül
               Klára egy kévén. Oda nézek, alig akarok a szememnek hinni, pedig csak­ugyan Klára
               volt. A feje be volt kötve, ruhája fel volt gyűrve és a lábain nagy, sáros csizmák
               voltak. Ott ült a kévén, s kenyeret és szalonnát evett egy fanyelű bicskával. Klára!
               kiáltok én rá. Miczi leányom újra előveszi a szép csipkés zsebkendőjét, és a szeméhez
               szorítja. Klára felpillant és meg sem mozdulva helyéről, azt mondja, hogy Isten hozta
               édes néni, minek köszönhetem e szerencsét? Útban vagyunk haza felé, mondok én, és
               megálltunk nálad ebédre, szegény leányom! Én ma ide künn ebédelek, felel Klára, mert
               égető a munka; de ha itt ma­radnak velem, szívesen megosztom ebédemet. Ezzel kenyeret
               és szalonnát vág, és megkinál vele. Ez a te ebéded? mondok én. Ez, felel Klára, és
               nyugodtan tovább falatozik. Miczi lányom visszateszi zsebébe a szép csipkekendőjét.
               Szegény nagyapád megfordulna sírjában, ha ezt látná, mondok én; aztán mind a négyen
               egy lesujtó pillantást vetünk rá és elhajtatunk. Haza érve, hamarjában ebédet
               főzettem, a mi már vacsorának is beillett volna, de akkorra már csak úgy támolyogtunk
               az éhségtől. No hát mit mondanak ehhez a blamagehoz?</p>
            <p>És a megsértett asszonyság egyszerre fölhajtotta findzsáját, újra tele töltötte, nagy
               darab kalácsot szelt és oly mohón folytatta az uzsonnázást, mintha még mindig az
               elszenvedett koplalástól kellene helyreállítnia gyomrát.</p>
            <p>– Ez még mind semmi, – veszi át a szót Bákayné, – ezzel csak magának árt, csak a maga
               egész­ségét rontja el, csak magát teszi példabeszéddé. Hanem az már mégis több az
               elégnél, hogy szegény tisztjeit megfosztja kenyerüktől és egész családokat juttat
               koldusbotra.</p>
            <p>– Hallatlan! – kiált Nagyvéghyné, összecsapva kezeit. – Ennyire elfajúlt volna?</p>
            <p>– Nagyapjának tiszttartója, Falvi, tudjátok, a kinek az a szép és ostoba felesége
               van...</p>
            <p>– Igen, a ki nagyobb toiletteket viselt, mint mi magunk.</p>
            <p>– A kiről a férfiak azt beszélik, hogy már a harmadik szó után szerelmet lehet neki
               vallani.</p>
            <p>– Csitt! – leányok vannak jelen, – vág közbe Bákayné, s ezzel visszatéríti rendes
               medrébe a pletyka áradatát, melyet a kedvező alkalom már-már más irányba ragadott
               volna.</p>
            <p>– Mi történt Falvival?</p>
            <p>– A napokban volt férjemnél és rettentő dolgokat beszélt.</p>
            <p>– Mik azok a rettentő dolgok?</p>
            <p>– Férjem jobban elmondhatja. Náczi, – kiált, fölemelve hangját, – jöjj be egy
               pillanatra.</p>
            <p>– Még csak a közepén vagyok a szivaromnak, – hallatszik egy rekedt hang a nyitott
               verandáról, hová az urak visszavonultak szivarozni, mialatt hölgyeik oda benn kávé
               mellett végezték a szellemi nagymosást.</p>
            <p>– Ugyan jöjjön be szivarostól, kedves Bákay, – kiált a háziasszony, Nagyvéghyné ő
               nagysága, – nem árt nekünk az a kis füst, hozzá vagyunk szokva.</p>
            <p>Bákay úr megjelen a verandára nyíló ajtóban s a háziasszonyi engedély alapján
               hatalmas füstfelhőt fúj az egybegyűlt hölgyek felé.</p>
            <p>– Mondd el csak Náczi, mit beszélt veled Falvi, mikor a minap meglátogatott?</p>
            <p>– Szegény Falvi! biz az szép dolgokat beszélt. Klára egészen felforgatja a jószágot.
               Fel­mondott neki is, az ispánnak is, azaz jobban mondva, elcsapta őket s midőn
               legalább végkielé­gítést kértek, azt felelte nekik, hogy tekintsék végkielégítésnek
               azt, a mit éveken át loptak az öreg Pálditól.</p>
            <p>– Szörnyűség! Mit fog csinálni most a szegény Falvi?</p>
            <p>– Elmegy gazdálkodni saját jószágára, Pozsonymegyébe.</p>
            <p>– Hát van neki jószága?</p>
            <p>– Még pedig nagyon tisztességes. Szépen lassacskán szerezgette össze, mialatt itt
               tiszttartós­kodott. Az ispánnak is van jószága Nyitramegyében, az is itt
               szerezte.</p>
            <p>– Úgy látszik, mégis van hát végkielégítésök.</p>
            <p>– Az mindegy, azért még sem illik így bánni régi hű szolgákkal. Szegény Falvi,
               egészen el van keseredve. Azt mondja nem lesz többé senki kutyája, hanem lesz a maga
               ura.</p>
            <p>– Most fog még csak toiletteket csinálni a felesége!</p>
            <p>– És udvaroltatni magának a saját gazdatisztjeivel.</p>
            <p>– Csitt! zsindely van a házon, – szólt közbe Bákayné, ismét visszaterelve rendes
               medrébe a kicsapni készülő pletykát. – Mit beszélt még Falvi a Páldi-tanyáról?</p>
            <p>– Fel van fordulva ott az egész világ. Klárát valami rossz szellem szállta meg. A
               parasztok azt hiszik, hogy hét ördög bújt belé, a műveltebbek meg vannak győződve,
               hogy a tönkrejutástól való félelmében megőrült s az a rögeszméje van, hogy
               megtisztítja jószágát az adósságoktól.</p>
            <p>– Szegény leány! valóban megőrült.</p>
            <p>– Csakhogy őrültségének mások iszszák meg a levét, – folytatja Bákay úr, kidobva az
               ablakon kiégett szivarját s az asztal mellé, a hölgyek közé telepedve, mi alatt a
               háziasszony megtölt számára egy findzsát és eléje tolja. – Oda künn boroztam ugyan,
               de a borra jól fog esni a kávé. Kezeit csókolom, nagysád. Bizony szegény Klára
               őrültségének mások iszszák meg a levét. Pompás kávé! ilyent csak nagysádnál lehet
               inni.</p>
            <p>– Ugyan Náczi! – vág közbe neje türelmetlenül – határozd el már magadat, miről
               beszélsz: a kávéról-e, vagy arról a léről, melyet Klára itat meg másokkal?</p>
            <p>– A kávét megiszom – felelt Bákay úr tettel kisérve szavait – és beszélek a másik
               léről. Ezt már csak igyák meg mások!</p>
            <p>– Kik azok a mások?</p>
            <p>– A házi cselédek, kiket nagyrészt elcsapott s a kiket megtartott, azokat úgy
               megdolgoztatja, mint a szerecsen rabszolgákat. Nem tartott meg mást, mint a
               szakácsnőt és egy szobalányt; a komornák, inasok, parádés kocsisok kikapták az
               útlevelet. A külső cselédeket, kik hozzá­szoktak volt hajdanában az úri munkához,
               egymásután csapja el s másokat fogad helyettük, a kiket kora hajnaltól késő estig
               dolgoztat. Szép parádés lovait eladta és ökröket vett helyettök; a hintót is eladta
               és közönséges parasztszekeren, igás lovakkal hajt be a városba, ha valami dolga akad.
               Sőt a multkor látták, a mint ökörszekeren maga vitte be dinnyéit a palotai
               hetivásárra és órákig alkudozott a kofákkal, a míg mindent el nem adott.</p>
            <p>– Hallatlan botrány!</p>
            <p>– Házánál nem fogad el semmi vendéget –</p>
            <p>– Tudom, tapasztalásból tudom! – sóhajt Toronyiné.</p>
            <p>– Legalább enni nem ad nekik mást, mint szalonnát, – teszi hozzá csípősen Miczi
               kisasszony, ki nem tudja megbocsátani, hogy hiába tette tönkre szép csipkés
               zsebkendőjét.</p>
            <p>– Nem fordul meg ott más, mint nehány zsidó szenzál –</p>
            <p>– Szép társaság egy Páldi-sarjadék számára! sóhajt Nagyvéghyné.</p>
            <p>– Azokat is szalonnával tartja jól? kérdi gunyosan Toronyiné.</p>
            <p>– Nem tudom, mivel tartja őket, – folytatja Bákay úr, – hanem hallottam, hogy nagy
               tisztelet­tel és félelemmel beszélnek róla s azt mondják, hogy még rajtok is kifog. A
               minap hozzám vetődött Gold Jakab, a ki az én buzámat is meg szokta venni, még pedig a
               lábán, s kérdeztem tőle, mit tart Páldi Kláráról. Összecsapta a kezét, fejét
               csóválta, orrát fújta, azután megvakarta és csak annyit mondott, hogy gewalt
               leány!</p>
            <p>– Gewalt leány! – kiált elszörnyedve Nagyvéghyné ő nagysága. – Egy Páldi-ivadékról
               azt mondják, hogy gewalt leány! Hová jutunk, hová jutunk?</p>
            <p>– Hát még ha azt tudnák, hogy szeszgyárat készűl állítani a jószágon?</p>
            <p>– Lehetetlen! Nem hiszem.</p>
            <p>– Legalább a szenzálok azt beszélik, sőt azt is hozzáteszik, hogy a szeszgyárban
               Hédervári Jakab lesz a titkos kompánistája.</p>
            <p>– Még csak ez volt hátra! sóhajt Nagyvéghyné, csaknem kővé dermedve a rémülettől és
               mél­tatlankodástól. Ennyire megtagadni nemét, családját, ősi hagyományait,
               büszkeségét! Egy Páldi leány, és pálinkát főz és titkos kompánistája egy Hédervári
               Jakabnak... Most már vége! Megtagadom a rokonságot, leveszem róla a kezemet. Páldi
               Klára meghalt reám nézve.</p>
            <p>– Szegény leány! én inkább sajnálom, szólt Börzsönyiné.</p>
            <p>– Legalább is épen úgy méltó a szánalomra, mint a méltatlankodásra – fejezi be Bákay
               úr. – Szegény leány! kiragadja magát veleszületett köréből, fárad, koplal, nélkülöz,
               gúnynak, nevet­ségnek, megvetésnek teszi ki magát s mindezt egy rögeszméért. Hogy
               megmentse vagyonát, hogy meggazdagodjék. Nem tudja szegény, hogy az ár ellen úszni
               nem lehet.</p>
            <p> </p>
         </div>
         <div type="chapter">
            <head>III.</head>
            <p>Ez az általános vélemény Kláráról és elvállalt küzdelméről. Az ár ellen úszni nem
               lehet. És a kik nem haragszanak rá, hogy hűtlen lett az ősi hagyományokhoz, azok
               szánják, hogy hiába­való munkára pazarolja erejét és ifjúságát.</p>
            <p>A leány pedig ment tovább a megkezdett úton, bátran, csüggedetlenül, makacs
               kitartással, nem nézve sem jobbra, sem balra, sem hátra. Csak a czélt látta maga
               előtt, melyet kitűzött magának s míg szemét e czélra szegzé, lábával ellökött útjából
               minden akadályt vagy ha tehette, átlépett rajta. Haladt előre a maniakusok
               kizárólagosságával, megátalkodottságával, a kik nem látnak, nem éreznek semmit azon
               az egy gondolaton kívül, mely elfoglalva tartja egész lényüket. És valóban, az ö
               törekvése a rögeszme erejével vette birtokába egész lelkét, minden gondolatát, minden
               tettét. Megmenteni őseinek birtokát a pusztulástól, megtartani és nem juttatni idegen
               kézre azt a darab földet, melyet a sors családjának osztályrészűl adott, hol apja,
               nagyapja és valamennyi őse élt és meghalt, hol a régi arczképek a nagyteremben és a
               porladó csontok a kerti sírboltban egyaránt örök fenyegető tiltakozást kiáltanak
               minden meg­szentségtelenítés ellen! Ez volt az ő vágya, törekvése, életfeladata,
               vallása; ennek élt kizárólag és kímélet nélkül, maga és mások iránt.</p>
            <p>És a mint az idő haladt, a lankadatlan munka, a szigorú takarékosság kezdte meghozni
               elma­rad­hatatlan eredményét. A szomszédok, kik boszankodva vagy szánakozva kisérték
               a hőslelkű leány küzdelmét és napról-napra várták vagy rettegtek, hogy összeroskad
               elvállalt terhe alatt, csodálkozva vették észre, hogy épen nem roskad össze,
               ellenkezőleg, egyre nő és erősödik feladatának nagyságával. Minden virágzik és
               gyarapszik nála, házát megújította és megszépí­tette, kívül-belül minden rendben van,
               a gazdatisztek és cselédek szidják ugyan a háta mögött, de szívesen vannak nála és
               vetekednek, hogy ki jusson szolgálatába, a hitelezők nem nyugta­lankodnak és nem
               háborgatják, s rendesen megkapják az évi törlesztéseket, úgy, hogyha így halad,
               néhány év alatt a jószág egészen megtisztúl az adósságoktól s mire a kis Béla felnő
               és eléri nagykorúságát, egészen tiszta, tehertől mentes birtokon osztozhatik
               testvérével s mivel minden valószínűség szerint testvérének osztálya is az övé lesz,
               (mert arról már rég lemond­tak, hogy Klárát férjhez adják), ezt a fiút már most úgy
               lehet tekinteni, mint a jövő egyik legjobb partiját a pusztaságon s az úri családok,
               melyek bővelkedtek megfelelő korú kis leányokban, már most számításba vették a fiút s
               a szép jövő reményében ismét közeledni igye­keztek az egykor kiközösített
               apostatához.</p>
            <p>De a közeledés nem volt könnyű és nem járt keserű tapasztalatok s kiábrándulások
               nélkül. Senki sem teheti, hogy büntetlenűl ragadja ki magát természetes köréből, hogy
               nemével, nevelésével, hagyományaival ellenkező szerepet erőszakoljon magára. Senki
               sem szentelheti magát kizárólag egy eszmének, senki sem fordíthatja összes erejét,
               minden tehetségét egyet­len egy feladatra, a nélkül, hogy más tekintetben kárát ne
               vallja. A ki szemét mereven, foly­tonosan egy pontra szegzi, semmit sem fog kívüle
               látni s ha néha másfelé kell fordítnia tekintetét, azt tapasztalja, hogy tiszta
               látása megzavarodott. Klárán is betelt ez a természeti törvény. Erényeit, melyekre
               feladatánál fogva szüksége volt, annyira túlhajtotta, hogy hibákká lettek. Annyira
               erélyes volt, hogy nyersnek látszott, annyira takarékos volt, hogy fösvénynek
               látszott, annyira férfias volt, hogy egészen elveszteni látszott gyöngédségét,
               nőiességét s míg keble legmélyebb rejtekében meleg, érző szív dobogott, a külső
               kéreg, melylyel akarata és életmódja bevonta, keménynek, ridegnek, kellemetlennek
               mutatta, a kihez mindenki csak félve közeledett, tisztjei úgy, mint cselédjei, mint
               Gold Jakabék, mint ismerősei, s még hama­rább, mint kora magával hozta volna, vén
               leány lett, ama nevetséges apró vonások nélkül, melyek némileg megenyhítik a vén
               leányok szomorú rideg alakját.</p>
            <p>Mindenki félt tőle s legjobban félt az, a kit ő legjobban szeretett a világon, a ki
               tulajdonképeni oka és czélja volt elvállalt nehéz munkájának, a kinek jövője és
               jóléte egybeolvadt vágyainak és törekvésének tárgyával s ha rögeszméjévé vált az ősi
               jószágot megmenteni és felvirágoz­tatni, elválaszthatatlan volt tőle a másik
               gondolat, hogy minden munkája, fáradsága, eredmé­nye ennek fog hasznára válni. Béla
               öcscse csaknem tizennégy évvel fiatalabb, mint ő s valóban kis fiú volt még, midőn
               nénje magára vette a nagy harczot a végzet ellen. Első évét töltötte csak be, midőn
               apjuk, anyjuk meghalt s ők egészen az öreg Páldi gondjára maradtak, ki teljesen
               megfelelni vélt nagyapai kötelességének, ha ponyt tartott kis unokája számára,
               beavatta őt a kártya-figurák rejtelmeibe és megtanította pipát tölteni. Egyebekben
               egészen nénje gondjaira maradt s a tettre vágyó komoly leány nagyobb hatáskör
               hiányában egészen a gyermeknek szentelte magát. Az anyaság gazdag kincseit, melyekkel
               szíve tele volt, mind e gyermekre árasztotta s a fiú úgy ragaszkodott hozzá, mint
               szerető anyához, és úgy félt tőle, mint szigorú apától. Az öreg Páldi halála után,
               midőn Klára a jószág kezelésével öcscse nevelését is egészen magára vette, a mily
               arányban megkeményedett s úgyszólván elférfiaso­dott modorában és viseletében,
               ugyanabban az arányban ment át a gyermek szerető ragasz­kodása a tisztelő félelembe s
               a mint megszokta mindenben nénjétől függni, az ő szemével látni, az ő fejével
               gondolkozni, feloszlatni minden önállóságát az ő akaratában, épen úgy el­szokott
               attól, hogy bizalommal legyen hozzá s részesévé tegye apró gyermeki örömeinek és
               bánatainak.</p>
            <p>De Klára nem vette ezt észre, nem volt rá ideje, hogy észrevegye. Annyit tudott, hogy
               minde­nek fölött szereti öcscsét, hogy minden törekvésének utolsó czélja az ő jóléte
               és boldogsága; azt is tudta, látta, hogy a gyermek engedelmes, jó fiú és mindenben
               szavát fogadja, s benne nem fog akadályt találni, hogy úgy nevelje föl, a mint az ő
               boldogságáért legjobbnak tartja, – és ez elég volt neki. A mily erélylyel látott a
               jószág kitisztázásához, ugyanazzal fogott a gyermek neveléséhez; hiszen mind a
               kettőnek egy volt a czélja, s egyik a másik nélkül üres, hiábavaló munka lett
               volna.</p>
            <p>Nem volt elég a jószágot megmenteni, kitisztázni; arról is gondoskodnia kellett, hogy
               a kinek számára megmenti, képes legyen megtartani s ne veszítse el újra. Minden Béla
               nevelésétől függ. A mi rossz hajlam származásánál fogva benn van a vérében, a mi
               vészes benyomásokat a gyermekkorában látott példák lelkében hagyhattak, azokat
               irgalom és kímélet nélkül kell irtani. Hosszas gondolkozás után legjobbnak találta,
               ha a gyermeket maga mellett tartja, s nem küldi sem városi iskolába, sem nevelő
               intézetbe, hol ellenőrzéstől távol áldozatúl eshetnék a rossz befolyásoknak s
               kifejlődhetnének öröklött hajlamai. Mert arról meg volt győződve, hogy öcscse, ki a
               pusztulásra szánt fajból származik, magával hozta a világra a faj minden hibájának és
               szenvedélyének magvát. Nem bocsátja el hát oldala mellől s őrködni fog, hogy a vészes
               magvak gyökeret ne verjenek lelkében.</p>
            <p>De azt sem akarta, hogy tudatlanúl nőjjön fel s a gazdálkodáson kívül semmi egyébhez
               se értsen.</p>
            <p>Nem akart úri ruhában járó parasztot nevelni öcscséből. Tudta, hogy a Páldi név
               fentartójának művelt embernek kell lennie, a kinek semmiben sem szabad hátramaradnia
               korától. Taníttatni fogja mindarra, a mit az embernek tudnia kell, ha a közfelfogás
               szerint műveltnek akar látszani. Taníttatni fogja, de a saját felügyelete alatt és
               olyan által, kiben teljesen megbízhat.</p>
            <p>A mély megvetésénél fogva, melyet a férfinem iránt érzett, előre is kizárta azt a
               gondolatot, hogy a fiú nevelését férfitanítóra bízza. Különben nem kellett soká
               keresnie; készen állt minden megkívántató tulajdonsággal, a kire szüksége volt.</p>
            <p>Kamilla kisasszony egy pár évig nevelőnője volt Klárának, még szüleinek életében, a
               kik nem osztoztak az öreg Páldi ősmagyar meggyőződésében, hogy a leánynak elég
               nevelés, ha jól ért a főzéshez és a fehérnemű javításhoz. Szüleinek halála után,
               midőn a leány egészen nagyapja gondjaira maradt, az öreg úr úgy találván, hogy
               unokája egész az illetlenségig sokat tud, udvariasan felmondott az öreg
               kisasszonynak, kinek sárgás, merev arcza és szigorú tekintete kellemetlenűl zavarta a
               kastély vidám összhangját. Kamilla kisasszony azóta egy fővárosi nevelőintézetben élt
               alárendelt nevelőnői minőségben s itt találta őt Klára levele, mely tudtára adta a
               megváltozott viszonyokat, feltárta előtte egész helyzetét s felkérte, hogy vállalja
               el kis öcscsének nevelését.</p>
            <p>Válasz helyett maga Kamilla kisasszony érkezett meg nemsokára a pusztára s azonnal
               hiva­talba lépett és így történt, hogy már az első napokban segített elijeszteni a
               barátságos látoga­tásokat s Börzsönyiné és Toronyiné ő nagyságaik rémes dolgokat
               beszélhettek róla a pusztai társaságnak.</p>
            <p>Klára különösen vonzódott öreg nevelőnőjéhez, kinek rideg külseje és némi vénleányos
               ferde­sége mögött sok jóakarat és meleg érzés lakott. Föltétlenűl reábizhatta a fiú
               nevelését, míg maga egészen elmerült gazdaságában. A gyermek lassankint hozzászokott
               tanítónőjéhez, s bár félt tőle, mégis nagyobb bizalommal volt hozzá, mint
               testvéréhez. Engedelmes jó fiú volt, egy pillanatra sem tévedt el nevelőnője őrködő
               szemei elől, szorgalmasan tanult, szépen haladt minden tudományban s évről-évre
               kitünő sikerrel tette le a vizsgálatokat a szomszéd város iskolájának tanári kara
               előtt. Klára meg volt elégedve öcscsével, meg volt elégedve rendsze­rének
               eredményével, boldog volt és remélte, hogy öcscsét olyannak neveli, a milyennek épen
               lennie kell élete czéljának valósítására, s csak évek mulva, midőn a fiú már
               tizenhetedik évében járt, csak akkor kezdett oly jeleket venni észre, melyek
               megdöbbentették s egy-egy pillanatra azt a gondolatot támasztották lelkében, hogy
               talán még sem járt egészen a helyes úton a gyermek nevelésében.</p>
            <p> </p>
         </div>
         <div type="chapter">
            <head>IV.</head>
            <p>– Nekem úgy látszik, mintha ez a fiú egy kissé élhetetlen volna, – mondá Klára, midőn
               egy csendes nyári estén künn ült a tornáczon Kamilla kisasszonynyal, néhány perczczel
               azután, hogy Béla szépen, illedelmesen, mint jól nevelt fiúhoz illik, jó éjszakát
               kívánt, és szobájába ment aludni.</p>
            <p>Szép tiszta est volt; a hold fehér fénye elárasztá a tanyát, mely csendes élvezettel
               látszott fürödni a hideg sugárban a forró nyári nap után. Ember, állat mély álomban
               pihent, mert a Páldi-tanyán korán szoktak feküdni, hogy korán kelhessenek a munkára;
               csak a tanya úrnője volt ébren, ki ilyenkor szokott kissé megpihenni a nappal
               izgatott, szakadatlan munkája után, s ilyenkor beszélte meg mindenféle dolgait
               hűséges segédével, az öreg kisasszonynyal.</p>
            <p>A tornácz szélén ült, párkányára támaszkodva könyökével, a hideg kőoszlophoz nyomva
               égő fejét és szemét változatlanúl arra az ajtóra szegezve, melyen néhány perczczel
               előbb a szo­bá­ba lépett öcscse. Úgy nézett arra, mintha még mindig látná alakját,
               míg végre lassan, szó­tagolva szavakba foglalá a gondolatot, melylyel a fiú távozása
               óta küzdeni látszott.</p>
            <p>– Nekem úgy látszik, mintha ez a fiú egy kissé élhetetlen volna.</p>
            <p>Kamilla kisasszony megütközött és megbotránykozott. Sokkal jobban szerette a fiút, a
               ki keze alatt nőtt fel és sokkal büszkébb volt reá, hogysem megbotránykozás nélkül
               hallhasson róla lealázó nyilatkozatot; de másrészről sokkal nagyobb véleménynyel volt
               hajdani növendékének itélőtehetsége felől, hogy sem megdöbbenés nélkül halljon
               kedvenczéről oly ítéletet, mely egyszersmind kárhoztatása az ő hétéves nevelői
               működésének.</p>
            <p>– Mit ért az élhetetlenség alatt? – kérdé tartózkodó rövidséggel.</p>
            <p>– Mit értek? – felelt Klára türelmetlenűl. – Azt értem, a mit mindenki
               élhetetlenségnek nevez, az ügyetlenséget, gyámoltalanságot.</p>
            <p>– Példákat kérek, – mondá Kamilla kisasszony kurtán és ridegen.</p>
            <p>– Eh! nem úgy megy az életben, mint a tankönyvekben, hol először a szabályt állítják
               fel, s utána szép sorjában következnek a példák. Az általános benyomás, melyet e fiú
               reám tesz, az, hogy élhetetlen; ennyi elég, egyes példákat nem tudnék hamarjában
               felsorolni.</p>
            <p>– De a benyomást tényekből nyerte, – küzdött az öreg kisasszony növendéke érdekében,
               – s a tényekről mégis számot adhat. Kérek néhány tényt, mielőtt megalázó véleményét
               aláírnám.</p>
            <p>– Tényeket akar? – felelt Klára elgondolkozva. – Hiszen én örülnék legjobban, ha nem
               tudnék tényeket találni, s ön fényesen bebizonyítná véleményem alaptalanságát. De nem
               tehetek róla, ez a fiú azt a benyomást teszi reám, hogy élhetetlen. Nem tud egy
               lépést magától tenni, nincs egy önálló gondolata, nincs saját véleménye, A mit mi
               mondunk neki, azt megteszi pontosan, de ha semmit se mondanánk, képes volna összetett
               kezekkel elülni a végtelenségig; szót fogadni nagyon jól tud, de kezdeni nem tud
               semmit, szóval puha viaszbáb, mely a szerint idomúl, a milyen kézbe kerül.</p>
            <p>– Hát nem ezt akarta? – kérdi Kamilla kisasszony csodálkozva.</p>
            <p>– Ezt akartam, ezt akartam, – viszonzá mindegyre türelmetlenebbűl Klára, – de nem így
               akartam.</p>
            <p>– Hát hogyan akarta?</p>
            <p>– Eh! nem olyan könnyű azt világos szavakkal meghatározni. Nem történt az meg önön
               valamikor, hogy valami dalt egész tisztán hallott fülében csengeni, de ha el kellett
               volna énekel­nie, egy hangot se tudott volna eltalálni?</p>
            <p>– Értem. Azt akarja mondani, hogy a fogalom egész világosan él lelkében, de nem tudja
               szavakkal kifejezni.</p>
            <p>– Úgy van. Segítsen hát megtalálni a szavakat. Ön nevelt engem is, megszokta
               lelkemben olvasni, kisértse meg hát elmondani, a mit olvasott.</p>
            <p>– Megkisértem, – felelt Kamilla kisasszony komolyan és pedánsan, mintha valóban
               valami olvasási feladatról volna szó. – Ön, kedves gyermekem, olyanná akarta nevelni
               öcscsét, hogy egészen elfogadtassa vele saját nézeteit, gondolkozását, törekvését,
               becsvágyát, szóval, hogy hű dolgozó társa s majdan követője legyen a nagy és nemes
               munkában, melyet életének feladatáúl választott.</p>
            <p>– Úgy van, igaz.</p>
            <p>– Nos, én olyannak is neveltem. Béla az ön fejével gondolkozik, az ön szemével lát.
               Csak­ugyan puha viaszbáb, melynek az ön erős keze olyan alakot adhat, a milyent akar.
               És most, midőn ez eredményt látja, elréműl, mert eszébe jut, hogy ha esetleg más, az
               önénél erősebb kézbe talál jutni, majd ez fogja idomítni a saját tetszése
               szerint.</p>
            <p>– Igen, igen, – kiáltott mohón Klára, – ez jutott eszembe, ez az, a mitől félek.</p>
            <p>– De hol van az erősebb kéz, mely egykor hatalmába kerítheti a hajlékony viaszbábot?
               – folytatá nyugodtan, a száraz mathematikai bizonyítás hangján a nevelőnő. – Csak egy
               ilyent ismerek, mely az önével vetélkedhetnék befolyásban, és ez leendő nejének a
               keze.</p>
            <p>– Úgy van, én is erre gondoltam, és épen ez rémítette meg szívemet a jövőre
               nézve.</p>
            <p>– Ennek is megvan a maga orvossága, épen Béla lágy és idomítható jellemében. Módjában
               lesz ellenőrizni vonzalmát és olyan nő felé hajlítani, kiben megbízhatik.</p>
            <p>– Ki ellenőrízheti az emberi szívet? – mondá Klára elgondolkozva. – Ki parancsolhatja
               neki: ezt szeresse, azt ne szeresse? És ha épen valami méltatlan nőre esnék
               szerelme...! Nem hallotta, nem olvasta soha, hogy épen a nemes szívek végzete az,
               hogy méltatlan tárgyra paza­rolják szerelmöket?</p>
            <p>Annyi keserűség volt e szavaiban, hogy az öreg kisasszony megdöbbent és részvevő,
               fájdal­mas figyelemmel nézett a leány lehajtott arczára. Sokáig ültek így hallgatva,
               csaknem el­feledve beszélgetésük tárgyát, Klára lehajtva fejét, s talán valami régi
               kínos emlékek felett tépelődve, Kamilla kisasszony le nem véve szemét arczáról, a
               igyekezve kiolvasni valami magyarázatot a felhőből, mely a tiszta, szép homlokon
               borongott. Lassankint az ő homloka is elborúlt, merev, rideg vonásain keresztűl
               kitört részvevő szivének melege; lassan, tétovázva a leány felé nyújtá kezét,
               többször megsimogatva haját, arczát, homlokát, azután szó nélkül, mintha úgy is
               értenék egymást, keblére vonta fejét, s mind a ketten csendesen, némán
               könnyez­tek.</p>
            <p>A hold eltünt a ház mögött, a tornácz elsötétűlt, a levegő megmozdúlt, a szél
               mindinkább erősödött, s meg-megrázta a tornácz oszlopain felfutó venyigék leveleit.
               Klára összerázkódott és fölemelkedett öreg barátnője kebléről.</p>
            <p>– Hideg van, fázom, – mondá halkan, de meglátszott, hogy didergésében kevesebb része
               van az ártatlan nyári szellőnek, mint a régi emlékek hideg levegőjének, mely
               egyszerre meg­rohanta lelkét.</p>
            <p>– Menjünk a szobába, – mondá az öreg kisasszony.</p>
            <p>A három hálószoba egymás mellett volt és egymásba nyílt. Középen a fiúé, kinek álmát
               kétfelől őrizte két szerető lélek. Klára az ajtón betekintett öcscse hálószobájába, s
               látta, hogy a fiú nyugodtan alszik ágyában, egyik karjára hajtva fejét, csendes, alig
               hallható pihegéssel, félig nyílt ajkai körül boldog mosolylyal: valódi hű képe az
               ártatlan gyermeki álomnak. El­takarta kezével a meggyújtott gyertyát, nehogy
               világossága megzavarja az alvó fiút nyugodt álmában, s jó éjt mondva az öreg
               kisasszonynak, lábujjhegyen átsuhant a szobán és saját háló­szobájába lépett.</p>
            <p>Íróasztalára állította gyertyáját, maga az asztal mellé ült, kezére támasztotta
               fejét, s elgon­dolkozva, mozdulatlanúl nézett a gyertya lángjába, mintha a lehető
               legtávolabbra volna tőle a lefekvés gondolata. Sokáig ült így, nem változtatva
               helyzetét, nem változtatva arcza kifeje­zését, midőn hirtelen egy hang szólalt meg
               háta mögött, melytől riadtan ugrott fel székéről.</p>
            <p>Pedig csak Kamilla kisasszony volt, kinek hangjától épen nem volt oka megriadni. Nem
               vette észre, hogy midőn jó éjt kívánt az öreg kisasszonynak, ez nem maradt
               szobájában, hanem utána ment, s míg ő íróasztala mellett ült, széke mögött maradt
               állva, épen oly mozdulatlanúl szegezve reá szemét, a mily mereven nézett ő a gyertya
               lángjába.</p>
            <p>– Mi mindketten gyűlöljük a férfiakat, – kezdé az öreg kisasszony, minden bevezetés
               nélkül, mintha csak azt a néma beszélgetést folytatnák, melyet a tornáczon szemeik
               váltottak egy­mással, – s ez a gyűlölet, ez a megvetés oly erővel vette hatalmába
               lelkünket, mely nem lehet mélyebb alap nélkül.</p>
            <p>Lassan, száraz, tanító hangon beszélt, mint mikor a történelmet vagy természetrajzot
               magya­rázta növendékének, s ha szemében nem égett volna valami szokatlan fény, azt
               lehetett volna hinni, hogy most is leczkét tart. De szeme meghazudtolta hangja
               szárazságát, ránczos arczá­nak rideg mozdulatlanságát, s Klára e szemet nézte és
               megértette. Az első meglepetés riadása után szó nélkül, nem kérdezve, mint jutott ide
               az öreg kisasszony, visszaült székére, mialatt Kamilla kisasszony az íróasztal túlsó
               oldalára került, és szemközt állva hajdani növendékével, folytatá beszédét.</p>
            <p>– Az ember lelkében nincs semmi érzelem, akár jó, akár rossz, alap nélkül, tényekből
               álló alap nélkül. És mentől erősebb az érzelem, mentől inkább elfoglalja az ember
               lelkét, annál mélyebb az alap, annál meggyőzőbbek és kényszerítőbbek a tények, melyek
               formálják. Hogy én a férfiakat megvetem, annak megvan az alapja, s ez alapot az a
               tény nyújtja, hogy életem­ben mélyen és keserűen csalódtam egy férfi miatt.</p>
            <p>Klára önkéntelenűl s görcsösen megmozdúlt; keze, melyre eddig arczát támasztá,
               lehanyatlott az asztalra, de feje mozdulatlanúl, egyenesen megmaradt előbbi
               tartásában, s csodálkozva, kérdőleg szegzé szemét a beszélő arczára.</p>
            <p>– Eddig nem beszéltem róla, – folytatá az öreg kisasszony száraz, tanítói hangján, –
               de most megjött az ideje, szólnom kell, érzem, hogy jót teszek önnel, ha szólok.
               Nekem is megvolt a magam kis regénye, s csalódással, keserűséggel, örök
               kiábrándulással végződött. A történet maga régi és egyszerű, új csak arra nézve, a
               kivel megtörtént. Ifjú voltam, rajongó lelkem volt, eszményemet kerestem, s azt
               hivém, megtaláltam. Neki adtam minden gondolatomat, minden érzésemet. Szerettem, s
               meg voltam győződve, hogy ő is szeret, hiszen szavai, vallo­másai gyújtották meg
               szívemben a szerelem első szikráját. És azután megtudtam, hogy ez az eszménykép
               hazudott: meggyőződtem, hogy ez az ember aljas csaló volt, a ki csak szeretőjévé
               akart tenni, mikor elhitette velem, hogy egész lelke az enyém, s nem élhet
               nélkülem.</p>
            <p>Klára nem mozdúlt; úgy ült székén, mintha megkövült volna; arcza is oly halvány,
               hideg és merev volt, mint a fehér márvány; tágra nyílt szemeiben is az a megkövült,
               mozdulatlan tekin­tet látszott, melyet a márványszobrok szemében lehet látni.</p>
            <p>– Szegény, fiatal, kezdő nevelőnő voltam, s haraggal, undorral utasítottam el az
               embert, kiből egyszerre kiábrándultam. Nevetve, vállat vonva tovább ment, s néhány
               hónap múlva meg­nősült, elvett egy gazdag özvegyet. Hogy boldog volt-e vele, boldoggá
               tette-e nejét, nem tudom, nem kérdezősködtem felőle, nem törődtem vele. Megvetettem
               és elfelejtettem. Meg­vetettem benne az egész férfinemet, és az lettem, a mi vagyok.
               Nem bántam meg, boldog vagyok így, a mint vagyok, s ha újra visszatérne ifjúságom és
               szépségem, újra úgy tennék, a mint tettem, tudva, mily jövő vár reám. Boldog vagyok,
               mert azt, a kit megvetettem, el is feledtem; és emléke nem hagyott szivemben semmi
               keserűséget; ha rá gondolok, nem teszem azt fájdalommal. Ez a különbség köztem és más
               hozzám hasonló szerencsétlenek közt, kiknek szívében a csalódás örök sebet hagy
               hátra... Ez az én történetem.</p>
            <p>– Ez az enyém is! – kiáltott Klára hirtelen kitöréssel, felugorva székéről. A
               mozdulatlan márványalak, a hideg, halvány arcz egyszerre átváltozott; termete
               kiegyenesedett, minden tagja reszketett, sötét pír árasztotta el arczát, és a hang
               mint valami rég elfojtott sikoltás tört ki melléből. De nagy felindulásában sem
               feledte el a gondos testvér óvatosságát, oda sietett az összekötő ajtóhoz,
               betekintett a szomszédszobába, s midőn látta, hogy a fiú nyugodtan alszik tovább,
               halkan betette az ajtót, lábújjhegyen visszasietett íróasztala mellé és fojtott
               hangon folytatá beszédét: – Ez az én történetem is! Régóta hordom szívembe zárva, s
               midőn itt állt ön előttem és elmondta történetét, úgy rémlett lelkemnek, mintha
               kettőssé lett volna alakom, mintha magam állnék önmagam előtt és magam mondanám el
               enmagamnak szomorú múlta­mat. Igen, ez az én történetem is, csak azzal a
               különbséggel, hogy nekem nem volt elég erőm elfeledni azt, a kit megvetettem, és
               hordoztam folyton, örökké, sajogva szívemben a régi sebet, és boldogtalan voltam, nem
               tudva igazán, miért; hiszen nem szerettem már azt az embert, hiszen gyűlöltem,
               megvetettem, utáltam; de nem feledtem, nem feledtem! Az ön szavai nyitották föl
               szememet, azok tanítottak meg boldogtalanságom titkára. Feledni, feledni! Kitépni a
               tövist a szívből, a szív sebéből, és a seb be fog gyógyulni. És én esztelen, gondosan
               ápoltam, dédelgettem a sebet, kaczérkodtam ennen fájdalmammal, s híven őríztem a
               tövist, a múltak maradványát, a helyett, hogy kitépjem, összetörjem, lábammal
               tapossam. Kitépem hát, összetöröm, lábammal taposom most, aztán legyen vége az
               egésznek, legyen vége az emlé­kezésnek is!</p>
            <p>Gyorsan, nagy indulattal kirántotta íróasztala fiókját és az asztalra tette egész
               tartalmastól. Sárgás papírokkal, hervadt virágokkal, rongyokkal, semmiségekkel, minők
               a boldog és bol­dogtalan szerelem emlékei szoktak lenni rendesen.</p>
            <p>– Itt van az én múltam tövise, – folytatá gyűlölettel szegezve szemét a kis fiók
               tartalmára, – az a tövis, melyet kitépni és megsemmisíteni nem volt elég eszem és
               erőm. Nem! Oktalan fejemmel, gyűlöletre szomjazó szívemmel újra, meg újra elővettem,
               nézegettem és vissza­gondoltam szerencsétlen múltamra, hogy el ne feledjem a
               gyűlöletet, melyet esküdtem, hogy meg ne bocsássam a fájdalmat, melyet szenvedtem. Én
               esztelen! Nem éreztem, hogy csak magamat gyötröm, magamon állok boszút. El veletek,
               utálatos emlékek! gyűlölni tudok nélkületek is, de veletek nem tudok feledni. El
               veletek!</p>
            <p>Hirtelen, indulatosan kifordította az asztalra az egész fiók tartalmát, s kikapott a
               zagyva halomból egy kis ibolya-bokrétát, mely már annyira el volt száradva, hogy
               porrá esett szét, a mint kezébe szorította.</p>
            <p>– Ez volt az első virág, melyet tőle kaptam, – mondá oly fojtott hangon, hogy alig
               lehetett szavát érteni, – ide rejtettem fiókomba, s azóta el nem hagyta e rejteket.
               Eleinte boldogan, dobogó szívvel, azután gyűlölettel, lázongó kebellel, de itt
               tartottam és mindig mélyebbre és mélyebbre ütöttem vele a tövist szivembe. El veled,
               hitvány por, el veled!</p>
            <p>Ledobta a földre a porladó virágokat és indulatosan rájok taposott lábával. Aztán
               ismét a halom közé nyúlt és kikapott belőle egy sárguló papirszeletet.</p>
            <p>– Itt van első levele, – mondá, Kamilla felé nyújtva és elfordítva róla tekintetét. –
               Csupa hazugság, árulás, aljasság minden szava. Itt van, olvassa, aztán hadd végezzek
               vele is.</p>
            <p>– Nem szükséges olvasnom, – felelt Kamilla kisasszony nyugodtan, – úgyis tudom, mi
               van benne. Az eféle levelek csaknem szóról-szóra egyformák szoktak lenni.</p>
            <p>– De csak olvassa! Olvassa el legalább aláírását, olvassa legalább a nevét.</p>
            <p>– Bérczi Endre, – olvasá Kamilla kisasszony.</p>
            <p>– Ez az, ez az! – kiáltott indulatosan a reszkető leány, még mindig elfordítva
               tekintetét a papirszeletről, mintha félne, hogy az undor egészen erőt vesz rajta. –
               Ez az a név, mely egy­kor dobogásba hozta szívemet, melyet azóta folytonosan fülembe
               súgott egy gúnyos ördög hangja. Oh, én nyomorult! oh, én ostoba! Olvassa el a levél
               keltét is. Látja? Kevéssel azután történt, hogy ön elhagyta házunkat, s én egészen
               egyedül maradtam nagyapám dorbézoló czimborái között. Emlékezik, mily tapasztalatlan
               gyermekleány voltam. Akkor került ide, rokonai voltak itt a pusztai birtokosok közt,
               és nagyapám, ki az egész világgal rokonságot tartott, ha magyar nemeslevele volt, őt
               is rokonának fogadta és megnyitotta előtte házát. Mindennapos vendég volt itt, s így
               akarta meghálálni a gyanútlan öreg ember vendég­szere­tetét. El veled, hitvány
               papiros, hazug rongy, el veled!</p>
            <p>Apró darabokra tépte a papirt is, aztán újra a halomba markolva, egy egész csomó
               hasonló elsárgult levelet rántott elő.</p>
            <p>– Mind az ő levelei, mind! Az elsőnek folytatásai, épen úgy tele hazugsággal,
               ámítással. Ne olvassa, csak azt a nevet látná alattok, csak azokat a hazugságokat
               olvasná szívről, álmat­lanságról, örök szerelemről. El velök!</p>
            <p>Összetépte valamennyit, apró darabokban hevertek körülötte a földön s kéjjel, a
               kielégített boszú kéjével taposott rájok lábával. Lassankint ide jutott a fiók egész
               tartalma, csak még egy elfakult kék szalag maradt az asztalon. Ehhez már nem nyúlt
               kezével; felkapta a papirvágó ollót, s ezzel ragadta meg, mintha félne, hogy
               megfertőzteti érintése.</p>
            <p>– Ez az utolsó emlék tőle – mondá halkan, elfordítva fejét, míg arczát égő pirosság
               lepte el. – Ezt tépte le vállamról, midőn erőszakkal karjába akart ragadni és én egy
               pillanat alatt meg­ismertem egész aljasságát. Arczul ütöttem. Ah! milyen jól esett!
               Arczul ütöttem és ajtót mutattam neki. Azóta nem láttam, de hallottam róla.
               Hallottam, hogy nemsokára nőül vette egy pusztai szomszédunk leányát, kit gazdagnak
               tartott. Én ahhoz szegény voltam, hogy nejévé tegyen... Csak... Eh!... Sajnáltam a
               szegény leányt. Azután hallottam, hogy tönkre jutottak, a mint itt tönkre jut
               lassankint mindenki. Azután hallottam, hogy elköltöztek e vidékről. Ez volt az
               utolsó. Azóta semmit sem hallottam róla. És elfeledhettem volna és én esztelen itt
               tartottam fiókomban e szúró töviseket és mindig újra és újra elővettem és élesítettem
               velök gyűlöletemet, fájdalmamat. Most már semmi sincs belőlük, csak e rongy! Vegye
               hát, vegye és vágja apró darabokra, hogy ne lássam többé ezt sem. Vegye már és
               szabadítson meg tőle.</p>
            <p>Kamilla kisasszony átvette a szalagot és apró darabokra vágta az ollóval, azután a
               földre szórta a többi szemét közé.</p>
            <p>– Vége hát mindennek! – kiáltott Klára s undorodva elrúgta lábával a mellette heverő
               szemetet. – Lábbal taposhatom a rút múltat s nem marad más számomra, mint a gyűlölet
               és a feledés.</p>
            <p>Keblére borult jó öreg nevelőjének és a két nő szorosan átkarolta egymást és könyeik
               összefolytak a megsemmisült szerelem széttépett emlékei fölött.</p>
            <p> </p>
         </div>
         <div type="chapter">
            <head>V.</head>
            <p>Másnap ebéd után Béla meglepetéssel, csaknem ijedtséggel hallotta, hogy ma nem megy
               nevelőnőjével sétálni, hanem egyedül, a merre tetszik, csak be ne térjen a szomszéd
               birto­kosok közül valamelyikhez és esteli hét órára legyen itthon.</p>
            <p>Ez volt a tegnapi tanácskozás eredménye. Kamilla kisasszony úgy találta, hogy Béla
               úgy­nevezett élhetetlenségének (az öreg kisasszony csak vonakodva és enyhítő
               körülírásokkal alkalmazta e szót kedves növendékére) az az oka, hogy nagyon is
               gyámság alatt tartják s nemcsak a tanulás alatt, hanem szabad idejében is a nevelőnő
               felügyelete alatt áll. Adjanak hát neki egy kis szabadságot, hogy szokja meg a maga
               lábán járni s a maga fejével gondol­kozni; de csak annyi szabadságot, hogy mindig
               lehessen ellenőrizni s megakadályozni, ne­hogy a szabad mozgás közben elbotoljék. A
               mint néha a madarat is szabadon engedik röpködni, de szalagot kötnek lábára, hogy
               annak idején vissza lehessen húzni fogságába.</p>
            <p>– Hová menjek? – kérdé a fiú elképedve és habozva, bizonytalanul nézett nénjéről
               nevelő­nőjére, nevelőnőjéről nénjére.</p>
            <p>– A hová tetszik, – felelt Klára, fejére illesztve széles szalmakalapját és felöltve
               szürke porköpenyegét. – Én a városba hajtatok, hol találkozásom van Hédervárival, a
               mi neked nem lenne valami nagy mulatság. Menj hát, a hova tetszik, csak vacsorára
               légy itthon, a mikorra én is megérkezem.</p>
            <p>– És mit csináljak séta közben? kérdé Béla vigasztalanul.</p>
            <p>– A mit tetszik, felelt Klára, vállat vonva s jelentősen tekintve az öreg
               kisasszonyra. – Tégy, a mit tetszik; azt fölteszem rólad, hogy rosszat és oktalant
               nem fogsz művelni.</p>
            <p>Ezzel megcsókolta öcscsét, kezet nyújtott Kamilla kisasszonynak, felült a tornácz
               előtt vára­kozó szekérre és elhajtatott.</p>
            <p>– Én most szobámba megyek és átnézem a felesek számadó könyvét, melyet Klára reám
               bízott, – mondá az öreg kisasszony, Bélához fordulva, ki kezében forgatva kalapját,
               határo­zatlanul állt a tornácz legfelső lépcsőjén.</p>
            <p>– Hát igazán nem jő velem sétálni? – kérdé siralmasan.</p>
            <p>Az öreg kisasszony elérzékenyült, de ránczos arcza oly szerencsés alkotással bírt,
               hogy benső megindulásait nem igen lehetett észre venni rajta. Most is száraz, merev
               és kérlelhetetlen maradt, habár közel volt hozzá, hogy könyek gyűljenek szemébe. Béla
               nem olvasott rajta semmi engedékenységet, sóhajtva fejére tette kalapját és lefelé
               indult a lépcsőn.</p>
            <p>– De hát okvetetlenül kell nekem ma sétálnom? – kérdé megállva a lépcső közepén és
               visszafordulva.</p>
            <p>– Egészsége szükségképen megkívánja a mozgást és szabad levegőt, ha egész délelőtt
               könyve mellett ül a tanuló szobában – felelt az öreg kisasszony ridegen.</p>
            <p>– Jöjjön hát velem, a séta magának is jót fog tenni, maga is egész délelőtt a könyv
               mellett ült a szobában.</p>
            <p>– Én már nem vagyok gyermek – felelt az öreg kisasszony, megkeményítve szívét.</p>
            <p>– De mit csináljak én egyedül? Agyon fogom unni magamat! – kiáltott a fiú
               elkeseredve.</p>
            <p>Kamilla kisasszony már végén volt önuralmának; még egy szó és kitörnek könyei s
               örökre tönkre teszik tekintélyét. Összeszedte minden erejét s a tőle telhető
               keménységgel rákiáltott növendékére.</p>
            <p>– Nem szégyenli magát? Tizenhét éves fiú és nem mer, nem tud egyedül sétálni a
               pusztán. Azonnal induljon és esti hét óráig haza ne jöjjön, de hét órára bizonyosan
               itthon legyen.</p>
            <p>– Isten önnel, Kamilla kisasszony! – mondá Béla szomorúan a lassan megindult.</p>
            <p>Nem mert hátra tekinteni, nevelőnőjének haragos hangja megijesztette; nem láthatta,
               hogy az öreg kisasszony mily elérzékenyült tekintettel néz utána. Mikor aztán a nagy
               kotárka mellett jobbra fordult s a puszta azon része felé indult, mely a ház háta
               mögött terjedt el egész a mesgyét képező ákácz-erdőig, az öreg kisasszony a szobába
               sietett, kikereste azt az ablakot, melyen legtovább lehetett látni a pusztán s
               mozdulatlanul, könyes szemekkel kisérte a fiú távozó alakját, míg egészen el nem tünt
               szeme elől. Egy öreg nevelőnő, a ki megsiratja tizenhét éves növendékét, hogy egyedül
               megy sétálni egy-két órai távolságra; igazán nevet­séges lett volna, ha nem lett
               volna olyan megható.</p>
            <p>Esti hét órára pontosan hazaérkezett mind a két testvér. Klára a városból, öcscse a
               sétáról, A fiú egész kazal mezei virágot hozott magával, oly nagy tömegben, mintha az
               egész délutánt virágszedéssel töltötte volna. Rögtön két óriási bokrétát kötött s oda
               állította az esteliző asztalra, nénje és nevelőnője terítéke elé.</p>
            <p>Mind a ketten nagyon meg voltak hatva s több jelentős pillantást váltottak egymással;
               de a fiú előtt nem mutattak semmi megindulást a komolyan kivallatták mai sétájáról.
               Az engedelmes fiú mindenre szépen megfelelt. Először elment egész az erdőig, azután
               leült kissé az árnyékba pihenni, azután egy ágat tört magának, hogy esetleg a kutyák
               ellen védhesse magát, aztán kelet felé haladt, aztán délnek, vigyázva, hogy a vetést
               le ne tapossa, de szerencsére, kutyával sehol sem találkozott.</p>
            <p>– Hát emberekkel találkoztál? – kérdé Klára.</p>
            <p>– A koppancsi dűlőben láttam az aratókat s egy ideig gyönyörködtem a munkájokban, –
               felelt Béla.</p>
            <p>– Szorgalmasan dolgoztak? Nem henyéltek? – kérdé Klára.</p>
            <p>– Ki merne henyélni a te szolgálatodban? – felelt a fiú, félénk csodálkozással emelve
               szemét nénjére.</p>
            <p>Másnap, harmadnap, az egész héten át ugyanezt a kisérletet ismételték a fiúval s ez
               napról- napra kevesebb vonakodással indult magányosan útjára s mindegyre nagyobb
               kedvét látszott találni a szabadságban. A két öreg leány többször váltott egymással
               elégedett tekintetet s esteli beszélgetéseikben a tornáczon, midőn a fiút aludni
               küldték, szerencsét kivántak egy­másnak a jó gondolathoz, hogy kissé szabad szárnyára
               bocsátották a félénk gyermeket.</p>
            <p>Béla hűségesen eljárt délutáni sétájára; néhány nap múlva nem is kellett küldeni;
               ebéd után maga vette elő kalapját, botját s ment megkérdeni testvérétől, szabad-e
               megint kimennie egyedül. Annyira még nem vitte az önállóságot, hogy engedelem nélkül
               távozzék. Azt sem merte még tenni, hogy elkéssék a megszabott időn túl. Pontban hét
               órakor mindig otthon volt s mindig hozott magával vagy virágokat, vagy lepkéket, vagy
               bogarakat, melyeket sétája alatt összeszedett s melyekkel kegyetlen próbára tette az
               öreg kisasszony természetrajzi tudomá­nyát, míg minden fűszálnak, minden bogárnak
               megtudta tőle a nevét. Egy este aztán elkésve érkezett haza és nem hozott magával sem
               virágot, sem bogarat.</p>
            <p>Igaz, hogy csak egy negyedórával késett el, de azért mégis félénken, csaknem lopva
               osont be a szobába, hol az asztal már terítve állt s nénje és nevelőnője az ablaknál
               lesték érkezését. Látszott rajta, hogy az út nagy részét futva tette meg, ki volt
               pirulva, melle erősen lihegett, homlokáról nagy cseppekben ömlött az izzadtság. A két
               nő jelentősebb pillantást váltott egy­mással, mint valaha, de egyikük sem tett semmi
               czélzást késő érkezésére; csak Kamilla kis­asszony mondott száraz hangon annyit, hogy
               a vacsora alatt nem lesz szabad vizet innia, míg egészen le nem hűlt.</p>
            <p>Látva hogy nem szidják ki, sőt észre sem látszanak venni elmaradását, Béla lassankint
               fel­bátorodott s a mint a vacsorát felhordták, már némileg rendesebb lélekzettel, de
               még mindig égő piros arczczal, elfoglalta helyét az asztalnál, nénje és nevelőnője
               között.</p>
            <p>– Hol jártál ma? – kérdé Klára kis idő múlva. Kérdésében nem volt semmi szokatlan,
               mert minden este ugyane szavakkal kezdte meg a társalgást, de Béla mégis
               összerezzent, oly halkan azonban, hogy egyikük sem vette észre.</p>
            <p>– A rendes helyeken – felelt egy kis gondolkozás után. – Az erdőben, a réten, a
               szántóföl­deken.</p>
            <p>– Mondtam már, hogy nem szabad vizet innia – szólt közbe az öreg kisasszony, midőn
               Béla mintegy öntudatlanul pohara felé nyúlt s hogy egyszer-mindenkora megóvja minden
               veszé­lyes kisérlettől, elvette előle a poharat és felfordítva saját tányéra mellé
               állította.</p>
            <p>– Hogyan van, hogy ma semmi virágot vagy bogarat, vagy más effélét nem hoztál? –
               folytatá vallatását Klára.</p>
            <p>– Attól féltem, hogy már rá untatok, – felelt félénken a fiú, nénjéhez intézve
               szavát, de az öreg kisasszonyra nézve. – A szobalány ma reggel is panaszkodott, hogy
               nem győzi a sok szemetet kiseperni; de ha kívánod, holnap ismét hozhatok...</p>
            <p>– Én nem kívánom – szólt Kamilla kisasszony. – Ha nem talál mulatságot a
               virágszedésben, lepkekergetésben, mulasson másképen, a mint kedve tartja.</p>
            <p>– Kivel találkoztál? kérdé Klára.</p>
            <p>– Senkivel, – felelt a fiú gyorsan, mohón, oly mohón, hogy bizalmatlanabb füleknek
               gyanús­nak tetszett volna; arcza még mindig ki volt pirulva előbbi futásától és csak
               gyakorlottabb, fürkészőbb szem vehette volna észre, hogy az előbbi, pírhoz új
               pirosság járult, mely sokkal mélyebbé, sötétebbé tette színét. De a szerető szemek,
               melyek reá voltak szegezve, nem néztek rá gyanakodó vizsgálattal, megelégedtek
               szavával s nem is gondoltak arra, hogy hazugságot is mondhat.</p>
            <p>Pedig Béla most hazudott.</p>
            <p>Találkozott valakivel, de sokkal jobban félt testvérétől, hogy őszinte lehetett volna
               hozzá s ösztönszerűleg érezte, hogy ha megvallaná, kivel találkozott, nem engedné
               többé egyedül járni és most már nem tudott erről lemondani.</p>
            <p>Ma délután tovább haladt az erdőcskében, mint eddig tette, úgy hogy csaknem túlsó
               szélére érkezett, hol a ritkulni kezdő fákon már ki lehetett látni a szántóföldekre s
               távolabb a szomszéd uraság tornyos kastélyára. Kezei tele voltak virágokkal, melyeket
               útközben szedett s most egyik fa tövében leült egy keresztben fekvő fatörzsre s
               elkezdte bokrétába kötni virágait. Nagyon elmerült munkájába s nem vette észre, hogy
               közelében valaki figyelemmel kiséri, míg végre egy vidám nevető hang megszólítá:</p>
            <p>– Nekem köti ezt a bokrétát?</p>
            <p>Béla ijedten ugrott fel helyéről, virágai széthulltak öléből, kezeiből és szanaszét
               hevertek körülötte a földön, Nem messze ülőhelyétől egy leányt látott, szintén
               ledöntött fatörzsön ülve, a ki épen abban a pillanatban állt fel helyéről, midőn
               feléje tekintett. Béla első gondolata a menekülés volt. Cserben hagyta szegény
               virágait, megfordult és el akart futni.</p>
            <p>– No, no, nagy vitéz! – hallatszott újra a nevető hang, – talán csak nem fog
               elszaladni előlem! Forduljon vissza és jöjjön hozzám; ne féljen, nem harapom meg.</p>
            <p>Béla most már nem mert elszaladni; engedelmesen megfordult és lassan, lesütött fővel
               a leány felé indult, csak alattomban nézve föl alakjára. Mintegy tizennégy éves leány
               lehetett, de jól kifejlődve, piros arczczal, mosolygó tekintettel, határozott, bátor,
               fesztelen magatartással. Kurta ruhája volt, szalmakalapja szalagjánál fogva nyakába
               volt akasztva és hátán lógott, göndör sötétszőke haja felbomolva szabadon lengett a
               csendes erdei szellőben. Kezében lovagvesszőt tartott s nem messze tőle, egyik fa
               törzséhez kötve kis pony paripa állt, nyu­godtan legelészve a zöld füvet s nem
               törődve az urfí és a kisasszony első találkozásával.</p>
            <p>A mint Béla lassan, félénken, mintegy parancsszónak engedelmeskedve feléje közelgett,
               a leány sokkal bátrabban és elszántabban tett néhány lépést előre, lovagostorával
               csapkodva az útjában álló erdei virágokat. Nemsokára szemközt álltak egymással, Béla
               lesütve szemét, a leány mosolygó kíváncsisággal vizsgálva a szemérmes fiú arczát.</p>
            <p>– Kicsoda maga? – kérdé röviden, határozottan.</p>
            <p>– Páldi Béla – felelt a fiú félénken, lesütött szemekkel.</p>
            <p>– Ez volt az első, ezen át kellett esnünk – folytatá a leány. – Ha ismeretlen úr és
               hölgy talál­koznak, első dolog, hogy az úr bemutassa magát. A hölgyet nem szokás
               megnevezni, az úr ügyességétől függ, hogy megtudja a nevét. Ha maga elég ügyes, meg
               fogja tudni a nevemet. Most hát átestünk a formalitáson. Játszunk.</p>
            <p>– Játszunk? – ismétlé Béla egészen elkábulva a leány gyors, fesztelen fecsegésétől s
               még inkább a csintalan mosolytól, mely szavait besugározta.</p>
            <p>– No igen, játszunk! Ha egy úr és egy hölgy találkoznak és az első ismerkedésen túl
               vannak, mit tehetnek okosabbat, mint hogy játszanak? Olyan ostobául unalmas ez a
               pusztai élet. Én nagyvárosi leány vagyok, – folytatá büszkén lenézve a szerény
               pusztai ifjúra, – csak vendég­képen vagyok itt papámmal abban a tornyos kastélyban.
               De már torkig vagyok a pusztai élettel. Semmi társaság, csak néha esténkint vagy
               uzsonnára egy pár fecsegő néni. Mi az nekem? Hozzám való társaságot akarok. Szoktam
               ugyan lovagolni, de abba is beleuntam. Ott legel a ponym a fa mellett... Mondja csak,
               kinek kötötte bokrétába azokat a virágokat?</p>
            <p>– Nénémnek és nevelőnőmnek, – felelt Béla halkan s félszemmel szegény szétszórt
               virágai felé pillantva.</p>
            <p>– Nevelőnője! Hát magának nevelőnője van? – kiáltott a leány nevetve. – Ilyent se
               hallottam még. Egy fiú, a kinek nevelőnője van! Mért nem jár a gymnáziumba?</p>
            <p>– Már a hetedik osztályból is letettem a vizsgát, – felelt Béla sértett önérzettel,
               de a világért sem emelve föl fejét.</p>
            <p>– Én csak hat osztályt végeztem, a leánygymnáziumban, – mondá a leány, – de nem
               otthon tanultam, az nagyon unalmas. Sokkal többet lehet tanulni a nyilvános iskolában
               és érdekes ismeretségeket is lehet kötni. Fogadjunk, hogy többet tudok, mint
               maga.</p>
            <p>– Én latinul is tudok, – mondá Béla, kit a versenygés annyira elragadott, hogy
               kezdett ki­vetkőzni félénkségéből s a leányra emelte szemét, de rögtön ismét
               lesütötte, midőn mosolygó tekintetével találkozott.</p>
            <p>– Eh! latin! mi az a latin? – kiáltott a leány megvetőleg. – Azt is nemsokára el
               fogják törölni. Én tudok francziául, angolul és regényeket olvasok. Hát mythológiát
               tanult-e?</p>
            <p>– Tanultam, – felelt Béla büszkén.</p>
            <p>– Tudja-e, hogy mi most úgy állunk itt egymás mellett, mint Ámor és Psyche? Csakhogy
               itt Psyche az, ki nem árulja el kilétét. Tanulta Ámor és Psyche történetét?</p>
            <p>– Tanultam, – felelt a fiú fülig elpirulva.</p>
            <p>– És micsoda tanulságot merített belőle?</p>
            <p>– Azt, hogy a kíváncsiság veszedelmes, – felelt Béla még jobban elpirulva.</p>
            <p>– Csak ezt? – kérdé a leány.</p>
            <p>– Csak ezt? – visszhangozá a fiú s ismét bátorságot vett magának, hogy a leányra
               emelje szemét, de hirtelen ismét lesütötte, midőn látta, hogy ez is elpirul és
               zavartan elfordítja tekin­tetét.</p>
            <p>Így álltak egy ideig szemben egymással, némán és pirulva, a fiú zavartan csavargatva
               s majd­nem leszakítva kabátja gombjait, a leány öntudatlanul csapkodva
               lovagvesszőjével az erdei világok fejeit. Végre ismét a leánynak jött meg a
               szava.</p>
            <p>– Hány éves maga?</p>
            <p>– Tizenhét, – felelt Béla.</p>
            <p>– Tizenhét! – kiáltott a leány csodálkozva. – És még nincs bajusza, még a pelyhe se
               látszik. Pedig a táncziskolában akár hány tizenhét éves férfit ismertem, a ki már ki
               is pödörhette a bajuszát. Hallja, igyekezzék minél előbb bajuszhoz jutni, mert a
               férfi a nélkül csak gyerek.</p>
            <p>– Igyekezni fogok! – felelt Béla alázatosan.</p>
            <p>Egy ideig megint hallgattak és lopva vizsgálták egymás arczát, míg végre ismét a
               leány törte meg a csendet.</p>
            <p>– Annyit elárulok, hogy a keresztnevem Fanny, hogy ha reám gondol, tudja, minek
               nevezzen gondolatában. De csak gondolatában szabad így szólítania; beszédben nagysád
               vagyok magá­nak. Érti?</p>
            <p>– Értem, nagysád, – felelt Béla halkan.</p>
            <p>Ez a czím igen jó kedvre hangolta a kurtaruhás kisasszonyt, hangosan nevetett és
               felkiáltott:</p>
            <p>– Jaj be éhes vagyok! Maga nem éhes?</p>
            <p>– Nem, – felelt Béla.</p>
            <p>– Én nagyon éhes vagyok. Ilyenkor van az uzsonna ideje, de most nem akarok
               visszamenni a kastélyba, mert... mert... nos, nem találja ki?</p>
            <p>Elpirult, aztán elnevette magát és hadarva folytatá:</p>
            <p>– Elég az hozzá, nem akarok visszamenni és mégis szeretnék valamit enni.
               Kiállhatatlan sze­szé­lyes és ideges teremtés vagyok, mikor éhes vagyok. Nincs a
               zsebében egy pár alma vagy ilyesmi?</p>
            <p>– Semmi sincs, – felelt Béla megszégyenülve.</p>
            <p>– Ejnye! mit csináljunk hát? Csak nem ehetünk füvet és gyökeret, mint a remeték? Ah!
               nézze csak, – folytatá a mellettük álló fa lombjai közé mutatva – ott van egy
               madárfészek. Bizo­nyosan tele van tojással; én nagyon szeretem a nyers tojást. Ugyan
               kérem, Béla, mászszon fel a fára és hozza le a tojásokat.</p>
            <p>– Erre a fára! – kiáltott Béla elképedve, és szemével mérte a fa sudarát s a
               magasságot, melyben a fészek látszott.</p>
            <p>– No, csak nem ijed meg tőle?</p>
            <p>– Nem, nem ijedek meg, de félek, nem tudok felmászni.</p>
            <p>– Micsoda! hát maga nem tanult tornázni?</p>
            <p>– Nem, – felelt Béla, megszégyenülten lehajtva fejét.</p>
            <p>– Minő nevelés! Látszik, hogy valami vén kisasszony kezei közt van. Hiszen most már a
               leányok is tanulnak tornázni. Én is tanultam: tudok ugrálni, mászni... És ha maga nem
               állna itt a fa alatt... Eh! bánom is én! Forduljon el és takarja el a szemét a
               kalapjával.</p>
            <p>Béla engedelmesen félrefordult és befödte szemét kalapjával. Nemsokára feje fölött
               hallá a leány hangját.</p>
            <p>– Haladok, haladok, már a közepén vagyok. Be kár, hogy nem láthat... Ide ne nézzen,
               mert úgy jár, mint Aktaeon Dianával. Tudja a mythológiából, hogyan járt Aktaeon
               Dianával?</p>
            <p>– Tudom, – szólt Béla kalapjába, egész füle hegyéig elpirulva.</p>
            <p>– No hát, vigyázzon magára, ide ne pillantson. Már fent vagyok. Itt van a fészek...
               Ah! egy tojás sincs benne, csupa kopasz csiripelő madárfiókok! Jaj be csúnyák! Dobjam
               le?</p>
            <p>– Nem, nem, – kiáltott Béla kalapjába, – ne bántsa a szegény madárkákat.</p>
            <p>– Jól van, jól, csak ne sírjon, nem bántom őket, pedig oly csunyák, hogy kedvem volna
               ki­te­ker­ni a nyakukat... Ide ne nézzen, most már lefelé csúszom... Egy, kettő!
               Hopp! lenn vagyok... De még ne forduljon vissza, előbb lesimítom a ruhámat. Így, –
               fejezé be, vállára ütve a fiúnak, – készen vagyok, most már megint rám nézhet.</p>
            <p>Béla lassan levonta szeméről kalapját, még lassabban megfordult, arcza, nyaka, füle
               égő lángtól piroslott és szemét alig merte az előtte álló leányra emelni.</p>
            <p>– Úgy-e, össze van gyűrve a ruhám? – mondá ez mosolyogva és szintén erősen elpirulva.
               – És ha meggondolom, hogy hiába kompromittáltam magamat; most még éhesebb vagyok,
               mint azelőtt. Hanem el kell ismernem, hogy maga jó fiú; szemmel tartottam, egyetlen
               egyszer sem pillantott hátra. Ritka jó fiú! Nincs a világon az a tizenhét éves férfi,
               a ki legalább egy kicsit félre ne pislantott volna. Nem is másztam volna előttük a
               fára a világért sem; de magát az első pillanatban kiismertem, milyen ritka jó fiú.
               Meg is jutalmazom; jöjjön, üljünk le virágaihoz és kössük meg a bokrétát, melyet
               miattam félbehagyott. Segíteni fogok magának.</p>
            <p>Leültek a fatörzsre és összeszedték a földre szórt virágokat. A leány egyre
               csevegett, minden­féléről, a mi eszébe jutott s egymásután kötögette össze a
               virágokat. Előbb koszorút füzött belőlük, föltette a maga fejére, azután Béla fejére
               tette. Ez sem tetszett neki, nevetett, újra szétszórta a virágokat és újra
               összeszedette Bélával, a ki engedelmesen teljesítette minden parancsát. Aztán együtt
               kötöttek egy-egy bokrétát s mikor készen voltak vele, Fanny felállt a fatörzsről,
               háta mögé dugta a bokrétát és kijelenté, hogy magának fogja tartani.</p>
            <p>– A nevelő néni el lehet egy nap bokréta nélkül is. Úgy sem öreg néninek való a
               virág. Bizo­nyosan van már harmincz éves.</p>
            <p>– Ötvenegy éves, – mondá Béla ismét elpirulva.</p>
            <p>– Huh! – kiáltott a leány borzongva. – Akkor már kóróból kell neki bokrétát kötni. Ez
               az enyém, nem adom senkinek, megtartom emlékül; emlékül arra a napra, mikor először
               nem unatkoztam a pusztán. Hát maga unatkozott?</p>
            <p>– Oh nem! – felelt Béla mohón, aztán megijedt és lassan, megfontoltan hozzá tevé: –
               Nem unatkoztam, én soha sem unatkozom az erdőben.</p>
            <p>– Nekem bizony egyedül unalmas volna. Eljön holnap megint az erdőbe?</p>
            <p>– Mindennap el szoktam jönni.</p>
            <p>– Nekem is tetszik ez az erdő, most már igazán kezd tetszeni – mondá a leány,
               körültekintve tágra nyílt nagy szemeivel. – No hallja? Csengetnek már a kastélyban.
               Nem hittem volna, hogy ilyen gyorsan muljék el ez a délután. Már hét óra.</p>
            <p>– Hét óra! – kiáltott Béla elrémülve. – Nekem már otthon kellene lennem hét
               órakor,</p>
            <p>– No csak ne sápadjon el, nem veri meg a nevelő néni ezért a kis késedelemért. Most
               már azért sem engedem elszaladni; itt én parancsolok magának, én vagyok a nevelő
               nője. Remé­lem, elfogadja a cserét. Jöjjön hát és segítsen a lovamra.</p>
            <p>Béla reszketve gondolt arra, hogy minden percz hosszabbá teszi késedelmét s nem
               tudta, mit feleljen, ha kérdezni fogják. De a leány parancsának nem tudott
               ellenszegülni; engedelmesen ponyjához vezette, eloldozta ezt a fától s rásegítette az
               erdei ismeretséget.</p>
            <p>– Eljön holnap? – kérdé a leány, elhelyezkedve lován s Béla arczához nyomva a kezében
               tartott nagy bokrétát.</p>
            <p>– El – felelt Béla nyugtalanul, – de nem mozdulva helyéből.</p>
            <p>– Hát tőlem mért nem kérdi, hogy eljövök-e?</p>
            <p>– Nagyon, nagyon szeretném, ha eljönne, – mondá a fiú hirtelen kitörő hévvel; de
               aztán meg­ijedt s hogy jóvá tegye nagy vakmerőségét, félénken, halkan dadogá: –
               kezeit csókolom, nagysád.</p>
            <p>– Nemcsak mondhatja, meg is teheti, – mondá mosolyogva a leány, – odanyujtva bokrétás
               kezét.</p>
            <p>Béla félénken, alig érintve ajkaival, megcsókolta a kis fehér kezet s úgy érezte e
               pillanatban, hogy az erdő minden fája tótágast áll körülötte. Füle zugott, feje
               szédült és kábultságában nem tudott mást mondani, mint ezt:</p>
            <p>– Isten önnel, nagysád!</p>
            <p>– Úgy, úgy, nagysád, – felelt mosolyogva a leány, elhelyezkedve nyergében. –
               Gondolatban lehet Fanny, de beszédben még nagysád. Pá! A viszontlátásra! Nézzen
               utánam, milyen jól tudok lovagolni!</p>
            <p>Ezzel nekieresztette a kantárt és elvágtatott a fehér úton, a zöld vetések közt. A
               fiú el­káp­ráz­va, elszédülve nézett utána, míg el nem tünt a tornyos kastély
               kapujában. Azután megfordult, és erdőn, réten keresztül eszeveszetten vágtatott
               hazafelé.</p>
            <p>Félelme nem teljesült. Otthon megelégedtek feleleteivel, s nem fogták szorosabb
               vallatás alá, melyben talán elárulhatta volna magát. Az este és az éj úgy múlt el,
               mint máskor; csak reggel, midőn Klára és az öreg kisasszony már a reggeliző asztalnál
               ültek, jött a szobalány elképedt arczczal jelenteni, hogy Béla úrfi a kertben egy
               fára akar felmászni, s már háromszor vissza­csúszott róla.</p>
            <p>Ugyanakkor belépett a vádlott is, halványan, borzasan, szégyenkezve és mind a két
               térdén kiszakadt nadrággal.</p>
            <p>– Hogy jutott eszedbe a fára mászni? – kérdé nénje csodálkozva, de minden gyanakodás
               nélkül.</p>
            <p>– Kissé erősíteni akartam magamat, – felelt Béla zavartan.</p>
            <p>– Eléggé erősíti a testet a mozgás és a szabad levegő, – szólt közbe az öreg
               kisasszony szigo­rúan. – A fára mászás, bukfenczhányás kötéltánczosokhoz és majmokhoz
               való. Most pedig igya ki a kávéját és menjen más nadrágot húzni, mielőtt a mai
               leczkéhez fogunk.</p>
            <p>De ezen a leczkén új és kellemetlen meglepetés várt az öreg kisasszonyra. Először
               esett meg, hogy példás növendéke figyelmetlen, szórakozott volt, s több izben rajta
               kapta, hogy rá sem hallgatott magyarázatára. Mi történhetett ezzel a gyermekkel? A
               meglepetésből aztán ki sem jött többé. Béla napról-napra figyelmetlenebb és
               rendetlenebb lett; este mindig elkésve ér­ke­zett haza és soha sem hozott magával egy
               árva mutatványt sem az állat- és növényországból; tanulás közben szórakozott,
               elmélázó, csaknem bamba volt, s egy izben fenhangon hallotta beszélni álmában, de
               szerencsétlenségre nem érthette szavait. Itt valaminek kellett történnie, még pedig a
               magányos séták alkalmával. Az öreg kisasszony végre Klárával is közlé meg­figyelését
               és aggodalmát, s megegyeztek, hogy másnap délután Kamilla kisasszony titokban a fiú
               után megy és meglesi sétáját.</p>
            <p>De másnap délben egy olyan látogatást kaptak, mely fölöslegessé tett minden
               leskelődést.</p>
            <p> </p>
         </div>
         <div type="chapter">
            <head>VI.</head>
            <p>Másnap délben, épen mikor Béla bevégezte tanulását, könnyű nyitott hintó állt meg a
               tornácz előtt, s Nagyvéghyné ő nagysága szállt ki belőle.</p>
            <p>E jeles, élemedett hölgy rokonságot tartott a Páldi-családdal, s így első sorban
               érezte magát sér­tettnek, mióta Klára önállóvá tette magát minden atyafiságos és
               szomszédi beavatkozás alól, és tökéletesen szakított az ősi hagyományokkal. Több év
               múlt el már azóta, mióta Nagy­véghyné megbotránkozva kijelentette, hogy leveszi kezét
               a magáról megfeledkezett leányról, s ámbár az évek eredménye igazolni látszott a
               leány viseletét, az előkelő asszonyság mindig megőrzött valami sértett magatartást,
               melyből látszott, hogy a megbántást, ha meg is bocsá­totta, nem feledte el. Hogy
               tulajdonképen miben állt ez a megbántás, hamarjában maga sem tudta volna megmondani;
               de jól esett lelkének, hogy sértett méltóságát minduntalan kifelé fordíthatta, s
               elpalástolhatta vele több rendbeli kudarczát, melyet több izben szenvedett ez
               esztendők folyamán, valahányszor lépéseket tett, hogy Klárának nagylelkűen
               megbocsásson és megújítsa vele a régi benső atyafiságos viszonyt.</p>
            <p>Más szóval és kiméletes körülírások nélkül, Nagyvéghyné ő nagysága a lefolyt
               esztendők alatt többször meghívta házába Klárát névnapi s más efféle pusztai mulató
               alkalomra, többször felkérte, hogy legalább Bélát engedje hozzá, hol
               megismerkedhetnék a környék hozzá való leányaival, többször saját előkelő személyében
               meglátogatta a Páldi-tanyát és többször kért kölcsön néhány száz forintot Klárától,
               mióta gazdasága gyarapodni kezdett, míg a Nagy­véghyek ősi birtoka vígan haladt
               lefelé a hagyományos lejtőn, – mondjuk, mindezeket a kisér­leteket többször megtette,
               a nélkül, hogy akár egy látogatást, akár egy forint kölcsönt kapott volna Klárától, s
               azért magához legillőbbnek tartotta a hideg lenézés és méltóságos neheztelés
               felhőjébe burkolózni.</p>
            <p>Most is e felhőtől körülfogva vonult be a szobába, hol Klára épen arról tanácskozott
               az öreg kisasszonynyal: hogyan lesheti meg legkönnyebben délután a gyanús fiút.</p>
            <p>Klára kissé hideg, de kifogástalan udvariassággal fogadta állítólagos rokonát, mint
               mindig, valahányszor alkalma volt vele találkozni. Az üdvözlés Nagyvéghyné részéről
               még hidegebb és sokkal méltóságosabb volt, s egészen megfelelt a sértett önérzetnek,
               melyet minden alka­lommal szükségesnek tartott Klára, s még inkább az öreg nevelő
               kisasszony előtt feltüntetni.</p>
            <p>– Ha megengeded, – kezdé fagyos udvariassággal, – leülök egy pillanatra, mert a
               kocsizás kissé megviselt. Elmondhatnám ugyan állva is a fontos ügyet, mely ide hozott
               – mert tudom, hogy téged csak fontos ügyben szabad meglátogatni, – de ha nincs
               ellenedre, mégis leülök egy pillanatra.</p>
            <p>Klára semmit sem felelt e hivságos szóbeszédre, hanem udvariasan maga gördített egy
               kar­szé­ket előkelő vendége háta mögé, melyre újabb mentegetőzés közt leülhetett.
               Klára szemben foglalt vele helyét; az öreg kisasszony fölemelkedett üléséről, s merev
               bókkal üdvözölve a vendéget, kifelé indult a szobából.</p>
            <p>– A kisasszony jelenléte nem fölösleges, – szólt Nagyvéghyné egy felséges
               kézmozdulattal, – sőt talán szükségesnek is mondhatom, a mennyiben növendékéről lesz
               szó.</p>
            <p>Kamilla kisasszony e szóra hirtelen, mint a járó gép, melynek rugója eltörik, megállt
               és némán leereszkedett a legközelebbi székre. Arczán nem látszott sem meglepetés, sem
               várakozás; de Klára, ki még nem volt oly merev és ránczos, leplezetlen érdeklődéssel,
               lehet mondani, meg­döbbenéssel tekintett először nevelőnőjére, aztán vendégére, mohón
               lesve ajkáról a követ­kezendő szavakat. Hiszen arról készült beszélni, ki
               legkedvesebb volt neki a világon, s kinek rejtélyes viselete épen most kezdte
               aggódással tölteni el szivét.</p>
            <p>– Béláról van szó? – kérdé szorongva s közelebb húzva székét Nagyvéghynéhez.</p>
            <p>– Róla és ne légy türelmetlen, kedves hugom, rövid leszek, nem foglak feltartóztatni,
               – felelt Nagyvéghyné oly hangon, melybe igen finom gúnyt vélt vegyíteni. – Tudom,
               hogy ebédhez készültök, a világért sem akarlak sokáig tartóztatni. Miattam nyugodt
               lehetsz, – folytatá, összeszedve minden erejét a végső csapásra, – én már
               megebédeltem.</p>
            <p>Klárát nem sujtotta le e nagy csapás, sőt észre sem vette a benne rejlő finom és maró
               czélzást. Aggódva nézett az előkelő rokon fenséges arczára és szorongva, kissé
               türelmetlenül mondá:</p>
            <p>– Azt mondta, néni, hogy Béláról akar beszélni és nem az ebédről.</p>
            <p>– Semmiesetre sem az ebédről, – viszonzá Nagyvéghyné, egy ujjnyit sem tágítva hideg
               és gúnyos méltóságától. – Mondtam már, hogy megebédeltem. Ma egy órával előbbre
               tettem az ebédet. Férjem már morgott is, mert az ő gyomra nagyon hozzá van szoktatva
               az órához; de mondtam neki, hogy hiába morog, mert ma délben Páldi Klárához kell
               mennem fontos dologban, s őt csak délben lehet otthon találni, néha még akkor sem.
               Hjah! az egészen más, mondja a férjem, ha Páldi Klárához mégysz látogatni, akkor
               persze hogy előbb meg kell ebédelned.</p>
            <p>– Igen, igen, megebédelt, – vágott közbe türelmetlenül Klára, még most sem mutatva,
               hogy érzi a finom csipéseket, – megebédelt, kedves egészségére kivánom az ebédet.
               Kérem hát, mit akar Béláról mondani?</p>
            <p>– Rokoni és barátnői kötelességemet akarom teljesíteni, – felelt fagyos méltósággal
               Nagy­véghy­né, ismét a sértett önérzet felhőjébe burkolózva, miután látta, hogy Klára
               nem vonaglik finom czélzásai alatt. – Boldogult nagyapád, e mintaképe az igazi magyar
               nemes földesúrnak, vagy mint most mondják, zsántrinak
               (Nagyvéghyné ő nagysága így ejté ki ez elegáns újdivatú elnevezést, meg akarván
               mutatni, hogy ő is tud francziául olvasni) – igen, boldogult nagyapád nemcsak
               rokonságot tartott velem, hanem bizalmas barátnőjének is tekintett, s közölte velem
               szivének legtitkosabb vágyait. Tudom, hogy Béla volt szemefénye, reménye, büszkesége,
               a benne kívánta újabb és fényesebb dicsőségre emelni a Páldi nevet. Kijöttem hát
               rokoni köte­lességemet teljesíteni, midőn eszedbe juttatom, hogy végre itt az ideje,
               megtenned szegény nagyapád legforróbb kivánságát.</p>
            <p>Klára azt hitte, ez az egész, mit a kellemetlen látogató Béláról mondani akar, és
               szive, mely eleinte valami ijesztő titok leleplezésétől remegett, megnyugodott,
               lecsillapult s most már hidegvérrel felelhetett méltóságos vendégének.</p>
            <p>– És miben nem feleltem meg én nagyapám kivánságának? Miben akadályoztam meg Bélát,
               hogy a Páldi nevet új dicsőségre emelje? Talán abban, hogy nem neveltem kártyássá és
               kor­helylyé, s nem engedtem, hogy nemes sportokban elverje a vagyont, melyet
               megmentettem számára?</p>
            <p>– Czélzás akar ez lenni? – kérdé Nagyvéghyné ő nagysága, elpirulva mérgében, s
               egyszerre kiesve méltóságos szerepéből.</p>
            <p>– Ugyan kire czéloznék? – felelt Klára, vállat vonva. – Én csak általánosságban
               felelek egy általánosságban emelt vádra. Engem mindig arról vádolnak, hogy hűtelen
               lettem ősi hagyo­mányainkhoz, és úgy nevelem öcsémet is; én tehát azt kérdem, vajjon
               a korhelység, dobzódás és tönkrejutás-e azok az ősi hagyományok, melyekhez hűtelen
               lettem?</p>
            <p>– Hiába akarod elcsavarni a kérdést, engem le nem tántorítasz álláspontomról, – mondá
               Nagyvéghyné, mélyebben beburkolózva, mint valaha, sértett önérzetének felhőjébe. –
               Nem pénzről, nem vagyonról van itt szó. Pénzt keresni, czigánykodni, a krajczárt a
               foghoz verni, fukarul élni, ez nem nagy virtus, ezt minden zsidó tudja; de mi nem
               azért származtunk nemesebb törzsből, nem azért viseljük nagy ősök dicsőséges nevét,
               hogy a zsidót utánozzuk. Magasabb kötelességek is vannak, mint pénzt szerezni és
               adósságot fizetni, s e magasabb kötelességek épen minket illetnek születésünknél
               fogva. Nekünk fenn kell tartanunk őseink dicsőségét, előkelőségét, kiválóságát és
               első szerepet játszanunk a társadalomban. Hogy te kivontad magadat e kötelesség alól,
               azt én szivemből sajnálom, de rajtad már nem segíthetek. Vonulj vissza a társaságtól,
               élj vad emberek módjára, utánozd a zsidót, szenzálkodjál és kofálkodjál: nem
               akadályozhatlak meg benne, nagykorú vagy. De ahhoz, mint rokonodnak és boldogult
               nagyapád jó barátnőjének, van közöm és szavam, hogy öcsédet, a Páldi név utolsó és
               egyetlen fentartóját, épen oly életre kárhoztatod, erőszakkal kizárod a hozzá való
               társa­ságból, s világ csúfjává és nevetségévé teszed; és azért jelentem meg most
               házadban, hogy fölemeljem óvó szavamat és eszedbe juttassam testvéri
               kötelességedet.</p>
            <p>Klára már unni kezdte a sok beszédet, s mivel azt hitte, hogy alapján nincs semmi
               más, mint az öreg asszonyság elfogultsága és sértett hiúsága, nem is tartá méltónak
               felelni reá, s azon törte fejét, hogyan szabaduljon meg tőle minél könnyebben, midőn
               a beszéd egyszerre olyan fordulatot vett, mely újra fölébreszté nyugtalanságát és
               rettegését.</p>
            <p>– Béla öcséd, – folytatá Nagyvéghyné, – példabeszéddé vált az egész pusztaságon. Míg
               a kora­beli más fiatal emberek már gyönyörűségére vannak minden társaságnak, róla azt
               mond­ják, hogy meg sem tud állni az emberek előtt, gyerekes, ügyetlen és gyáva. Nincs
               benne annyi életrevalóság, mint egy leányban, azaz olyanformán beszélnek, hogy inkább
               leánynak, mint férfinak van nevelve, s épen csak a hosszú haj és szoknya hiányzik,
               hogy egész leány legyen. Ezt mondják róla és nevetnek, szánakoznak rajta és
               mindnyájan elitélnek téged.</p>
            <p>De ezt már az öreg kisasszony sem tűrte szó nélkül. A sorompók közé lépett kedvelt
               növen­déke védelmére, megrázta fejét, fölemelkedett helyéről, s fölvevé az eléje
               dobott keztyűt.</p>
            <p>– A kik nevetnek rajta, – mondá ridegen s félvállról nézve le az ellenfélre, – azok
               magok a legnevetségesebbek, a kik szánakoznak rajta, azok magok legméltóbbak a
               szánalomra. Béla kitünően tette le minden vizsgáját, jövőre leteszi az érettségi
               vizsgát, s bátran szembe merem állítni bármely egykorú fiúval, hogy megszégyenítse
               tudatlanságukat.</p>
            <p>– De állítsa szembe egy tizennégy éves leánynyal és elpirul, hebeg, ügyetlenkedik és
               nevet­sé­gessé teszi magát és nevelését, – válaszolt élesen Nagyvéghyné.</p>
            <p>– Micsoda tizennégy éves leánynyal? szólt közbe felpattanva Klára.</p>
            <p>– Tegnap délután Bákayéknál voltam uzsonnára, – kezdé a jeles asszonyság fürgén és
               élve­zettel, s bele jutva végre a pletyka áramlatába, épen olyan jól érzé magát, mint
               a hal, midőn ismét vízbe jut, – ott hallottam először, különben már előbb szóltam
               volna neked. Béla képezte a társalgás legfőbb tárgyát, s mondhatom, sokat nevettek
               rajta. Egy idő óta minden­nap összejő a leánynyal a szomszéd kis erdőben, és együtt
               töltik a délutánt. A leány apja csak tegnapelőtt jött rá, s ő beszélte el a dolgot.
               Kivallatta leányát, s valóban nevetni való dolgokat hallott tőle. Eleinte megijedt,
               hogy a leány veszedelemben forog, de aztán megnyugodott, nagyon megnyugodott. Béla
               nem veszedelmes. Lehet mondani, a leány udvarol neki, s a sze­gény fiú olyan
               szemérmes, olyan ügyetlen, hogy még az a gyermekleány is kitanulta és kifog rajta. Az
               apja mégis megtiltotta neki a további találkozást, de a leány addig könyörgött neki,
               olyan mulattatóan utánozta beszélgetésöket, annyira eped egy kis szórakozás után
               ebben az unalmas pusztai életben, hogy az apja végre azt mondta: Isten neki,
               játszatok hát tovább, csak vigyázz, el ne csavard a fejét a kis ártatlannak. Ki nem
               mondhatom, mennyire fájt a szivem, mikor mindenkit nevetni hallottam a Páldi név
               egyetlen fentartója felett.</p>
            <p>Nagyvéghyné ő nagysága most már dicsekedhetett, hogy figyelmesen hallgatják. Mind a
               két leány mozdulatlanul ült előtte, mereven nézve arczára, lélekzet nélkül lesve
               minden szavát. Kamilla kisasszony mozdulatlan arczán nem igen látszott meg, mily
               vihar tombol lelkében, de Klára vonásain egymást váltogatta a meglepetés, rémület,
               szorongás kifejezése, s midőn végre elhallgatott a balsors méltóságos hírnöke,
               türelmetlenül rákiáltott:</p>
            <p>– Ki az a leány?</p>
            <p>– Hát nem mondtam a nevét? – kérdé Nagyvéghyné csodálkozva. – Szegénynek meghalt
               tavaly az anyja, az apjának nincs jelenleg semmi keresete, ott hagyta a fővárost, s
               lehozta leányát rokonaihoz, míg majd megint találunk a számára valami hivatalt, vagy
               megválasz­tat­juk képviselőnek.</p>
            <p>– Ki az a leány? – ismétlé Klára mindegyre nagyobb szorongással.</p>
            <p>– Hát még sem mondtam meg a nevét? – ismétlé Nagyvéghyné még nagyobb csodálkozással.
               – Pedig te is ismered az apját, nagyon kedves és elmés ember. Hajdan járatos is volt
               szegény nagyapádhoz, a ki nagyon szerette és szívesen hozzá adott volna feleségül,
               mert azt mondták, hogy udvarol neked. De azután egyszerre elmaradt és a Vértesi
               leányt vette el. Elég baj volt. Szegény feje, ha téged vesz nőül, most itt ülhetne a
               jószágban, és nem kellene a rokonok nyakán élnie. De meg kell adni, hogy nagyon
               kedves és életrevaló ember.</p>
            <p>– Kiről beszél? – kiáltott Klára magánkívül; felugrott helyéről és erősen megrázta a
               bő­beszédű asszonyság karját.</p>
            <p>– No, no, mi lelt? – kérdé Nagyvéghyné sértődve, de meg is ijedve, mert Klára oly
               tekintettel nézett reá, oly erővel szorította karját, hogy egy pillanatra elállt a
               lélekzete. – Hogy nézel rám, mily hangon szólsz hozzám? Elfeledted, ki vagyok? Ehhez
               én nem –</p>
            <p>– Kiről beszél? – ismétlé Klára oly tekintettel és oly hangon, hogy az érdemes
               asszonyság egyszerre kiesett minden méltóságából, s csaknem hebegve felelt:</p>
            <p>– Hát még sem mondtam? Hát kiről másról, mint szegény Bérczi Endréről és
               leányáról?</p>
            <p>Klára csak egy rövid sikoltással felelt, mintha közepén ketté vágták volna hangját.
               Vissza­hátrált és öreg nevelőnője karjába kapaszkodott, tántorogva, szédülten, levegő
               után kapkodva.</p>
            <p>– Vigyázzon, vegyen erőt magán, – suttogott gyorsan Kamilla kisasszony, – addig ne
               szóljunk, ne tegyünk semmit, míg e kellemetlen vendéget el nem távolítom.</p>
            <p>S mialatt Klára nagy erőfeszítéssel igyekezett összeszedni magát, az öreg kisasszony
               hidegen, nyugodtan Nagyvéghyné elé lépett.</p>
            <p>– Van még valami mondani valója? – kérdé röviden, szárazon.</p>
            <p>– Mindenesetre nagyon sok mondani valóm volna, – felelt Nagyvéghyné, méltósággal
               föl­emelkedve székéről, – de most csak azt kérdem Klára húgomtól, szívére vette-e
               szavaimat, s szándékozik más utat követni öcscse nevelésében?</p>
            <p>– Figyelmeztetését köszönettel vettük, s tudjuk, mit fogunk tenni, – mondá
               változatlan rideg­séggel az öreg kisasszony, – s most ismételve kérdem, van-e még más
               mondani valója?</p>
            <p>– Miért kérdi? – kiáltott kihivólag Nagyvéghyné.</p>
            <p>– Mert ha nincs több mondani valója, azon esetben bátor leszek előszólítni hintóját,
               – felelt az öreg kisasszony fagyos udvariassággal.</p>
            <p>– Nem szükséges, – viszonzá Nagyvéghyné ő nagysága merev fenséggel. – El lehettem
               készül­ve, hogy kiutasítanak a házból, mely hajdan a vendégszeretet és baráti érzelem
               szentelt tanyája volt. Kocsim a tornácz előtt áll, s nem szükséges előhívni. Önként
               távozom, nem várom be, míg erőszakkal távolítanak el.</p>
            <p>Ezzel egy fenségesen lesujtó tekintetet vetett Klárára, de kárba veszett fáradsága,
               mert a leány még nem tért annyira magához, hogy észrevegye tekintetét, vagy megértse
               szavait. Nagy­véghy­né ő nagysága tehát jobb hiányában az öreg kisasszonyt részesíté
               egy újabb lesujtó pillantásban, s megindult az ajtó felé.</p>
            <p>– Kötelességemet tettem, s a teljesített kötelesség nyugodt önérzetével távozom, –
               mondá megállva az ajtóban, s visszanézve a még mindig öntudatlan Klárára. – Nem, nem
               szükséges kikisérnie, – folytatá, egy méltóságos kézmozdulattal elutasítva magától az
               öreg kisasszonyt. – A kit kiutasítanak a házból, azt nem szokás kikisérni.</p>
            <p>És sértett méltósággal kilépett az ajtón, előkelően, nem véve tudomást az öreg
               kisasszonyról, ki tiltakozása ellenére kikisérte, s egészen addig a tornáczon maradt,
               míg a megsértett asszony­ság hintajába ült, és egy pillantást sem vetve a
               vendégszeretetlen ház felé, elhajtatott a tanyáról.</p>
            <p> </p>
         </div>
         <div type="chapter">
            <head>VII.</head>
            <p>Kamilla kisasszony nem tért azonnal vissza a szobába. Kinn maradt a tornáczon, a
               távozó kocsi után nézve elborúlt tekintettel, nem ugyan mintha Nagyvéghyné méltóságos
               alakjában akarna minél tovább gyönyörködni, hanem össze kellett szednie gondolatait s
               Klárának is időt engednie, mielőtt megállapodnak valami elhatározásban. Midőn aztán
               tisztába jött magával, nem lépett egyenesen Klára szobájába, s a másik ajtó felé
               kerülve, a fiú szobájába nyitott be.</p>
            <p>Az összekötő ajtó mellett, mely a két testvér szobáját elválasztá, alacsony széken
               ülve, két tenyerébe támasztva arczát, s ujjai közt szabad folyást engedve könnyeinek,
               találta a fiút.</p>
            <p>A mint nyílni hallotta az ajtót, ijedten fölkapta fejét, s fölemelve égő, könnyes
               arczát, rémült, kétségbeesett tekintettel nézett belépő nevelőnőjére. Látva, hogy
               csak ez lép be egyedül és sokkal félelmesebb testvére nincs vele, lassankint eltűnt
               szeméből a rémület kifejezése, s csak a végtelen szomorúság maradt ott.</p>
            <p>– Hallgatózott? – kérdé az öreg kisasszony, minden fölösleges bevezetés nélkül.</p>
            <p>Béla némán intett igent fejével és szeméből új ár tört elő.</p>
            <p>– Mindent hallott? – kérdé ismét az öreg kisasszony.</p>
            <p>Béla újra igent intett fejével, s a legmélyebb kétségbeesés látszott arczán.</p>
            <p>Az öreg kisasszony nem kérdezett többé semmit. Látszólag mozdulatlan, szigorú
               arczczal, de szívében a legmélyebb szánalom érzésével szemlélte kedvelt növendékét.
               Azt hitte, azért sír, mert megbánta engedetlenségét és hazugságát, s könnyei őszinte
               vezeklésének jelei; arra nem is gondolt, hogy e keserű könnyek valami más forrásból
               is fakadhatnak; nem is jutott eszébe, hogy e könnyeket megsértett önérzete kergette
               szemébe, mikor hallotta, mint nevetnek rajta, mint utánozza őt, talán csúfolja az a
               leány, a kit ő nem tudott volna kigúnyolni a világ minden kincséért sem.</p>
            <p>Pedig Béla ezért sírt. De az öreg nevelőnők szeme sem lát mindent, s különösen
               megzava­rodik, ha a szívben kell olvasnia. Kamilla kisasszony sem olvasott mást Béla
               szívében, mint megbánást, jóságot, engedékenységet, szégyenérzést s a maga számára
               azt a reményt, hogy e csekély tévedést hamar jóvá fogja tenni növendéke, s legalább
               mentve van a későbbi nagyobb tévedésektől.</p>
            <p>Ezzel a hittel és reménynyel lépett Klára szobájába, miután előbb szigorúan
               megparancsolta a fiúnak, hogy ki ne mozduljon s itt várja be az ítéletet, melyet
               bűnéért fejére fog mondani nénje.</p>
            <p>Klára még mindig azon a helyen volt, a hol akkor hagyta, mikor a kellemetlen
               látogatót kiki­sér­te a szobából. Látszott, hogy meg sem mozdult azóta. Feje mellére
               csüggött, szeme mere­ven egy pontra volt szegezve a padozaton, mintha onnan akarna
               kiolvasni valami rejtett írást. Az öreg kisasszony hozzá lépett, megsimogatta
               lehajtott fejét, leült melléje s gyöngéden, szelíden átfonta derekát.</p>
            <p>– Nem olyan nagy baj ez, – mondá halk, biztató hangon, – hogy kétségbeessék miatta.
               Egy kis tévedés, s részben ennek is mi vagyunk az okai. Ha nem neveltük volna a fiút
               oly szigorúan, ha nem félne annyira, különösen öntől, nem követte volna el ezt a kis
               hazugságot.</p>
            <p>– Hazugságot, – ismétlé gépileg Klára, s lassan fölemelve fejét, csaknem csodálkozva
               nézett nevelőnőjére. – Ön nem lát benne mást, mint hazugságot?</p>
            <p>– Mi egyebet látnék? – kiáltott bámulva az öreg kisasszony. – No igen, – tevé hozzá
               egy kis vonakodás után, – azt is látom, hogy igaza volt, midőn a múltkor kissé
               élhetetlennek mondotta a fiút. Elhibáztuk a nevelést, de ezen könnyű lesz
               segíteni.</p>
            <p>– És egyebet nem lát?</p>
            <p>– Mit láthatnék még ennél is többet?</p>
            <p>– Nem látja a nőt, ki már megjelent, hogy elragadja őt tőlem, hogy hatalmába kerítse,
               meg­rontsa, boldogtalanná tegye, elpusztítsa és semmivé tegye minden fáradságom
               gyümölcsét?</p>
            <p>– Ugyan, ugyan, – mondá megütközve az öreg kisasszony, – hogy gondolhat már
               ilyenre?</p>
            <p>– És épen az a nő, – kiáltott szenvedélyesen Klára, felugorva s mintegy szembeszállva
               valami láthatatlan ellenséggel, – a kitől legjobban kell irtóznom, a ki már vérében
               hordja a könnyel­mű­séget, erkölcstelenséget, a ki legigazibb szülötte ennek a
               pusztulásra szánt fajnak! És ennek a hatalmában látnom e szerencsétlen fiút... oh!
               mondja, nem elég ez a megőrülésre?</p>
            <p>– Az istenért, Klára, gyermekem, térjen magához! – kiáltott Kamilla megijedve s
               erőszakkal ismét maga mellé húzva a felindulástól reszkető leányt. – Hová ragadja
               felizgatott képzelme? Mi mindent lát két gyermek játékában? Csak nem gondolja, hogy
               ez ártatlan fiú szerelmes lett e gyermekleányba, s már azon jár az esze, hogy nőül
               vegye?</p>
            <p>– Az első benyomást nem lehet kitörölni a szívből, – mondá Klára tompán.</p>
            <p>– De lehet, – felelt az öreg kisasszony erélyesen. – A gyermekkor benyomásait nagyon
               könnyen el lehet feledtetni, ha nincs folytatásuk. És ezeknek nem lesz, magamra
               vállalom. Van egy tervem, melyet ön is helyeselni fog, de most nincs idő rá, hogy
               bővebben kifejtsem. Estére majd megbeszéljük a dolgot; addig legyen nyugodt, s ne
               vegye elő Bélát nagyon keményen, a szegény fiú úgy is egészen össze van törve a
               bűnbánattól.</p>
            <p>Többet nem beszéltek. Nem sokára jelenté a szobaleány, hogy tálalva van, s Kamilla
               kis­asszony a szomszédszobába ment Béláért. Némán ültek mind a hárman az asztalnál, s
               bizony ez alkalommal szégyent vallott a szakácsnő tudománya. Klára az egész ebéd
               alatt egy szót sem szólt öcscséhez, s a fiú lesütött szemmel, reszketve, hol
               elpirulva, hol elsápadva ült helyén, öntudatlanul játszva evőszereivel, s eszébe sem
               jutott, hogy természetes rendelte­té­sökre használja. De mikor végére értek a meg nem
               evett ebédnek, Klára megfogta a fiú mindkét kezét, maga elé állította és először
               beszélt vele a nevezetes fölfedezés óta.</p>
            <p>– Nem haragszom, hanem szomorú vagyok miattad. Hogy napok óta hazudoztál nekünk,
               azért szégyenlem ugyan magamat, de ha megbántad, ha beláttad viseleted
               helytelenségét, meg­bocsáthatom hibádat, mert bánatod, megszégyenülésed biztosít
               javulásodról. De hogy megis­merkedtél azzal a leánynyal, talán meg is barátkoztál
               vele, az rémülettel tölti el szívemet miattad. Ha tolvajok közé, hamis kártyások
               közé, orgyilkosok közé keveredtél volna, nem féltenélek úgy a veszélytől, a
               pusztulástól, mint e leány közelében. Ne feledd, a mit mondtam. Nem érettem, magadért
               igyekezzél minél előbb kitépni lelkedből e leány emlékét, elfeledni még a nevét
               is.</p>
            <p>Szigorú hangon szólt hozzá, mint rendesen; de a hang ridegségén keresztül áthatolt a
               keserű­ség és a fájdalom rezgése. Béla egy szóval sem felelt, szemét sem merte
               testvérére emelni. Sokkal jobban megszokta föltétlenül, szó nélkül teljesíteni minden
               parancsát, hogy sem most, e legnagyobb, legfontosabb pillanatban megjegyzést mert
               volna tenni. Klára nem is várt tőle választ; rá bízta nevelőnőjére, s maga nehéz
               szívvel, elborúlt homlokkal napi munkája után indult.</p>
            <p>A fiút egész délután nem hagyta el az öreg kisasszony. El akarta foglalni,
               mulattatta, szóra­koz­tatta, olvasott vele, bejárta az egész kertet. Béla
               meghallgatott, megtett mindent engedel­mesen; olvasott, járt parancs szerint, felelt
               a hozzá intézett kérdésekre; halkan, egyhangúan, közömbösen, szemében folytonosan
               azzal a félénk és szomorú kifejezéssel, melytől titokban összeszorult az öreg
               kisasszony szíve, míg hangja, arcza változatlan szigorúságot mutatott. Az elmúlt
               napok dolgairól, arról a leányról, nem volt köztük szó.</p>
            <p>Így telt el a hosszú, kínos, nehéz nap. Midőn végre este az érintetlen hagyott
               vacsora után Béla szobájába vonult és lefeküdt, azt hitték róla, hogy elaludt. Klára
               és nevelőnője kiültek rendes beszélgető helyökre, a holdsugaras tornáczra, hogy
               tanácskozzanak és határozzanak a további teendőkről.</p>
            <p>Sokáig beszéltek, halkan, komolyan, fölkelve ülőhelyükről, többször végig sétálva a
               hold­fényes udvaron, míg a hold is eltünt, a csillagok is elsápadtak és kelet felől
               pirkadni kezdett a közelgő hajnal fénye. Megállapodtak abban, hogy Bélát rögtön
               eltávolítják a pusztáról, még pedig hosszú időre, talán addig, míg bevégzi
               tanulmányait, mindenesetre addig, míg e vesze­delmes szomszédok itt maradnak a
               közelben. Két okból szükséges ez: először, hogy megsza­baduljon a vészes befolyástól,
               másodszor, hogy kilépjen a világba s levetkőzze magáról a félénkséget, ügyetlenséget,
               melyet most már az öreg kisasszony is kénytelen volt elismerni benne. Messzire
               küldik, külföldre, valami jó, egyszerű német városba, melynek kitünő iskolái vannak.
               Nyilvános iskolába fog járni; de Klára nem tudta lelkére venni, hogy a szegény
               tapasztalatlan gyermeket egyedül dobja ki a világba, egészen idegen emberek közé;
               Kamilla kisasszony tehát vele fog menni, felügyel tanulmányaira, ellenőrzi viseletét
               s vigyázni fog, hogy a nagyvilági csiszolás ne hatoljon mélyebbre, mint szükséges. A
               költség ugyan nagyobb lesz, a kettős háztartás nagy megerőltetésbe fog kerülni; de a
               jószág szépen virágzik, az adós­ság mindegyre fogy s utoljára is a főczél a fiú
               jövője és boldogsága. Klára kettőztetett erővel fog dolgozni a még több felesleges
               kényelemtől megfosztja magát, hogy a megszaporodott kiadás mellett is tovább
               folytathassa élete nagy munkáját, az ősi jószág kitisztázását, mely egykor úgyis
               öcscsére fog jutni. Úgy kell tehát nevelni, tekintet nélkül minden költségre, hogy
               majdan méltó legyen átvenni és folytatni nénje művét.</p>
            <p>– Még egyre figyelmeztetem, kedves Klárám, – mondá Kamilla kisasszony, midőn
               minden­ben megállapodtak s az udvar felől lassan a tornácz felé haladtak. – A mai
               ijedtség eszünkbe juttathatta, hogy Béla jövendő sorsa és az ön munkájának végső
               sikere egy nő kezében van. Attól függ minden, ki lesz ez a nő? Nézzen körül, keressen
               és neveljen egy méltó nőt az ő számára. Hol keresse, hogyan nevelje, azt ön jobban
               tudja.</p>
            <p>– Gondoltam rá, – felelt Klára, megszorítva az öreg kisasszony kezét, – s remélem,
               meg fogom találni.</p>
            <p>Midőn másnap Bélának tudtára adták a megállapodást, arczán sem meglepetés, sem
               ijedtség, sem öröm nem látszott. Engedelmesen fogadta a rendelkezést, a milyen
               engedelmes jó fiú volt mindig. Hogy lelkében mi történt, sem szóval, sem
               arczkifejezéssel nem árulta el; kérdezős­ködni meg nem mertek tőle. A mi pár nap még
               bátra volt az elutazásig, egészen elfoglalták az előkészületek; a fiú folytonosan
               testvére és nevelőnője közt volt és arczczal sem fordult az ákáczerdő felé. Csak
               midőn kocsira ültek és a vasuti állomás felé vezető úton épen az erdő közelében
               kanyarodtak balra, csak akkor vetett egy félénk, titkos pillantást az erdő felé, csak
               akkor szívta magába egy hosszú mély lélekzettel az ákáczvirágok illatát, melyet
               feléje hajtott a szellő. Ez volt az egyetlen emlék, melyet magával vitt útjára.</p>
            <p> </p>
         </div>
         <div type="chapter">
            <head>VIII.</head>
            <p> Kedves Kamilla kisasszony!</p>
            <p>Örömmel olvastam utolsó levelében, hogy minden jól megy és Bélámmal meg van elégedve.
               Most már én is remélni kezdem, hogy az a szerencsétlen ismeretség, melytől úgy
               meg­rémültünk, annyi nyomot sem fog lelkében hagyni, mint egy elfutó gyermekkori
               álom. De annak daczára újra meg újra lelkére kötöm, kisérje lankadatlan figyelemmel a
               szegény fiú lelkének minden mozdulatát s tekintse őt ebben a tekintetben oly
               lábbadozó betegnek, kit a legcsekélyebb vigyázatlanság visszataszíthat halálos
               bajába.</p>
            <p>Azok az emberek – nevüket sem akarom e tiszta papírra írni – végre-valahára elhagyták
               a környéket. De mielőtt eltávoztak, kisérletet tettek a hozzám való közeledésre, a
               miből azt kell következtetnem, hogy mégis valami alattomos tervük volt szegény
               Bélámra nézve s épen ezért nem tudok egész nyugodt lenni s épen ezért ajánlom
               ismételten legóvatosabb gondjába a szegény fiút.</p>
            <p>Először Nagyvéghyné tett nálam látogatást a leánynyal. Nem tudom, mit avatkozik
               minden dologba ez a Nagyvéghyné! Állítólagos rokonsága nem jogosítja fel e
               tolakodásra, s a fogad­tatás, melyben már többször részesült házamban, elvehette
               volna a kedvét minden további kisérlettől. Dehogy veszi el! Minden látogatás után
               duzzogva, sértődve távozik s néhány hét mulva újra itt van, hogy valami új dologgal
               boszantson. Most meg épen ezt a leányt hozta hozzám. Azon ürügy alatt, hogy apja
               kedvencze volt az én boldogult nagyapámnak s a leány látni szeretné a helyet, hol
               apja hajdan oly boldog órákat töltött. Képzelheti, hogy fogadtam őket! Elmentem a
               legszélső határig, melyet a társadalmi törvények reánk szabnak s melyen túl már a
               kiutasítás következik. A leány valóban kellemetlen teremtés s nem hiszem, hogy Bélára
               a rövid pár napos ismeretség alatt mélyebb benyomást tett volna. Szeles, lármás,
               bőbeszédű és a szeme úgy járt, de úgy járt, mint a vércséé, mikor a galambot keresi.
               Kiállhatatlan leány! Nagyvéghyné ismét a legmélyebb méltatlankodással hagyta el
               házamat, s bár örökre meg­haragudnék reám, a mit azonban nem merek remélni.</p>
            <p>Néhány nap mulva, képzelje! – maga az a nyomorult ember akart látogatást tenni nálam.
               Leányát is magával hozta, valószínűleg abban a reményben, hogy így nem dobatom ki. De
               bizony csalódott, vele szemben már nem köteleznek a társadalmi illem törvényei. Nem
               dobattam ugyan ki, de a szobalánynyal kiüzentem, hogy nem fogadhatom el. Erre sem
               tért észre, hanem visszaizent, hogy hát mikor fogadom el? Erre én visszaizentem, hogy
               soha, s ezt, úgy látszik, megértették, mert kocsiba ültek és rögtön elhajtattak.
               Többé nem is alkalmat­lankodtak. A napokban hallottam Héderváritól, hogy eltávoztak a
               pusztáról. Az ember hivatalt kapott, utazó ügynök lett valami biztosító-társulatnál,
               a leányt pedig egy távoli rokona, nagy­nénje vagy micsodája vette magához, jó
               messzire innen, legalább Hédervári azt mondja s én természetesen nem kérdezősködtem
               tovább utánok. Örülök, hogy megszabadultam tőlök s reménylem, többé ez életben nem
               hallom hiröket.</p>
            <p>Most már vissza is térhetne Bélával, de mindent tekintetbe véve, jobbnak tartom, ha
               Béla nemcsak az idén marad távol, míg az érettségit leteszi, hanem azután is valamely
               jó külföldi akadémián tanulja ki a gazdaságot, föltéve, hogy kegyed, kedves jó
               Kamillám, ezentúl is vele marad, mert egyedül nem merném kibocsátani a nagy világba.
               A mint írtam, több tekintet birt ez elhatározásra. Először is azoktól az emberektől
               még mindig félnem kell; nagyon könnyen visszakerülhetnek ide; az apa elvesztheti
               hivatalát, a leányra ráunhatnak rokonai – mind igen valószinű eshetőségek – s akkor
               ismét a pusztára jönnek élősködni s Béla ismét összekerülhet azzal a leánynyal, a mi
               a legnagyobb veszedelem lenne rá nézve mindaddig, míg szíve eléggé meg nem erősödött
               s különösen, míg más, hatalmasabb érzelem által nincs elfoglalva. Azután megvallom,
               hosszas gondolkodás után beláttam, hogy Béla modorára és jellemére nézve csak üdvös
               lehet, ha gyámságom alól látszólag kimenekül és szabadon tanul mozogni idegen emberek
               közt, a miben hogy túlságosan messzire ne menjen, az a kegyed gondja lesz, kedves jó
               Kamillám. Végre abban, a mit számára előkészítek, egy időre legalább nem tartanám
               ta­ná­csosnak állandó ittlétét s ezzel áttérek levelem tulajdonképeni és
               főtárgyára.</p>
            <p>Az a jó tanács, melyet utolsó együttlétünk alkalmával adott, azóta szüntelen
               lelkemben volt és mindig kerestem az alkalmat, hogy foganatosíthassam. Béla számára
               nőt kell nevelnem, ki méltó legyen hozzá, kit szerethessen, ki boldoggá tegye őt s
               kiben én teljesen megbízhatom. Bizonyára nem könnyű feladat, de a véletlen, vagy
               inkább maga a jó Isten, ki áldó szemmel nézi életem nagy munkáját, ebben is
               segítségemre jött. Többször említettem, hogy boldogult édes anyámnak egy
               unokatestvére, kisebb állami hivatalnok özvegye, szerény nyugdíjából él a fővárosban
               s abból neveli egyetlen gyermekét, leányát, kit azonban én soha sem láttam. Emlékszik
               arra is, hogy többször küldtem neki segítséget. Nem dicsekvésből irom ezt, hanem
               ezzel is bizonyítani akarom, hogy e rokonaimat szerettem, becsültem, méltóknak
               tartottam a segítségre, mert annyira ismer engem, kedves Kamillám, hogy méltatlan
               vagy henye élődiekre nem pazarlom el nehéz verejtékem szerzeményét. E rokonom nehány
               héttel ezelőtt meghalt és árván hagyta leányát. Mikor e szomorú hirt megtudtam a
               gyermek leveléből (egyszerűen csak anyja haláláról tudósított, a nélkül, hogy
               segítséget, vagy bármit kért volna), rögtön eszembe jutott az ön bölcs tanácsa. De
               nem akartam elhamarkodva határozni. A fővárosba utaztam és meglátogattam az árvát.
               Nehány nap múlt el csak a temetés óta, de az egy szobás kis lakást rendben, tisztán,
               csinosan találtam; a gyermek – alig tizennégy éves – egyszerű, de izléses
               gyászruhájában komoly, szerény, illedelmes leány benyomását tette reám. Azonfelül
               csinos, sőt szépnek is mondható, mindenesetre sokkal szebb, mint az a vakmerő
               szeleburdi leány. De a mi legfőbb s a mi legjobban megnyerte a szivemet, ebben a
               gyermekben bátorság, erő van és elhatározottság, megküzdeni az élet viharaival.
               Mintha csak magamat látnám szegény nagy­apám temetése után. Nehány napig nála
               maradtam, mint vendége, s figyelemmel kisér­tem minden mozdulatát, kikérdeztem egész
               elmúlt életéről. Anyja igen jó nevelésben része­sítette, tud mindent, a mit egy
               művelt leánynak tudnia kell, de a mellett dolgos, szorgalmas, komoly gondolkozású,
               nem vágyódik a léha világi élvezetek után, melyeket itt a fővárosban távolról
               elégszer szemlélhetett, a nélkül, hogy részt vett volna bennök. Elképzelheti, hogy
               egy államhivatalnok özvegye, a ki komolyan tekinti az életet, eléggé dologhoz
               szoktathatja és elég kevés világi léhaságban részeltetheti leányát. És a leány
               bátran, jó kedvvel elfogadta a fel­adatot, melyet sorsa reá szabott. Láttam, mint
               tartotta össze anyjának csekély vagyonát, mint rendezte be magát a komoly munkás
               életre, mily erős elhatározással indult neki e gyermek az ismeretlen nagy útnak,
               melyen munkával, tisztességesen és becsületesen akart tovább haladni. Nem itéltem
               elhamarkodva; hosszabb ideig tanulmányoztam a gyermek jellemét, míg végre
               meggyőződtem, hogy ő az, kit az isteni gondviselés Bélám jó angyalául választott.
               Ajánlatot tettem neki, hogy magamhoz fogadom és leányom gyanánt nevelem. Hálával és
               örömmel fogadta ajánlatomat; de tetszett nekem, hogy sem kicsapongó örömöt, sem
               meghunyászkodást nem láttam benne. Nem úgy vette ajánlatomat, mint mely az élet
               gondjaitól szabadítja meg; hanem úgy, hogy az elvesztett édes anya helyett második
               anyát nyer bennem. Azóta itt van nálam a pusztán s eddig csak szerencsét kivánhatok
               magamnak elhatározásomhoz. Janka – Torday Janka a neve – egészen beletalálta már
               magát a pusztai gazdálkodásba, a házat egész nyugodtan rábízhatom, sőt a mezei
               munkához is kezd érteni, ámbár egész életében nem látott szegényke buzakévét, vagy
               friss szénát.</p>
            <p>Így állván a dolog, azt hiszem, igazat ad nekem, kedves Kamillám, hogy Bélát nem
               akarom még állandóan a pusztán tartani. Bármennyire meg vagyok eddig elégedve a
               leánynyal, mégis sokkal rövidebb ideje ismerem s hosszabb tanulmányozásra van
               szükségem, mielőtt vissza­vonhatatlanul határoznék. Másrészt attól is tartok, hogy ha
               Béla itt együtt nevelkednék vele, mint testvér a testvérrel, a megszokás talán
               közömbössé tenné reá nézve és szíve nem nyilnék meg a valódi szerelemnek; holott, ha
               csak a szünidőkben találkoznék vele s rövid együttlét után hosszabb ideig távol lenne
               tőle, ez épen elég volna arra, hogy megismerje, méltányolja, aztán reá gondoljon,
               vágyódjék viszontlátására s végre meggyőződjék, hogy nála találhatja fel boldogságát.
               Én legalább azt hiszem, hogy így születik és erősödik meg a legbiztosabban az a
               tiszta, mély és örök szerelem, mely az életet boldogítja. Gondolkozzék erről, kedves
               Kamil­lám, és ha az ön lélektani bölcsesége helyesebb utat látna, mutassa meg azt
               nekem, hiszen az én egyetlen gondom és törekvésem öcsém boldogsága. Bélával együtt
               számtalanszor csókolja szerető növendéke és barátnője</p>
            <p>KLÁRA.</p>
            <p>
               U. i. Itt küldöm Janka arczképét. Még Pesten vétettem le,
               mielőtt haza indultunk. Tegye ezt albumába s alkalmilag mutassa meg Bélának és
               figyelje meg, mily hatást tesz reá. Termé­sze­tesen, szót se szóljon arról, mire van
               szánva ez a leány. Nem szükséges megjegyeznem, hogy a leány sem tud róla semmit.</p>
            <p>
               U. i. Ezt a levelet azonnal elolvasása után égesse el, nehogy
               Béla kezébe kerüljön, a mi mindent elrontana.</p>
            <p>
               U. i. Nálunk szakácsné-változás van. A kövér Emma férjhez ment
               egy palotai asztaloshoz. Az ostoba!</p>
            <p> Kedves szeretett Klárám!</p>
            <p>Nagy örömmel és elégtétellel olvasám levelét: örömmel, mert fáradozásainak sikere és
               ama kiváló tulajdonokkal felruházott leány feltalálása valóban örvendezésre méltó;
               elégtétellel, mert ama helyes logikai gondolkodást és lélektani bölcseséget, mely
               eljárásában és jövendő terveiben felcsillámlik, a szerencsés természeti adományok
               mellett az én nevelésemnek is merem tulajdonítani. Kérdésbe sem jöhet tehát, hogy
               egész lelkemből helyeslem amaz el­határozását, melynél fogva Bélát most még nem
               akarja haza vinni, helyeslem indító okaival együtt, és meg vagyok győződve, hogy az
               isten nem hagyhatja megáldatlanul azt a munkát, mely ily józan okoskodással és bölcs
               számítással tör egy magasztos és szent czél felé.</p>
            <p>A leány arczképe nekem nagyon tetszik. A mennyiben az arczvonásokból ítélni lehet, én
               váló­ban feltalálni vélem benne mindama szép tulajdonságokat, melyeket levelében
               említ. Kiván­sága szerint albumomba tevém s alkalmilag megmutatám Bélának,
               figyelemmel kisérvén arcza minden mozdulatát. Nem rezzent meg, nem pirult el,
               egyátalában semmi sem látszék rajta ama külső jelek közül, melyek a szerelem rögtönös
               születését szokták mutatni a költők felfogása szerint, mert a valóságban – a mi engem
               illet – én sohasem láttam és tapasztaltam e jeleket sem magamon, sem másokon. Annyit
               azonban mégis észrevett, hogy ez arczkép az­előtt nem volt albumomban s megkérdé
               kilétét. «Távoli rokona, Torday Janka – felelék – kit a szünidőben valószínűleg meg
               fog ismerni, mert most testvérénél lakik.» Nem voltam ugyan külön felhatalmazva e
               nyilatkozatra, de szükségesnek tartám, hogy ha a kép netalán nyomokat hagyna a fiú
               lelkében, legyen egy határozott központ, egy név, mely körül ábrándjai fonódhat­nak.
               Béla erre becsuká és félretevé az albumot s gyöngén, alig hallhatólag sóhajta, miről
               azonban nem tudom elhatározni, az ujonnan megismert alaknak, vagy a régi
               ismeretségnek szólt-e?</p>
            <p>Ez egy sóhajtáson kívül, mely maga is kétséges jelentésű, soha semmit sem tapasztalok
               Bélá­ban, a miből azt lehetne következtetni, hogy régi ismeretségének emléke még
               mindig szivé­ben rejlik. Szorgalmasan, buzgón tanul és diadalmasan megküzd a német
               nyelv nehézségei­vel. A mint tanáraitól hallom, osztályában a legjobbak közé tartozik
               s bár kiejtésén némi idegenszerűséget lehet észrevenni, bátran vetélkedhetik a
               legjobb benszülött tanulókkal s minden valószínűség szerint le is győzendi őket a
               vizsgálaton. Nem tagadom, hogy e szavakra örömkönyek tolultak szemembe, a mit
               bizonyára ön is érzend, olvasván e sorokat.</p>
            <p>Modorában is előnyösen fejlődik. Szerény és gyöngéd ugyan – s kivánom, hogy egész
               életé­ben az maradjon, – a miért vásottabb iskolatársai a «mamzel» gúnynévvel
               illetik, de erre csak egy pár neveletlen, korcsmázó korhely, úgynevezett «Bursch»
               vetemedik, kiknek véleményét és gunyolódását megvetéssel utasítom vissza; míg
               iskolatársainak zöme, a jól nevelt fiuk, valódi szeretettel és ragaszkodással
               viseltetnek iránta, s több jó barátja is van közöttük, kikkel iskolai szüneteken
               kirándulásokat tesz a regényes környék szebb pontjaira. Eleinte én is vele mentem,
               valamint az iskolából való hazajövetele alkalmával néha eléje mentem, de észre­vevém,
               hogy ez nemcsak sérti Béla önérzetét, hanem társai közt is árt tekintélyének s
               részben hozzájárult a fentebb megbélyegzett «mamzel» gúnynév születéséhez; azért
               felhagytam e túlságos gyámkodással, a mit annál nyugodtabb lélekkel tehettem, mert
               meggyőződtem, hogy a tanulók e kirándulások alkalmával ártatlanul mulatoznak és semmi
               helytelent nem művel­nek, s Béla barátjai mind igen tisztességes, jó családból való
               ifjak, kiktől semmi rosszat nem tanulhat. Mindezek következtében igen férfiassá vált
               a modora, úgy, hogy gyakran gyönyör­ködve csodálkozom rajta. Néhány családhoz is
               járatosak vagyunk, mind tisztességes, jó modorú családok s Béla ezek körében is kezdi
               fesztelenül érezni magát. Tegnapelőtt hosszas bevezetés és kerülgetés után azzal a
               kéréssel lepett meg, hogy szeretne tánczolni tanulni. Egyik barátja szüleinél
               táncziskola nyilt meg s ő is részt akarna benne venni, mert érzi, mily ügyetlen még a
               társaságban. Kérése eleinte meglepett és megdöbbentett; de érett gondolkozás után
               helyesnek és jogosultnak találtam. Bélának valóban szüksége lesz világi életében a
               tánczra, nem tekintve azt, hogy lényegesen hozzá fog járulni mozdulatainak kerekké és
               fesz­telenné való tételéhez. Rögtön látogatást tettem tehát ama családnál, melynél a
               táncziskola megnyitandó volt; s miután meggyőződtem, hogy tisztességes polgári
               család, s megtudakol­tam az összes leányok neveit és családjait, kik a táncziskola
               tagjai lesznek, Bélát is beirattam. Tegnap este már részt is vettünk az első órán.
               Erősen szemügyre vettem a jelenlevő leányokat, kik kevés kivétellel szőkék,
               nagykezűek és nagylábúak, de illendő modorral bírnak, szeré­nyek, jól neveltek és nem
               veszedelmesek. Különben minden tánczórán jelen leszek s éber szemmel kisérendem Béla
               mozdulatait. Reménylem, kedves Klárám, nem lesz kifogása, hogy e táncztanulást
               megengedtem Bélának: valóban szüksége van reá és az elővigyázat mellett, melyet
               kifejtek, nem lehet veszedelmes.</p>
            <p>Ezzel bezárom hosszúra nyúlt levelemet. Béla most a szobában ül és tanul. Tudja, hogy
               levelet irok önnek, de természetesen nem ismeri tartalmát. Számtalan csókot küld
               kedves testvérének, melyekhez én is csatolom a magaméit és őszinte szeretettel
               maradok</p>
            <p>hű barátnője</p>
            <p>GORHY KAMILLA.</p>
            <p>
               U. i. A tánczleczkék díja havonkint 12 frt; azonfölül a
               tánczvizsga alkalmával valami ajándék a tánczmesternek, melyet a növendékek aláírás
               utján gyűjtenek össze. Elég lesz, ha Béla részéről 5 frtot irok alá.</p>
            <p>
               U. i. Sajnálom szegény Emmát, de az emberiség végzete, hogy a
               faj fentartásáért áldozatul essék az egyén.</p>
            <p> Kedves drága papuskám!</p>
            <p>Milyen szerencse, hogy nekem egy özvegy nagynénim van Gráczban, a ki nyugalmazott
               ezredesné és a kinek a férje olyan szép német nevet viselt, hogy Schurich! Milyen
               szerencse, hogy mikor a sors téged, drága kis papuskám, oda juttatott, hogy
               városról-városra utazzál és sehol ne legyen állandó helyed, engem ide adhattál az én
               Schurich nénimhez, a ki nagyon szívesen fogadott és nem dicsekvésből mondom, egészen
               belém bolondult. És végre mily szerencse, hogy a jámbor Béla gyereket épen Gráczba
               küldte iskolába az ő harapós testvére! Vagy talán nem is a szerencsés véletlennek
               köszönhetem ezt, hanem az én drága okos papuskámnak, a ki látta, mennyire busul az ő
               kis leánya félénk játszótársa után, és utána járt és bölcsen kicsinálta, hogy a jó
               pajtások folytathassák a játékot, melyet a mezősi erdőben kezdtek? Oh te jó ravasz
               kis papuska! Talán nem is fog nagyon meglepni, ha azt irom, hogy találkoztam Bélával.
               Épen a zeneakadémiából mentem hazafelé, hónom alatt jó sok kottával, ő meg az
               iskolából jött, hóna alatt vastag könyvekkel. Én a halvány rózsaszínű ruhámban
               voltam, fejemen az új kalappal, melyet a nénitől kaptam megérkezésem után. Béla
               elme­reng­ve ment az utczán s észre sem vett volna, ha meg nem szólítom. Kezében egy
               ákáczvirágot tartott, s azt nézte, azt szagolta mindegyre, a miből én azt
               következtettem, hogy még mindig a mezősi ákácz-erdőre gondol, azért meg mertem
               szólítani. Elsápadt, elpirult és el akart sza­lad­ni. De nem szaladt el; hanem mikor
               megmagyaráztam neki, hogy a jól nevelt ifjak hazakisérik az ismerős hölgyet, kivel az
               utczán találkoznak, haza kisért, folytonosan vissza-visszanézve, mintha attól félne,
               hogy valaki meglátja. Félt is, mert a mint útközben elmondta, a vén krampusz
               nevelőnője is itt van és jaj lenne, ha meglátná velem, ámbár nem ismer személyesen.
               Mire a kapuig értünk, egészen összebarátkoztunk és megint jó pajtások lettünk.
               Szegény kis Béla még most is olyan félénk és ügyetlen, mint hajdan, mikor virágot
               kötöztünk az ákáczos erdőben. De majd embert faragok én belőle! Most is kezd már neki
               bátorodni és mikor a kapu előtt elbucsuztunk, azt is ki merte mondani, hogy nagyon
               szeretne velem találkozni, de úgy, hogy a nevelőnője meg ne tudja. Adtam neki egy jó
               tanácsot. Házunkban a néni egy barát­nője, Metzler tanácsosné, házi táncziskolát
               nyitott, irassa be ő is magát, ott minden este talál­kozhatunk. Úgy is lett. Nekem
               volt annyi eszem, hogy a Schurich néni neve alatt irattam be magamat és mindig
               németül beszélek, mintha sohasem hallottam volna hírét Magyarország­nak. Az öreg
               krampusz minden este ott van Bélával és vércseszemekkel mustrálja a leányokat. Én
               csak a kötényembe nevetek és mondogatom magamban: hej! öreg krampusz, ha tudnád, ki
               az a Schurich kisasszony. Nem tánczolok mindig Bélával, de ha vele tánczolok, akkor
               olyan boldog vagyok! Olyan jó fiú ez a Béla és én nagyon szeretem. Ő is szeret és azt
               mondta, ha nagyok leszünk, feleségűl vesz, de most még senkinek sem szabad róla
               szólni. Tegnap, iskolá­ból hazajövet, találkoztunk és bementünk a nagy templomba és a
               feszület előtt megesküdtünk, hogy hivek maradunk egymáshoz, és ha nagyok leszünk,
               csak ő lesz az én férjem és csak én leszek az ő felesége. Béla sírt, én úgy tettem,
               mintha mosolyognék, pedig én is szerettem volna sírni. Olyan jó fiú ez a Béla és úgy
               szeretjük egymást! Megesküdtünk a feszület előtt, papa, és ez komoly dolog, az esküt
               meg kell tartani. Ezt kötelességemnek tartottam tudtodra adni, papám, mert hű leányod
               vagyok; de ne szólj ellene, mert mi megesküdtünk és add reánk áldásodat, de ne szólj
               senkinek. Úgy-e, nem haragszol, papám, hogy tudtod nélkül eljegyez­tem magamat? De
               úgy szeretjük egymást és olyan boldog vagyok s ezzel kezeidet csókolva, maradok</p>
            <p>szerető hű leányod</p>
            <p>FANNI.</p>
            <p> </p>
         </div>
         <div type="chapter">
            <head>IX.</head>
            <p>Az idő haladt, elmult az első esztendő. Béla fényes sikerrel letette a vizsgálatot és
               irásban kapta ki, hogy megérett. Az öreg kisasszony könyein keresztül alig tudta
               kibetűzni e nagy- jelentőségű szót s nem jutott eszébe, hogy van más érettség is,
               melyet nem irásban és nem a tanárok szoktak bizonyítani. Az ő szemében Béla mintája
               volt minden tökéletességnek s büszke gyönyörűség töltötte el lelkét, midőn irásban,
               szaktekintélyektől elismerve olvashatta meggyőződésének megerősítését. Az örömkönyek
               hosszú időre nem is hagyták el szemeit, még akkor sem, midőn már a hazautazásra
               készült és összecsomagolta ingóságaikat, s való­sá­gos záporesővé gyültek össze, a
               mint a bálványozott fiúnak egy-egy ruhadarabja vagy könyve kerűlt kezébe.</p>
            <p>Béla is sírt, de nem örömkönyeket és nem nevelőnője előtt. Ott állt a nagy
               templomban, a feszületes oltár lépcsőjénél, a hol egykor örök hűséget esküdtek
               egymásnak a leánynyal. Most is egymás mellett állnak és ismétlik esküjüket, hogy
               örökre hívek maradnak egymáshoz és nem felejtik el egymást soha. Úgy állnak ott,
               mintha imádkoznának és oly suttogva beszélnek, hogy ajkaik csendes mozgását
               imádságnak nézheti az az egy pár öreg asszony, ki ilyenkor betéved az elhagyott
               templomba. A gyermekek meg is vannak győződve, hogy imádság az, a mit egymásnak
               szerelmökről mondanak. Mint rendesen, most is a fiú van jobban meghatva és a leány
               az, a ki vigasztalja és erősíti. Még arra a sebre is tud orvosságot, melyet a hosszú
               el­válás fog lelkükön ütni. Nemcsak a szünidőre kell elválniok egymástól; azután sem
               láthatják többé egymást, Béla nem tér vissza ebbe a városba, máshová, messzebbre
               viszik, gazdasági akadémiára, a hol nincs Schurich néni és nem lesz táncziskola. A
               leány megvigasztalja, hogy levelezni fognak. Hogyan levelezhetnének, – kérdi a fiú,
               összetett kezekkel és oly fájdalmas tekintettel emelve szemét az oltárra, hogy az
               öreg asszonyság, ki e perczben feléje tekint padjából, egészen meg van hatva ez urias
               külsejű fiú áhitatától, – hogyan levelezhetnének, mikor vagy testvére, vagy
               nevelőnője minden levelét fölbontja? A felvilágosultabb leány ekkor beavatja őt a
               poste restante levelezés rejtelmeibe és ez egy kissé megvigasztalja őket, de még
               jobban megvigasztalja az az eskü, melyet most újra – Isten tudja, hányadszor
               ismételnek, hogy örökre hívek maradnak egymáshoz, és ha nagyok lesznek, a fiúnak nem
               lesz más felesége, a leánynak nem lesz más férje soha. Azután egymás kezét fogva
               elmennek lassan a templom ajtajáig s a mint kilépnek ajtaján a zajos, verőfényes
               utczára, úgy érzik, mintha sírboltjukba lépnének, aztán forróan, erősen megszorítják
               még egyszer, utoljára egymás kezét és hirtelen szétválnak és az egyik elszalad
               jobbra, a másik balra.</p>
            <p>Odahaza a pusztán dobogó szívvel, feszült érdeklődéssel várják a messze földről
               vissza­térő­ket. Klára ez egy napra szakít takarékossági rendszerével,
               felvirágoztatja a házat, új butorokat állít Béla szobájába, egy napi szünetet enged a
               cselédeknek s oly lakomát főzet a kövér Emma utódjával, egy megátalkodott vén
               leánynyal, mely az öreg Páldi legvirágzóbb fénykorára emlé­keztet. Legszebb lovait
               fogatja be a könnyű kis kocsiba, melyet szintén Béla kedvéért vett s ezenkívül külön
               még egy kocsit küld a málha számára. Az egész tanya ünnepi színt ölt és a legnagyobb
               izgatottságban van. Klára maga hajt ki a vasuti állomáshoz, de Jankát, érett
               megfontolás után, nem viszi magával. Nem akarja, hogy a leendő szerelmesek és házasok
               első találkozása a vasuti zajban, emberek sürgés-forgásában történjék, a hol jól meg
               sem nézhetik egymást s az első benyomás esetleg kedvezőtlen lehet. A leány itthon fog
               várni reájok a tornáczon, mely ez alkalomra tele van aggatva virágokkal s méltó
               keretet fog képezni a szép alakhoz.</p>
            <p>Úgy is történik minden, a mint Klára előre kiszámította. Hiszen kis dolgokban, egy
               pár órára terjedő jövőre ki lehet még számítani s meg lehet állapítani a dolgok
               menetét, a nélkül, hogy a szeszélyes véletlen kizökkentse kerékvágásából a szép
               tervet. Klára azt hiszi, hogy nagy dolgokban, messze jövőben is így ki lehet előre
               számítani mindent s biztosan lehet várni a bölcs tervek teljesültét. Elragadtatva
               öleli keblére a vasuti kocsiból eléje szökő fiút, s nem győzi a csodálkozást,
               mennyire megnőtt, megerősödött, megférfiasodott ez egy esztendő alatt. Aztán
               összeborúl Kamilla kisasszonynyal és a két öreg leány hosszú ideig hangosan zokog
               egymás keblén, mialatt a vasuti vonat nagy tüsszögve tovább vágtat. Béla egy párszor
               látta már könyezni az öreg kisasszonyt, de testvérét még soha, s valóban különös, sőt
               megfélemlítő benyomást tesz reá, hogy ez erős, komoly, szigoru teremtést most zokogni
               hallja. Az új kocsi is meglepi, de fő meglepetése testvérének viselete marad, ki az
               uton is, míg a kocsin szemközt ülnek egymással, többször magához öleli. Kezében
               tartja a kezét és egyre simogatja. Csodálkozva kezdi sejteni, hogy testvére nem
               csupán az a szigorú úrnő, ki csak parancsolni tudott neki s kitől csak félni tudott,
               hanem testvér is, igazán szerető testvér. Úgy érzi, mintha megrendülne lelkében és
               szégyelni kezdené magát, hogy oly rútul megcsalja ezt a jó testvért. De az út épen
               ekkor kanyarodik jobbra, szemébe tünik az ákáczos erdő, újra érzi az ákáczok illatát,
               újra látja azt a leányt, kinek csak pár nappal előbb esküdött utoljára örök hűséget,
               újra érzi kezének szorítását, és elfelejt minden mást, félelmet és szeretetet
               egyaránt.</p>
            <p>Oda haza újabb meglepetések várják. A cselédség ünneplő ruhában áll az udvaron.
               Hangos éljenzés, kurjongatás hallatszik, a mint a kocsi befordul; a béreseken
               meglátszik, hogy ma a rendesnél nagyobb adag bort kaptak. De ez még nem a legnagyobb
               meglepetés. Klára moso­lyog hihetetlen, de valósággal mosolyog a cselédek lármáján,
               és Kamilla kisasszony barátsá­gosan integet feléjük zöld napernyőjével. De még ez sem
               a legnagyobb meglepetés. A ház tornácza tele van virággal, az oszlopokra koszorúk
               vannak aggatva, és a virágok közt, a lépcső legfelső fokán áll egy fehér ruhás
               leányka. Klára rendelte így, kiváló festői érzékkel. Béla elpirul, a mint a tornácz
               elé robognak és megpillantja a fehér ruhás leánykát s a két öreg leány, a ki feszült
               figyelemmel lesi arczát, jelentősen és elégedetten összenéz egymással. A leányka
               lesiet a lépcsőn a kocsi elé, a megérkezők leszállnak, s Klára bemutatja egymásnak a
               fiatalokat, kik kezet fognak egymással és hallgatva, lesütött szemekkel állnak. Mind
               nagyon jól ki volt számítva és nagyon szépen bekövetkezett.</p>
            <p>A vigalomban, örömben, ölelkezésben eltöltött nap után következnek a munka egyhangú
               napjai. Az ünnepi szín ismét eltünik a tanyáról és helyet ad a szürke hétköznapi
               hangulatnak. Klára jobban gazdaságának él, mint valaha. A kettős háztartás meglehetős
               nagy terhet rótt reá, s megfeszített erővel kell dolgoznia, takarékoskodnia, hogy
               megfelelhessen kötelezettsé­gei­nek. A jószág még mindig nem tisztúlt meg a
               terhektől, s az elkényeztetett hitelezők pontosan megvárják az évi törlesztéseket, A
               mezei munka javában folyik, s Klára most már öcscsét is rendesen kiviszi magával;
               hiszen úgy is készülnie kell a gazdasági akadémiára, s nem árt, ha előlegesen egy kis
               gyakorlati tudományt szerez magának. Béla ugyan szívéből unja az egész gazdálkodást,
               s az egész pusztából az egyetlen ákáczerdő az, hol szívesen töltené idejét; de ebből
               semmit sem mer mutatni testvére előtt, kinek egész komolysága és szigorúsága
               vissza­tért az első nap ünnepi elérzékenyülésének elmúltával. Egész nap járkál vele a
               mezőkön, a munkásoknál, a nyomtatásnál, hallgatja, mint veszekszik, mint alkudozik, s
               csak titokban sóhajt és vet vágyó pillantásokat az ákáczos felé.</p>
            <p>A háztartással most már kevés gondja van Klárának, mióta oly megbízható kézbe tette,
               mint Janka kicsiny és mégis erős keze. Különös leány ez a Janka! Béla sokszor
               elmereng arczán, midőn azt hiszi, hogy nem figyelnek reá, – ámbár az egyik vagy másik
               öreg leány lopva mindig szemmel kiséri, s esténkint közli egymással napközben tett
               észleleteit, – s még többet gondolkozik róla. Szép leány, nem lehet tagadni, hogy
               szép leány – Béla vitte már annyira, hogy egy leányról, nem ugyan szemébe, hanem
               gondolatban elmondja, hogy szépnek tartja. De olyan komoly és olyan okos! Mintha csak
               nénjét látná, megfiatalodott és megszépített kiadásban. Mikor esténkint együtt ülnek,
               a három komoly és okos leány közt, kik közül kettő öreg, egy fiatal, szinte úgy érzi,
               mintha fázni, kezdene, és sokat adna egy vidám kaczagásért, egy bolond szóért. És úgy
               látszik, mintha ez a kis leány, a ki különben oly nyugodtan és higgadtan viseli
               magát, vele szemben zavarban volna és nem tudná, milyen hangon szóljon hozzá.
               Különösen akkor tapasztalja ezt, mikor kettősben sétálnak, a mit illendő távolban
               nénje meg szokott engedni. Béla természeténél fogva félénk és hallgatag ily okos
               leánynyal szem­ben, a leány is zavartnak látszik, s így megtörténik, hogy az egész
               útat némán teszik meg, s legfölebb egy-két egytagú megjegyzést váltanak egymással
               holmi közömbös dolgokról. Azt persze nem tudják, még Klára sem tudja, hogy ez a kis
               leány, kinek természetes eszét előbb a szegénység iskolája, most meg a munka iskolája
               élesre fente, okosabb, mint ők gondolják, olyan okos, hogy még azt is kitalálta, a
               mit senki sem adott tudtára, s a mit Béla bizonyára nem talált ki. Tudja, mire
               nevelik, mire szánták, mily szemmel kell néznie erre a csinos, félénk fiúra, a kivel
               mindennap együtt van, s ez a tudat zavarttá, félénkké és ügyetlenné teszi.</p>
            <p>A két öreg leány mindebből semmit sem vesz észre, s nagyon meg van elégedve a
               fiatalok haladásával. Abban sem látnak semmi gyanúra valót, hogy Béla minden héten
               bemegy a szomszédvárosba, hol a postahivatal van, s ilyenkor mindig sokkal jobb
               kedvvel érkezik haza. Többnyire hoz valami apró lovagias ajándékot Jankának is,
               melynek elfogadását Klára kegyes mosolylyal megengedi. És így lassan, simán, jó
               remények közt elmúlik a nyár, vége a szün­időnek, Béla és Kamilla kisasszony ismét
               útra kelnek, s egy esztendeig már csak levélből hallanak egymásról. Janka megtudja
               Kamilla kisasszony leveleiből, hogy Béla egyre erősödik, szépül, példás viseletű és
               kitünő tanuló; Béla elolvashatja Klára leveleiből, hogy Janka napról-napra szebb és
               okosabb lesz, pompás gazdasszony, szorgalmas és takarékos. A követ­kező szünidőben
               már mint régi ismerősök találkoznak és örülni látszanak egymásnak, de azért még
               mindig van rajtok némi feszesség, a mi Bélában még nem olyan feltünő, mert
               min­den­kivel szemben úgy viseli magát, de annál feltünőbb a leányban, a ki minden
               más ember iránt komoly és nyugodt fesztelenséget szokott mutatni. A két öreg leány
               kölcsönös szerelmet magyaráz ki ebből, s mind a ketten nagyon boldogok, és szerencsét
               kívánnak egymásnak tervök sikerültéhez. És így telnek egymás után az évek és
               szünidők, egyhangúlag, simán, minden zökkenés nélkül, míg végre elmúlik a tanulás
               ideje, s Béla megférfiasodván, ok­levél­lel tér vissza a pusztára, hogy átvegye ősi
               örökségét. A viszontlátás örömének lezajlása után Klára magával viszi a nagyapa
               szobájába, mely csak a legritkább alkalmakkor szokott meg­nyílni. Itt elmond neki
               mindent. Hogyan vette át az örökséget, adóssággal terhelten, úgy hogy egy talpalatnyi
               föld sem maradt volna belőle számokra; és hogyan mentette meg ő szakadatlan munkával,
               nélkülözéssel és önfeláldozással. Most már az adósság legnagyobb része ki van
               fizetve, a mi kevés még hátra van, azt még egy-két évi munka és takarékosság könnyen
               letörlesztheti. De Klára már elfáradt a nehéz munkában; öcscsén van a sor, hogy
               felváltsa őt s befejezze a munka könnyebb felét és élvezze a sok évi munka
               gyümölcsét. Nénje szerényen visszavonul a második helyre, de előbb még be akarja
               fejezni művét s oly élettársat adni öcscsének, kiről biztos, hogy méltó reá, tudja,
               hogy szeretik egymást és boldogok lesznek egymással. Béla huszonhárom éves mult,
               Janka tizenkilencz: épen összeillenek s néhány hét mulva, miután minden készen van,
               megtarthatják az esküvőt.</p>
            <p>Béla halálosan elsápadt e befejezésre, de gyermekkorából maradt megszokása szerint
               most sem mert egy szóval sem felelni nénjének; megcsókolta, megköszönte szeretetét,
               melylyel annyit fáradott érette, azután gyorsan elhagyta a szobát. Midőn Klára később
               a házban, az udvaron, a kertben kereste, nem talált reá sehol. Kamilla kisasszony
               szobájában volt elfog­lalva a málhák szétszedésével, miben Janka volt segítségére. A
               cselédek közül senki sem látta Bélát, s Klára meglepetve, de még semmi rosszat sem
               sejtve szobájába vonult, hogy ott várja be öcscse visszatértét. Mintegy fél óra mulva
               belépett a szobaleány, levéllel kezében.</p>
            <p>– Micsoda levél ez?– kérdé Klára felugorva székéről.</p>
            <p>– Lovaslegény, hozta a Bákay-kastélyból, – felelt a szobaleány.</p>
            <p>Klára reszkető kézzel, mohón bontotta fel a levelet, mialatt intett a szobaleánynak,
               hogy távozzék.</p>
            <p>A levél Béla kezeírása volt s a betűkön meglátszott, hogy reszketett a kéz, mely
               írta. Így szólt:</p>
            <p>«Kedves néném! Sokkal jobban tisztellek, hogy sem szemedbe merjek mondani valamit, a
               mi akaratoddal ellenkezik. Eltávoztam tehát hazulról s csak levélben írom meg, hogy
               én azt a nőt, a kit nekem szántál, becsületes lélekkel nem vehetem el, mert mást
               szere­tek, Bérczy Fannyt, kinek megesküdtem, hogy vagy ő lesz nőm, vagy senki. Most a
               Bákay-kastélyban vagyok s itt van menyasszonyom is édes atyjával; és innen csak akkor
               térhetek vissza hozzád, ha velem együtt nőmet is szerető szívvel fogadod.«</p>
            <p> </p>
         </div>
         <div type="chapter">
            <head>X.</head>
            <p>Midőn fél óra mulva Kamilla kisasszony Janka kiséretében a szobába lépett, Klárát
               ájultan találta a földön.</p>
            <p>Mind a két leány, az öreg is, a fiatal is sokkal erélyesebb és gyakorlatiabb volt,
               hogysem meg­ragadja a kínálkozó alkalmat s e látványra nagyot sikoltson és
               jobbra-balra szintén elájuljon, a mint minden érzelmes és költői lelkű hölgy tette
               volna. Ellenkezőleg, prózai létökre rögtön a dolog gyakorlati oldalához fogtak,
               fölemelték Klárát a földről, a pamlagra fektették és min­dent megtettek, a mit ily
               esetben az elájult fölélesztésére tenni szoktak, sok jajveszékelés és fecsegés
               nélkül; csupán Kamilla kisasszony jegyzett meg ennyit:</p>
            <p>– Nagy baj történhetett. Hogy ez erős lelkű nő elájuljon, valami borzasztónak kellett
               történnie.</p>
            <p>– Talán itt van az oka, – mondá Janka, észrevéve s fölemelve a nyitott levelet, mely
               Klára mellett hevert a földön.</p>
            <p>Kamilla kisasszony hirtelen átfutotta a végzetes levelet, elfojtott sikoltást
               hallatott s Janka rémült meglepetésére szintén ájultan esett Klára mellé a
               pamlagra.</p>
            <p>De az ő ájulása nem tartott sokáig. Mielőtt a megrémült leánynak ideje lett volna
               segítségért csengetni, már ismét talpra ugrott, s mintha megszégyelte volna előbbi
               gyöngeségét, kettőz­tetett erővel fogott Klára ápolásához. Ekkor vette észre, hogy
               nem csak a lelki megrázkódás fosztotta meg eszméletétől. Estében valószínűleg az
               asztal élébe ütötte homlokát, halántéka körül vékony piros vonal látszott, melyből
               lassan szivárgott ki a vér.</p>
            <p>Az öreg kisasszony kendőjét nyomta a sebre, hogy letörölje róla a megaludt vért. A
               fájda­lomtól, melyet érintése okozott, megrázkódott Klára egész teste, homlokához
               kapott kezével és lassan kinyitotta szemét.</p>
            <p>Eleinte kábultan, csodálkozva nézett körül, de a mint lassankint visszatért
               eszmélete, szemének riadt tekintetéből látni lehetett, hogy emlékezete is visszatért.
               Fölemelte karját, átölelte hű öreg barátnője nyakát, nagy erőlködéssel keblére vonta
               fejét és sírva fakadt.</p>
            <p>– A végzet! a végzet! – mondá sugva, könnyeitől elfojtott hangon. – Oh ha tudná, mi
               történt!</p>
            <p>– Tudom, gyermekem, tudom, – felelt szintén sugva Kamilla kisasszony, – olvastam a
               levelet... De most ne tegye állapotát rosszabbá a tétlen kesergéssel. Első gondja
               legyen, hogy egészen magához térjen e nagy megrázkódásból és visszanyerje erejét.</p>
            <p>– Azt már visszanyertem, – mondá Klára erélylyel s föl akart emelkedni a pamlagról.
               De a testi fájdalom cserben hagyta lelki erejét; fölszisszent, kezével homlokához
               kapott s bágyad­tan visszahanyatlott a pamlagra.</p>
            <p>– Mi ez? – kérdé csodálkozva, a mint kezét véresen vonta vissza homlokáról.</p>
            <p>– Egy kis seb van a homlokán, – felelt Kamilla, – legyen nyugodt és hagyja ápolnom,
               míg beheged, különben veszélyessé lehet.</p>
            <p>– Eh! mi ez a seb, mi ez a fájdalom? – viszonzá Klára türelmetlenül. – Egy kis hideg
               boro­gatás, aztán vége van... De mi gyógyítja be a másik sebet, a halálosat? Menj,
               gyermekem, – mondá Jankához fordulva, ki eddig némán állt a pamlag lábánál,
               kimondhatatlan szomorú­sággal szegezve szemét jótevője sápadt arczára,– menj,
               gyermekem, küldj be a szobalánynyal hideg vizet és tiszta ruhát, aztán nézz a háznép
               után; nem szabad, hogy az én gyöngeségem miatt zavar történjék a háztartásban és nem
               is szükséges, hogy te is osztozzál szomorúsá­gunkban, elegen vagyunk hozzá mi ketten.
               Menj, menj, gyermekem!</p>
            <p>Janka engedelmesen, szó nélkül megfordult s lassan távozott a szobából. Nemsokára
               belépett a szobaleány a kivánt hideg vízzel és Kamilla kisasszony gondosan borogatni
               kezdte Klára sebesült homlokát. A vérzés nemsokára elállt, a fájdalom enyhült, de a
               mily mértékben csillapult a testi fájdalom, abban a fokban lett egyre élesebbé a
               lelken ütött seb.</p>
            <p>– A végzet! a végzet! – mormogott Klára alig hallhatólag, mintha nem mellette ülő
               barát­nőjéhez, hanem láthatatlan szellemekhez beszélne. – Én balga, vakmerő leány, a
               ki harczra akartam kelni a végzettel s azt hittem, győzhetek rajta. Ki menekülhet a
               végzet elől? Hit és akarat, gondolkozás, erő, szorgalom, fáradság, imádság? A végzet
               máskép határozott, és bármit teszünk, épen az, a mit ellene teszünk, csak arra való,
               hogy előkészítse a végzet útját.</p>
            <p>– Klára, gyermekem, hagyjon fel e pogány beszéddel! – kiáltott Kamilla kisasszony, új
               boro­gatást illesztve a beteg homlokára.</p>
            <p>– A pogányoknak igazuk volt, a pogányok okosak voltak! Ők elfogulatlanul vizsgálták
               az emberi életet, a dolgok folyását és zavartalan szemök látta, hogy minden, a mi e
               világon törté­nik, kérlelhetetlen szükségszerűség szerint történik, melyen az emberi
               akarat nem változtat. Emberi akarat! szabad akarat! Nevetség, képzelődés! </p>
            <p>– Hol találkozhatott ismét ezzel a leánynyal! – kiáltott Kamilla kisasszony, hogy a
               dolog gyakorlati oldala felé fordulva, kirántsa növendékét pogány elmélkedéseiből. –
               Lehetetlen, hogy az az egy találkozás, mely annyi évvel ezelőtt történt, hogy az a
               gyermekismeretség egyszerre, minden fejlődés nélkül ezt az eredményt hozta volna
               létre. Kellett valahol találkoz­niok, többször érintkezniük; de hol, de mikor?</p>
            <p>– Mit törődik vele? minek keresi azt? – viszonzá Klára szomorúan elmerengve. – Nagyon
               alárendelt kérdés ez. A végzet akarta, hogy így legyen, a végzet megadta rá a
               szükséges esz­közöket is. Talán mikor elküldtem innen, hogy ne találkozzanak többé,
               talán épen akkor küldtem oda, a hol találkozniok kellett. A végzet szokott néha ily
               csinyeket játszani a szegény önhitt, képzelgő emberi akarattal. A mit elhatározott,
               annak meg kell történnie. El van hatá­rozva, hogy e föld régi birtokosai
               kipusztuljanak, én esztelenül szembe akartam szállni a végzettel, de most megadom
               magamat és nyugodtan, összetett kézzel várom beteljesültét, míg elpusztulunk mi is,
               mint a többiek, a kik már megelőztek és azok, a kik utánunk jönnek, míg idegen kézre
               jut minden, minden, mi a régieké volt.</p>
            <p>– Klárám! lehetetlen, hogy önből ne a betegség beszéljen, – mondá az öreg kisasszony
               egy­szerre rosszaló és vigasztaló hangon. Az az erős akarat, melyet egész életén át
               tanusított, nem törhet így össze egyetlenegy csapás alatt. Küzdött eddig, küzdeni fog
               ezután is. S ha most csüggedésében egy időre leteszi a fegyvert, jól van, fölveszem
               én.</p>
            <p>Az öreg kisasszony teljesítette is hősi elhatározását. Másnap reggel levelet írt
               Bélának, el­mondva mindent, a mi távozása óta történt s testvéri szeretetére,
               szívére, józan eszére, hálájára hivatkozva kérte, hogy térjen vissza testvéréhez. A
               levelet biztos emberrel a Bákay-kastélyba küldte s rendületlen meggyőződéssel várta
               vissza Bélát. Béla nem jött, de még válasz sem jött tőle. Nehány nap mulva ismét írt
               Kamilla kisasszony, még nyomatékosabban és még szívre­szólóbban, de megrendült hite
               szerint most már nem várta vissza Bélát, megelégedett volna feleletével is. Sem Béla,
               sem felelet nem jött, s harmadnapra Kamilla kisasszony ismét írt és határozottan
               követelt, ha nem a hála és szeretet, legalább az illendőség nevében valami, bármilyen
               választ.</p>
            <p>Válasz most sem jött, hanem megjött helyette Nagyvéghyné ő nagysága.</p>
            <p>Ez érdemes úri hölgy némiképen a bagolyhoz hasonlított, nemcsak kerek szemeinél és
               meré­szen meghajlott orránál fogva, hanem még inkább azért, mert látogatása mindig
               valami vesze­delmet jelentett a Páldi-házra s e tudós madár tudvalevőleg a balsors
               hírnöke szokott lenni a házra nézve, a hol mutatkozik.</p>
            <p>E bagoly minőségében szokta őt Klára is fogadni, valahányszor megjelent házánál s a
               kitünő asszonyságban csakugyan mértéktelenül nagy lehetett a rokoni szeretet vagy a
               más dolgába való avatkozás vágya, hogy e nem épen meleg fogadtatások daczára
               következetesen meg­maradt bagolyhivatása mellett. Most is, a mint szokott hideg
               méltóságával a szobába lépett, el volt készülve a lehető legkellemetlenebb
               fogadtatásra s már készen is tartotta arcza redőiben a sértett önérzet büszke
               kifejezését. De Klára tudta, hogy Béláról hoz hírt, s mivel bármi hírt, még a
               legrosszabbat is, előbbre tett e makacs, aggasztó hallgatásnál, felugrott helyéről, s
               ha nem is örömmel, bizonyára oly mohósággal sietett a belépő elé, hogy az érdemes
               matrona egészen kiesett sodrából s valóban nem tudta, milyen arczot vágjon.</p>
            <p>De midőn megpillantotta Kamilla kisasszonyt, fő-fő ellenségét, s az ő arczán is azt a
               mohó kiváncsiságot vette észre, gyorsan visszatalálta magát szerepébe s ismét
               fölvette arczára a hideg méltóságot, a diadalérzet és fensőbbség színeivel
               vegyítve.</p>
            <p>Fenséges nyugalommal ereszkedett le rendes helyére, a nagy karszékbe, honnan már
               annyi­szor kelt föl sértett méltósággal és háborgó indulattal. Merev és szigorú
               pillantást vetett Klárára, egyelőre előkelően ignorálta az öreg kisasszony jelenlétét
               s kinyújtva kezét, csaknem fenyegető hangon megszólalt:</p>
            <p>– Meddig fog ez még tartani?</p>
            <p>– Ugyan kérem, – mondá Klára türelmetlenül, – térjen át egyenesen a tárgyra. Tudom,
               hogy Béláról akar beszélni, talán hírt vagy izenetet hozott: hagyja el hát ezt a
               szinpadi játékot és mondja ki gyorsan, röviden, mit akar mondani.</p>
            <p>Nagyvéghyné ő nagyságát ez a hirtelen interpelláczió egy kissé kivette sodrából, mint
               a szinészt, a ki megakad szerepében, ha valaki rákiált a közönségből; de aztán ismét
               összeszedte magát s nem akarva eltérni programmjától, újra, még vésztjóslóbban
               ismétlé:</p>
            <p>– Meddig fog ez még tartani?</p>
            <p>– Micsoda? – kérdé Klára türelmetlenül.</p>
            <p>– A te makacsságod, – viszonzá Nagyvéghyné, hosszú, megkönnyebbült lélekzettel,
               látva, hogy a dialog az előre megállapított menetet veszi, – a te makacsságod s
               mindaz, mi ennek következménye: öcséd boldogtalansága és a botrány az egész
               pusztaságon. Én, mint boldogult nagyapád...</p>
            <p>– Tudjuk könyvnélkül, mit akar mondani, – vágott közbe Kamilla kisasszony, egészen
               Nagy­véghyné ő nagysága elé állva s erősen galvanizálva ez ideges hölgyet hideg
               tekintetével, – elégszer elmondta már, engedje el hát most az egyszer. Ön, mint Klára
               boldogult nagyapjának bizalmas rokona és barátnője, kötelességének és jogának tartja
               ebbe a szomorú ügybe is be­avatkozni. Jól van; látja, hogy Klára elfogadja
               beavatkozását, mondja ki hát gyorsan, mi hírt hoz a szerencsétlen eltévelyedett
               fiúról? Kész-e, és minő föltételek alatt visszatérni testvé­réhez?</p>
            <p>– E szerencsétlen eltévelyedett fiú, – viszonzá Nagyvéghyné erős gúnynyal, de Klárára
               nézve, mintha ő szólt volna s az öreg kisasszony nem is léteznék, – meg akar maradni
               úgynevezett eltévelyedésében, melyet az egész pusztai rokonság és ismeretség
               helyesnek és bölcsnek tart. Mindenki beláthatná, a kiben van ész és érzelem, hogy ezt
               a szerelmet a fiatalok szívében az Isten gyújtotta, ki e frigy által akarja fölemelni
               és természetes körébe visszavezérelni azt a régi nemes családot, melyet a sors
               mostohasága megfosztott ősi örökétől. Ez a pusztaság közvéleménye.</p>
            <p>– A pusztaság közvéleményével semmit sem törődöm, nem is azt kérdeztem, – felelt
               Klára izgatottan. – Azt akarom tudni, azt kérdezem, izent-e Béla valamit, még mindig
               nőül akarja venni azt a boldogtalan leányt?</p>
            <p>– Béla nőül fogja venni azt a boldogtalan leányt, – felelt Nagyvéghyné erős
               hangsulylyal, – sőt ha a puszta közvéleményére hallgat, már meg is esküdött volna
               vele, mert dispenzácziót könnyen szerezhetett volna, a te beleegyezésed pedig nem
               szükséges törvényesen. De a leány sokkal büszkébb, hogysem erőszakkal tolakodjék oly
               családba, hol nem fogadják szivesen. Addig nem akar Béla nejévé lenni, míg te ki nem
               jelented megegyezésedet.</p>
            <p>– Ha Béla kést venne kezébe, – felelt Klára lassan, – hogy szívébe mártsa, de előbb
               beleegye­zé­semet várná: azt hiszi, megadnám neki? Ez a házasság romlása,
               boldogtalansága, pusztu­lása, halála lesz, ebbe a házasságba én bele nem
               egyezhetem.</p>
            <p>– A te beleegyezésed nem is szükséges, törvény szerint nem szükséges, – felelt
               Nagyvéghyné tudományos fensőbbséggel. – Béla maholnap nagykorú lesz, de addig sem
               akadályozhatod meg, mert nem vagy törvényesen kinevezett gyámja. És ha megmaradsz
               makacsságodban, nemcsak túl fogja tenni magát megegyezéseden, hanem vissza is fogja
               követelni jószágrészét, jogos örökségét, melyet te illetéktelenül magadnál
               tartasz.</p>
            <p>– Béla izeni ezt nekem? – kiáltott Klára, felugorva székéről.</p>
            <p>– Nem igaz, ne higyjen neki! – mondá Kamilla kisasszony erélyesen.</p>
            <p>– Igen, visszaköveteli jogos örökét, – kiáltott a méltatlankodó közbenjáró, egész
               nyakáig elvö­rösödve mérgében, – mert nem engedjük, hogy a te megfoghatatlan
               szeszélyed miatt nemcsak szíve boldogságáról mondjon le, hanem még éhen is veszszen.
               Visszaköveteli jogos örökét, ha szép szerével nem adod, per utján.</p>
            <p>– Béla izeni ezt nekem? – kiáltott Klára egész testében reszketve a
               felindulástól.</p>
            <p>– Nem igaz, ne higyjen neki! – ismétlé Kamilla kisasszony még erélyesebben.</p>
            <p>– Más szóval, én hazudok, – mondá a lehető legsértettebb méltósággal Nagyvéghyné ő
               nagy­sága, fölemelkedve helyéről, mert az öreg kisasszony szemében oly veszedelmet
               látott, hogy idején valónak tartá a rendezett visszavonulást. Ezt kellett végre
               hallanom boldogult barátom saját házában. Jól van, a jövő majd igazságot fog
               szolgáltatni. Én megtettem kötelességemet.</p>
            <p>S ezzel, mint mindig, a megbántott önérzet méltóságával elhagyta a szobát, mielőtt az
               öreg kisasszony szeméből fenyegető veszedelem utolérhette volna.</p>
            <p>E látogatás után a legmélyebb levertség vett erőt Klárán. Hiába hitegette magát,
               hiába ismétlé szüntelen Kamilla is, hogy ez asszony szavait nem kell komolyan vennie:
               a tények most az egyszer mellettök bizonyítottak. Béla távozását és hallgatását nem
               lehetett másképen magya­ráznia, mint abban az értelemben, melyben a kelletlen
               látogató tüntette fel. Az egyetlen lény, kiért egész életén fáradott és nélkülözött,
               kiért feláldozta ifjúságát, kit legjobban szeretett a világon, ime most ellene fordul
               és eszközévé lesz a bukásnak, mely egész élete munkáját éri. Babonás félelme újra
               megszállta lelkét s egészen hatalmába kerítette. Belátta, hogy a végzet ellen, mely
               pusztulásra szánta e föld régi birtokosait, nem lehet küzdeni, s testvérének
               szere­tetlenségét, hálátlanságát úgy kezdte tekinteni, mint a végzet büntetését
               azért, hogy gyönge leány létére szembe mert szállni kérlelhetetlen határozatával.
               Erélye, tevékenysége, mozgé­kony­sága elhagyta; nem törődött semmivel, nem
               érdeklődött semmi iránt; közömbösen, tétlenül vesztegelt egész nap szobájában, ölében
               pihentetve összetett kezeit, mintha ezzel is azt akarná jelezni, hogy lemondott a
               küzdelemről, megadta magát és összetett kezekkel várja a végzet teljesültét.</p>
            <p>Kamilla kisasszony nem nézhette ezt tovább nyugodtan. Az ő szíve két egyenlő részre
               oszlott két növendéke közt, nem tudta tovább elviselni boldogtalanságukat, mert meg
               volt győződve, hogy Béla épen oly boldogtalan, mint testvére. Nehány nappal
               Nagyvéghyné látogatása után, csak annyit mondva Klárának, hogy ki akar kocsizni,
               befogatott ebéd után és áthajtatott a Bákay kastélyba.</p>
            <p>Klára nem kérdezte, de tudta, hova megy s kiemelkedve eddigi apathiájából, az
               ablakhoz sietett, honnan az útra lehetett látni s innen nézte a távozó kocsit, míg az
               erdőben el nem tünt szeme elől, s nem mozdulva helyéről, itt várt reá, míg ismét
               megpillantja visszatértét. Sokáig kellett várnia s nem tudta, jó vagy rossz
               következtetést vonjon le e késedelemből? Végre, midőn a nap már nyugta felé hajlott,
               meglátta a kocsit, a mint kibontakozott az erdő fái közül. Egy pillanatra balga
               örömtől dobbant meg szíve, hogy öcscsét is a kocsin látja, – oly erősen dolgozott
               felizgatott képzelme, hogy valóban látni vélte, – de a mint a kocsi gyorsan
               közele­dett, szomorú sóhajtással győződött meg, hogy nem lát rajta mást, mint az öreg
               kisasszony magas, merev tartásu alakját.</p>
            <p>Nem sietett eléje a tornáczra, itt várta be, míg fölkeresi. Néhány percz mulva
               hallotta is lép­teit, az ajtó megnyilt és Kamilla kisasszony gyorsan, kipirult
               arczczal, szakadozott lélekzettel, a mint még soha sem látta őt, a szobába
               lépett.</p>
            <p>– Sokkal jobb kedvvel jövök, mint a hogy mentem, – kiáltott minden bevezetés nélkül,
               magához ölelve Klárát. – Először is az a vén asszony hazudott.</p>
            <p>– Hazudott? – visszhangozá Klára, – nem tudva hirtelenében, mire vonatkoztassa
               Nagyvéghy­né hazugságát.</p>
            <p>– Hazudott, kétszeresen hazudott. Először abban, hogy a leány vonakodik az ön
               megegyezése nélkül megesküdni Bélával. Nem tudom, vonakodik-e vagy nem, de annyit
               biztosan megtud­tam, hogy Béla nem akar addig megnősülni, míg az ön megegyezését és
               áldását el nem nyerte s csak is félelme tartóztatja vissza, hogy eddig el nem jött
               személyesen könyörögni érte.</p>
            <p>– Félelme! – ismétlé Klára keserűen.</p>
            <p>– Hiába! erről nem tehet, mi vagyunk az okai, mi neveltük őt úgy, hogy féljen öntől.
               Most is, mint gyermekkorában, kész volna akármit elkövetni, hogysem szemközt álljon
               önnel, mikor tudja, hogy magára vonta nemtetszését. De visszatérve ama tolakodó vén
               asszony hazug­sá­gaira: hazudott másodszor, mikor azt mondta, hogy Béla jószágrészét
               követeli, sőt perrel fenyegetődzik. Béla a legnagyobb méltatlankodással hallotta,
               hogy így visszaéltek nevével s meg kell adnom, hogy a leány is épen úgy
               méltatlankodott. Szó se volt róla, az egész annak a kotnyeles vén asszonynak a
               találmánya. Az egész Bákay-család felháborodott e hazugság fölött. Általában szives
               és kedélyes család. Rendkívül nyájasan és barátságosan fogadtak s erőnek erejével
               meguzsonnáztattak; olyan uzsonnát adtak, hogy beillenék ünnepi ebédnek s mindig csak
               azt sajnálták, hogy ön nem vehet benne részt.</p>
            <p>Kamilla kisasszony soha életében nem volt ily bőbeszédű és aprólékos; látszott, hogy
               jól akarja hangolni Klárát a Bákay-kastély és minden lakója iránt.</p>
            <p>– De Béla! miért nem beszél Béláról? sürgeté türelmetlenül Klára.</p>
            <p>– Béla nagyon sápadt, bágyadt és boldogtalan... azaz, jól értsük meg, csak azért
               boldogtalan, hogy elszakadt testvérétől. Minden áldozatra késznek látszik, hogy
               visszanyerhesse az ön szeretetét, kivéve egyet, hogy lemondjon a leányról. Ebben
               rendíthetetlen, Egészen hatalmába került e leánynak, teste, lelke az övé, az ő
               fejével gondolkozik, az ő szemével lát. Hiába, részben ez is a mi hibánk. Mi neveltük
               olyannak, hogy egészen átadja magát egy erősebb akaratnak, előbb az önének, most a
               leányénak, a ki erősebb volt önnél is.</p>
            <p>Klára lehajtotta fejét és semmit sem felelt.</p>
            <p>– Különben, – folytatá szünet mulva Kamilla kisasszony, lassan, óvatosan, mintha csak
               láb­ujjhegyen merne a legkényesebb kérdéshez közeledni, – én nem hiszem, hogy ez a
               leány boldogtalanná fogja tenni Bélát. Kedves, vidám, barátságos, simulékony leány, a
               ki nem tud haragot tartani. Nekem mindjárt a nyakamba ugrott és megcsókolt, a mi még
               soha sem esett meg rajtam; önről pedig oly melegen, oly szeretettel, oly naiv
               kiváncsisággal kérdezősködött, hogy nem tehetek róla, én is megcsókoltam. Attól
               tartok, hogy apja miatt elfogultak voltunk iránta.</p>
            <p>Mivel Klára még mindig lehajtva tartá fejét és nem felelt, Kamilla kisasszony most
               már bátrab­ban folytatá:</p>
            <p>– Volt időm külön beszélni Bélával is, a leánynyal is, sőt a leány apjával is. Ennek
               aztán el­mondtam az igazat. Ugylátszik, nagyon eltompult erkölcsi érzéke van, de
               sikerült végre felébresztenem s szavát adta, becsületszavát, hogy rögtön elutazik s
               mivel ugyis vándorló életpályája van, soha meg nem látogatja leányát, a míg az ön
               házában lakik; és így a leány is kiszabadulna befolyása alól, ön sem lenne kitéve a
               kellemetlenségnek, hogy találkozzék ez emberrel, a mi kettős nyereség.</p>
            <p>Klára még most sem emelte fel fejét és még mindig hallgatott.</p>
            <p>– Mindezeknél fogva, – folytatá félénken az öreg kisasszony, – én arra a
               következtetésre jutot­tam, hogy mindnyájok boldogságára nézve legjobb, ha beleegyezik
               Béla házasságába. Sőt a mi több, megvallom, meg is ígértem nekik, hogy ily értelemben
               fogok önre hatni s holnap reggel megviszem nekik megegyezését s meghatározhatják az
               esküvő napját. Rosszul tettem, hogy megigértem? Ugy-e, nem? Hiszen vonakodása már
               ugysem akadályozza meg a házasságot, csak boldogtalanná teszi önmagát és Bélát;
               holott ha az ifjú párt ide veszi magához, még mindig befolyása alatt tarthatja s
               jótékony hatással lehet a leányra, ki egészen kiszabadul apja befolyása alól. Ugy-e,
               belátja, hogy legjobb lesz így tennie? Ugy-e, meg­engedi, hogy megvigyem nekik holnap
               reggel megegyezését és áldását?</p>
            <p>– Jól van, legyen úgy, nem tehetek máskép, a végzet akarta így – felelt Klára hosszú
               szünet után, lassan, tompán, mintegy álomban. Azután fölemelve fejét, gyorsabban
               hozzá tevé: – De igérje meg, hogy ön velem marad, hogy soha sem fog elhagyni.</p>
            <p>– Ha kergetne, sem mennék el, – kiáltott az öreg kisasszony olyan jó kedvvel, hogy
               szinte természetellenesnek látszott. – Ha már végzetről beszélünk, úgy látszik, a
               végzet azt rendelte, hogy én neveljem fel a Páldi-család minden nemzedékét, Béla
               gyermekeit is.</p>
            <p>– De nem úgy, mint Bélát, – mondá Klára szomorú mosolylyal.</p>
            <p>– Nem úgy, mint Bélát, – ismétlé az öreg kisasszony még vigabban, olyan vigan, hogy
               ugyan­csak sietnie kellett a saját szobájába, a hol nyugodtan kisirhatta magát.</p>
            <p>Többet nem volt erről szó köztük, sem este, midőn a vacsoránál találkoztak, sem
               másnap reggel, midőn az öreg kisasszony tüntető jó kedvvel parancsot adott, hogy
               fogják be a lovakat.</p>
            <p>De a mint a kocsi elrobogott az udvarról, Janka csendesen odalépett Klára mellé, ki a
               tornácz párkányára könyökölve, elmerülten nézett a távozó kocsi után. Átkarolta
               derekát, vállára hajtotta fejét s arczához szorítva arczát, fülébe sugá:</p>
            <p>– Engedjen engem eltávozni innen.</p>
            <p>– Hová akarsz menni? kérdé Klára, nem változtatva helyzetén, s egyenesen maga elé
               beszél­ve.</p>
            <p>– Vissza, a honnan jöttem.</p>
            <p>– Mit akarsz tenni?</p>
            <p>– Folytatni az életet, melyet akkor kezdtem.</p>
            <p>– El tudnál engem hagyni?</p>
            <p>– Tudja, hogy szeretem, tudja, hogy hálás vagyok jóságáért, tudja, hogy kész örömmel
               meg­halnék boldogságáért.</p>
            <p>– És mégis el akarsz hagyni, most, életem legnagyobb megpróbáltatásában?</p>
            <p>– Nem maradhatok abban a házban, melybe Béla nem sokára nejét fogja hozni.</p>
            <p>Klára lassan megfordítá fejét s a leány arczába nézett. Ez az arcz sápadt volt,
               feltünően sápadt, de most lassan pirosodni kezdett nevelő anyjának fürkésző tekintete
               alatt és szemeiből két könycsepp vált ki s lassan végig gördült arczán. Klára erősen
               magához szorította a leányt, halkan suttogva:</p>
            <p>– Te kitaláltad szándékomat?</p>
            <p>– Kitaláltam.</p>
            <p>– És szeretted őt?</p>
            <p>– Szerettem és szeretni fogom örökké.</p>
            <p>– A vak, az esztelen! Itt feküdt lába előtt a drága kincs és ő nem vette föl, meg sem
               látta és kinyujtotta kezét a csillogó hamis ékszer után. Oh a vak, az esztelen!</p>
            <p>– Úgy-e megengedi, hogy eltávozzam?</p>
            <p>– Maradj velem, gyermekem! Légy erős, kedvemért. Nekem nagy szükségem van reád s ki
               tudja, egykor talán annak a boldogtalannak is szüksége lesz mindazokra, a kik
               szeretik. Én már nem tudnék nélküled élni: légy irántam szánalommal és maradj
               velem.</p>
            <p>A leány némán, mintegy engedelmessége jeléül megcsókolta pártfogója kezét, és a
               szakácsnő, ki a konyha ajtajából félszemmel figyelemmel kisérte félelmes urnőjét,
               csodát beszélt a tanya cselédségének.</p>
            <p>– Nagy baj van készülőben; megtörtént, a mit soha sem hittem volna lehetségesnek:
               sírni láttam Klára kisasszonyt.</p>
            <p> </p>
         </div>
         <div type="chapter">
            <head>XI.</head>
            <p>A Páldi-tanyára visszatértek a régi vidám, zajos, szép napok. Nagyvéghyné ő nagysága
               egész kiséretével, az egész pusztai atyafisággal és ismeretséggel bevonult a
               vendégszerető födél alá, s kimondotta, hogy most már nyugodtan hajtja örök álomra
               fejét, mert boldogult öreg ba­rát­jának és rokonának megsértett szelleme, hála az ő
               fáradozásainak, immár ki van engesztelve. A nemes Páldi-család visszatért a hozzá
               méltó körbe, melyből egy makacs leány rögeszméje annyi éven át kizárta.</p>
            <p>Az ősi hagyományok azon a napon tértek vissza a profanált tanyára, melyen Páldi Béla
               haza vitte szép fiatal feleségét. Nagy nap volt ez és örökké emlékezetes a tanya
               egész népére nézve. A lakodalmat a Bákay-kastélyban tartották ki, hetedhét országra
               szóló vigalommal, s három napi mulatozás után innen kisérte át az egész násznép a
               fiatal párt a Páldi-tanyára, hol ismét három napig tartott a mulatság, mintha az
               egész puszta kárpótlást akarna venni a sok évi nél­kü­lözésért.</p>
            <p>Klára megadta magát sorsának és hagyta az embereket mulatni. Valóban nem is lett
               volna helyén valami rideg tilalommal közbelépni, mikor az egész világ olyan boldog
               volt és öcscse legboldogabb az egész világon. Igazán boldog volt, Klára nem vonhatta
               kétségbe s ez leg­alább megvigasztalta egy pillanatra keserű csalódásáért. Fiatal
               sógornője ellen sem lehetett panasza; olyan kedves, olyan vidám, olyan ragaszkodó
               volt az első pillanattól fogva, midőn Klára elé vezették, oly szeretettel borult a
               keblére, úgy csókolta kezét és arczát, oly melegen mondott köszönetét jóságáért,
               melylyel beleegyezett házasságába, hogy Klára sem állhatott ellen megnyerő egyénisége
               varázsának s belátta, hogy Béla még kevésbbé állhatott ellen. A többieket még
               könnyebb volt megnyernie a fiatal asszonynak; a tanya egész személyzete valósággal
               rajongott érte s joggal üdvözölte megérkezésében a szebb, vidámabb, kellemesebb és
               több mulatsággal, kevesebb dologgal járó jövő hajnalát.</p>
            <p>Kamilla kisasszony is úgy tett, mintha el volna ragadtatva Béla nejének
               szeretetreméltó­ságá­tól. A mit szíve mélyében gondolt, azt szíve mélyébe zárta, de
               nyilvánosan mindig a leg­na­gyobb megelégedést és elragadtatást mutatta, kivált Klára
               előtt. Különben nem is lehetett kifogása a menyecske viselete ellen. Kedves, nyájas
               volt vele szemben s ámbár, mint kurta ruhás korában, most is vén krámpusznak nevezte
               bizalmas baráti körben, volt annyi ízlése és tapintata, hogy ezt a bizalmasabb körre
               hagyta s férje előtt soha sem beszélt tiszteletlenül hajdani nevelőnőjéről.</p>
            <p>Jankát az első találkozás alkalmával forrón magához ölelte, testvérének nevezte és
               kérte, maradjon ezután is hű szerető testvére neki is úgy, mint Bélának. Szóval
               mindenkit igyekezett megnyerni, mindenki iránt kellemes akart lenni, a mi a legtöbbel
               sikerült is s a kivel nem is sikerült, az is úgy mutatta, mintha sikerült volna.</p>
            <p>Klára az egész házat a fiatal házaspárnak engedte át; a maga számára csak két szobát
               tartott fenn abban a szárnyban, hol a konyha és éléskamara volt. E két szobában
               lakott a három vén leány, mert Jankát is, ámbár egykorú volt Fannyval, komolysága és
               szigorú modora miatt épen úgy vén leánynak nevezték a vidám pusztai társaságban, mint
               az öregebb Klárát és a legöregebb Kamillát.</p>
            <p>Itt lakott a három párka, – a mint ismét a csintalan Fanny nevezte el a három leányt,
               termé­sze­tesen szintén csak a legbizalmasabb körben, a nélkül, hogy Bélának fülébe
               jutott volna. Itt laktak mind a hárman és ide vonultak vissza, ha a gazdaságban vagy
               háztartásban nem volt semmi dolguk. Innen hallgatták az épület másik szárnyából
               áthangzó vidám zajt, kaczagást, muzsikaszót. És ezt gyakran, mindig hallgathatták,
               mert a kastély soha sem volt vendégek nélkül és Nagyvéghyné elégedetten mondhatta,
               hogy boldogult öreg barátjának és rokonának legszebb napjai támadtak fel.</p>
            <p>Máskülönben nem volt köztük egyelőre semmi összeütközés, Béla nagyon jó fiú volt,
               Fanny nagyon kedves menyecske volt; tisztelték, szerették, csókolgatták Klárát, nem
               avatkoztak be semmi dolgába, sem a gazdaságba, sem a háztartásba s nem kivántak tőle
               egyebet, mint pénzt, mikor szükségük van rá. Pénzre pedig csaknem mindig szükségök
               volt. Nemcsak a vidám élet­re, mely még a pusztán is pénzbe kerül, hanem másra is.
               Alig fél évvel az esküvő után Fanny papája elvesztette hivatalát és megint kenyér
               nélkül maradt. Legtermészetesebb volna ugyan, hogy leányához menjen lakni, de mivel
               becsületszavát adta, hogy soha sem teszi lábát e házba, nincs más hátra, mint hogy
               leánya gondoskodjék eltartásáról. Azt még Klára gyülö­lete sem kívánhatja, hogy édes
               apja éhen haljon. Béla belátta ezt – mit ne látott volna be, a mit feleségének okos
               szájacskája magyarázott meg neki? – s ettől fogva havonkint szép összeg pénzt küldtek
               a fővárosba a szegény Bérczy Endrének, ki most már nyugodtan heverhetett a kaszinó
               bársonypamlagain.</p>
            <p>Klára hallgatott, fizetett és dolgozott. De már nem azzal a bátorsággal és erélylyel,
               mely ma­gá­ban hordja a sikert. Babonás rögeszméje napról-napra nagyobb erőt vett
               rajta. Meg volt győződve, hogy a végzet pusztulásra szánta családját; meg volt
               győződve, hogy a végzet ellen hasztalan minden emberi küzdelem és ha mégis tovább
               dolgozott, csak megszokásból, köte­les­ségérzetből tette, de kedv nélkül, remény
               nélkül, a végbukás biztos tudatával.</p>
            <p>Így telt el az első esztendő. De ekkor történt valami, a mi egy perczre magához
               térítette Klárát lelki dermedtségéből s fölébresztette régi erélyét.</p>
            <p>Hédervári Jakab pontosan megjelent az évi törlesztés fölvételére, melyet eddig mindig
               hiány nélkül megkapott. Most nem kapott semmit. Klára kijelenté, hogy nincs pénze és
               haladékot kért. A derék Hédervári megcsóválta fejét és nem volt megelégedve.</p>
            <p>– Tudtam, hogy nem kapok semmit, – mondá komolyan, – nem is azért jöttem ki és
               fárasztot­tam a lovaimat. Hanem akarok beszélni a kisasszonynyal okosan. A kisasszony
               az egyetlen nemes ember, a kivel lehet okosan beszélni és azért én mindig csodáltam
               és szerettem a kis­asszonyt, és a mint maga is tudja, mindent megtettem, hogy saját
               károm nélkül segítsek talpra állítani a kisasszonyt. Most már állna is a talpán, még
               csak egy kis emelkedés kellene és állna egészen a talpán. De egy esztendő óta nem
               hogy emelkedett volna, hanem megint hajol lefelé. Tudom, hogy nem a kisasszony az
               oka; látom én és látja mindenki, mi történik itt egy esz­ten­dő óta. Én sajnálom és
               szeretem a kisasszonyt; adok hát most haladékot és adok egy jó tanácsot. Vegyen a
               kisasszony egy jó somfabotot a kezébe és először verje ki innen a nagysá­gos
               uraságokat és a muzsikus czigányokat, azután nadrágolja meg jól a Béla urfit és
               térde­peltesse a sarokba, aztán fogja fülön a nagyságos sógorasszonyt és állítsa a
               konyhába a patka mellé és ha megint a kisasszony lesz úr a házban, akkor még fog
               talpra állni, különben baj lesz, a mily igaz, hogy én Hédervári vagyok.</p>
            <p>Klára nem követte ugyan szóról-szóra Hédervári Jakab praktikus tanácsát, de azonnal
               föl­kereste öcscsét s hosszasan, komolyan, határozottan beszélt vele. Elmondott neki
               mindent, föltárta előtte egész helyzetüket s megmagyarázta neki, hogy ha nem
               változtat életmódján, ha nem fog a dologhoz maga is, el nem kerülhetik a bukást,
               melyet évekkel ezelőtt csak ember­fölötti erőfeszítéssel tudott elhárítani.</p>
            <p>Bélát nagyon meghatották testvére szavai. Elszomorodott, csaknem kétségbeesett;
               megcsó­kolta Klára arczát, kezét, újra meg újra bocsánatot kért tőle, hogy így
               megszomorította és megigérte, hogy rögtön beszél feleségével s ezentúl okosabban
               fognak élni.</p>
            <p>Beszélt is, kapott is tőle igen okos és jó tanácsot.</p>
            <p>A kedves kis menyecske férje nyakába ugrott és először lecsókolta arczáról a
               szomoruság nyomait. Azután kedves duzzogással mondta, hogy azt hitte, neki nem lesz
               anyósa, ha Bélájához megy feleségül, és ime most három anyósa is van, mert a mit a jó
               Klára tesz és mond az ő megszomorításukra, azt a másik kettővel egyetértésben teszi.
               Azután jót nevetett ezen a három anyós-féle tréfán s mikor Bélát is megnevettette,
               akkor igen komolyan és okosan kezdett beszélni. Elmondta, hogy ők úgy sem valók a
               pusztai életre, Béla nem ért a gazdasághoz, ő nem ért a háztartáshoz, agyon unják
               magukat s csupa unalomból kénytelenek örökké mulatni és költekezni. Hanem mivel úgyis
               a jövő hónapban lesz a képviselő­válasz­tások ideje, a legegyszerűbb lesz, ha Béla
               megválasztatja magát képviselőnek, fölmennek a fővárosba, Béla előtt ott szép pálya
               nyilik, a jószág pedig ismét korlátlanul Klára kezében marad és minden szépen rendbe
               jöhet.</p>
            <p>Ez okos és komoly beszédnek az lett természetes következménye, hogy félóra múlva Béla
               tudtára adta nénjének abbeli elhatározását, hogy meg fogja magát választatni
               képviselőnek és ezzel rendbe hozza zavart ügyeiket.</p>
            <p>– Ki tudja, talán jobb lesz így? – gondolá magában Klára, ámbár egy kissé meg volt
               eleinte lepetve e váratlan fordulattól. – Ki tudja, talán ez az utolsó szalmaszál,
               melybe a vízbefuló még belekapaszkodhatik?</p>
            <p>Mentől tovább gondolkozott, annál erősebbnek látta e szalmaszálat, de annyit
               mindenesetre látott, hogy az egyetlen és utolsó. Nem habozott hát sokáig, még az nap
               behajtott Hédervári Jakabhoz.</p>
            <p>Hédervári Jakab majd a padlásig ugrott dühében, mikor meghallotta, mily módon akarja
               Béla rendbe hozni zilált ügyeit.</p>
            <p>– Hát van jó dolga a kisasszonynak, hogy bele tudott ugrani e képtelen dologba? –
               kiáltott össze-összecsapva kezeit s oly mozdulattal nyúlva többször feje felé, mintha
               saját hajába akarna markolni. – Hát maga az az okos kisasszony, a kit én mindig
               bámultam és szerettem? Hát nem tudja, mi az a képviselőválasztás? Nézzen csak körül
               és látni fogja, hogy minden tönkrejutott ismerőse keresztül ment a
               képviselőválasztáson.</p>
            <p>– Vannak olyanok is, a kiket fölsegített s kiknek pályát nyitott, – jegyzé meg Klára
               nyugodtan.</p>
            <p>– Jaj nekem! pályát nyitott! – üvöltött Hédervári Jakab. – Igen, pályát nyitott
               azoknak, a kik értenek hozzá, a kik azért mennek fel, hogy dolgozzanak. De a
               nagyságos uraságoknál az is csak sport, épen úgy mint a lóverseny, meg a kártya, meg
               a többi, még pedig a legdrágább és leghamarabb teszi tönkre az embert. Tudja, mennyi
               egy képviselő kurzusa? A mi kerü­le­tünkben tizezer forint a nominál értéke és ha van
               konkurrenczia, lesz nagy ázsiója. És maga ezt nevezi rendbe hozni zilált ügyeit?</p>
            <p>– Más út pedig nincs nyitva számomra. Béla tanult, jellemes, eszes ember. A
               gazdálkodáshoz nincs ugyan kedve s itt el is léhásodhatott, de ki tudja, új körben,
               új működésben nem fog-e fölébredni becsvágya s nem fogja-e igazán komoly életre
               vezetni? Annyi pedig bizonyos, hogy ez az utolsó eszköz, melyet még megragadhatok
               megmentésére és kötelességem meg­ragadni. Meglehet, hogy vesztünkre lesz, de ha nem
               kisértjük meg, akkor is elveszünk. Gondolja meg ezt, Jakab bácsi, és ön, ki annyi
               éven át volt igazi támaszom, ne hagyjon el ez utolsó kétségbeesett kisérletemben.</p>
            <p>– Azt mondja nekem, hogy Jakab bácsi! – kiáltott Hédervári Jakab rendkívüli
               meglepetéssel és meghatottsággal. Soha sem látta még így Klárát: kemény vonásai
               meglágyultak, szemeibe könyek gyültek, hangja úgy csengett, mint a könyörgő gyermeké,
               kezeit úgy nyujtotta feléje, mint az imádkozó gyermek. Hédervári Jakab, a ki eddig
               inkább csodálta, mint szerette az erős lelkü leányt, most úgy érezte, mintha saját
               gyermeke könyörögne hozzá s e felbuzduló apai érzelem hatása alatt megfeledkezett
               minden számításról és kamatról. – Jól van, ne mondja, hogy hiába nevezte Jakab
               bácsinak a Hédervári Jakabot. Csinálunk még egy erőfeszítést, meg­teszszük
               képviselőnek a Béla úrfit.</p>
            <p>Hédervári Jakab megtartotta szavát. A már-már kitisztult jószágra ugyan újabb terhek
               nehe­zül­tek, de Béla képviselő lett, s nem sokára a választás után ígéretekkel,
               reményekkel és bol­dog­sággal tele, életvidor szép nejével a fővárosba költözött.</p>
            <p>A pusztán pedig újra megkezdődött a nehéz, kétségbeesett, emberfölötti küzdelem a
               végzet ellen.</p>
            <p> </p>
         </div>
         <div type="chapter">
            <head>XII.</head>
            <p>Milyen könnyen és gyorsan gurul le a kő az oromról, melyet az elátkozott Sisyphus oly
               nehéz munkával, oly hosszú fáradsággal tudott felgördítni a hegy oldalán!</p>
            <p>Szegény gyönge kéz te, mely belekapaszkodol a lefelé induló kőbe és vissza akarod
               tartóz­tatni rohanásában! A minek meg kell történnie, az megtörténik, a minek le kell
               zuhannia, az lezuhan és ha balgán, oktalanul ellene állsz, összetört holttesteden
               keresztül rohan tovább feltarthatatlanul.</p>
            <p>Mindennap mondja ezt magának Páldi Klára és mindennap újra belekapaszkodik a nehéz
               kőbe, mely véresre dörzsöli kezeit és letépi körmeit újjairól, és mindennap neki
               támasztja vállát a megindult szikladarabnak, és érzi, mint gyöngül el fokonkint, mint
               lesz naponkint nyomasztóbb a rá nehezülő súly, mint kezdi egymásután törni a
               tagjait.</p>
            <p>A három szegény párka összebújva ül esténkint, a nehéz napi fáradság után a rideg
               szobában és mohón olvassa a hirlapot, melyet délután szoktak áthozni a vasúti
               állomásról. Most már ujságot is tartanak, a legolcsóbbak közül; érdeklődnek a közélet
               iránt, mióta Béla is annak munkása. Mindennap keresik, lesik, mint irnak róla az
               újságban, mit mondanak róla, mit tesz, mint halad, mint emelkedik. És fáradságaikat
               siker koronázza, sokszor olvasnak Béláról, még többször a nejéről.</p>
            <p>Itt egy fényes estélyét irják le, elsorolva mindazokat a nagy urakat, az ország első
               embereit, kik ott megjelentek; majd egy ünnepély leirásában akadnak a Páldi névre és
               épüléssel olvas­hat­ják a ragyogó és eredeti toilette leírását, melyet a bájos Páldi
               Béláné viselt; majd a ló­ver­senyek tudósításaiban találnak Páldi nevére és
               megtudják, hogy paripája csak egy lófejhosszu­sággal esett el az első díjtól, de itt
               is vigasztalást találnak abban, hogy Páldi Béláné a ló­verseny főúri közönsége közt
               is feltünt és kivált excentrikus, de a legfinomabb izlésű toiletteje által; sőt még a
               rendőri rovatban is ráakadnak a Páldi névre, megtudván, hogy a szép Páldi Béláné, az
               előkelő társaság egyik legkedveltebb és legkiválóbb alakja, gyorsan robogó
               foga­tával, melyet saját szép kezeivel hajtott, eltaposott egy öreg urat; de nyomban
               meg is vigasz­talódhatnak, mert a rendőrség fölmenti a kedves szép asszonyt és
               rendreutasítja a panaszos öreg urat, ki tanuk bizonysága szerint könnyen kitérhetett
               volna a robogó kocsi elől, ha egy kissé jobban megerőltette volna lábait s így csak
               jogos megtorlásban részesül, hogy egyik lábát amputálni kell, mely alkalommal a
               demokratikus újság el nem mulasztja erősen megróni a gyalogjárók kihivó viseletét,
               melyet az úri kocsisok ellen tanusítanak. Efélét és sok egyebet olvashatnak a
               pusztán; de azt már nem az újságból, hanem Hédervári Jakabtól tudják meg, hogy Béla,
               mióta elérte nagykorúságát, tömérdek adósságot csinált és az ő jószágrésze már nyakig
               be van táblázva. Hédervári Jakab nem zaklatja Klárát a törlesztés miatt, úgyis tudja,
               hogy nem kapna semmit, hanem vén szamárnak nevezi magát és nem mulasztja el többször
               kifejezni abbeli meggyőződését, hogy az ő eszméje mégis jobb volt, mint Kláráé és a
               képvise­lő­ségnél többet ért volna a somfabot.</p>
            <p>A szegény párkák olvassák, olvassák az újságot és makacs kitartással keresik Béla
               nevét, mindig azzal a titkos reménynyel, hogy nemsokára komoly szerepléséről,
               sikereiről, emelke­déséről, magas állásáról is fognak olvasni. De a remény
               napról-napra halaványul, a bizalom mindinkább helyet kezd adni a csüggedésnek. Még
               csak egy van, a ki bizik Bélában, a ki még mindig talál egy kis rózsaszint a
               vigasztalan feketeségben. Hiszen az ő növendéke volt, ismeri eszét, jellemét,
               jóságát, becsületérzését; lehetetlen, hogy előbb-utóbb föl ne ébredjen. Az öreg
               kisasszony nem állja ki tovább két évnél; most már nem elégszik meg a hirlapi
               informáczió­val, személyesen akar meggyőződést szerezni, s midőn Béla könyörgő,
               sürgető leveleire Klára végre szintén kezdi váltókra írni a nevét, Kamilla kisasszony
               kijelenti, hogy az utolsó pénz­küldeményt nem kell postára tenni, ő maga viszi fel
               személyesen Bélának.</p>
            <p>Egy egész hétig marad nála s midőn hazatér a pusztára, tele van tapasztalatokkal.
               Sokat beszél, de sokat el is hallgat. Béla még mindig olyan jó fiú, Fanny még mindig
               olyan kedves, mint azelőtt, nagyon szeretik egymást, nagyon boldogok és Béla semmit
               sem tud megtagadni imádott nejétől. Őt nagyon szivesen látták, elvittek mindenhová
               estélyt rendeztek a tisztele­tére, különben pedig mindaketten tele vannak jó
               szándékkal és igéretekkel s biztosan remélik, hogy nemsokára kitisztulnak minden
               adósságból. Azt azonban elhallgatta, hogy Fanny atyja is velök lakik s leánya által
               egészen hatalmában tartja Bélát és a mit a fiatalok nem tudnak el­költeni, azt kecses
               elegancziával elveri ő a kaszinó kártyaasztalánál abban a reményben, hogy egyszer
               csak megfordul a szerencse és óriási nyereségeiből rendbe hozza gyermekeinek ügyeit.
               Minek azt megtudnia Klárának, hogy keserves pénzének nagy része annak a kezébe kerül,
               ki megrontója volt életének? Csak annyit mond az öreg kisasszony, hogy mégis jobb
               volna, ha a mandátum minél előbb letelnék és Béla visszakerülne a pusztára, a hol
               kevesebb veszedelemnek van kitéve, mint a fővárosban.</p>
            <p>Ez az idő is megjő. Béla és szép neje visszatérnek a pusztára, de csak rövid időre.
               Béla újra meg akarja választatni magát. Klára szomorúan kijelenti, hogy nem adhat
               pénzt. Hédervári Jakab haragosan kijelenti, hogy nem ad több pénzt. Eddig is csak
               Klára kedvéért adott; van esze, hogy most nem fog adni az ő akarata ellen. Se baj!
               mondja a kedves Fanny vidám ne­vetéssel, – vannak másutt is zsidók, a keresztények
               közt is. Béla nagy nehezen összeszed nehány ezer forintot és megbukik a
               választáson.</p>
            <p>Nincs azonban sok idejük e vereség fölött busulni; oly szerencse, oly öröm éri a
               házat, mely nagyobb veszteségekért is kárpótlást nyújt. A Páldi-családnak örököse
               születik. Gyönyörű kis fiú, egészen az apja, csak a szeme, az a vidám, pajkos,
               mosolygó szem az anyjáé, a mint az ismerős matrónák, Nagyvéghynével élükön,
               szakértőleg megállapítják. Az egész puszta csodájára jár a sivalkodó kis jövevénynek,
               a ki hivatva van arra, hogy fentartsa a nemes Páldi nevet, tisztességben és
               dicsőségben, mint ősei.</p>
            <p>Béla magánkívül van a boldogságtól s máris nagy tervei vannak fiával. A nagy jövőhöz
               képest, mely a gyermekre vár, fényesen akarják megünnepelni első lépését a világba,
               olyan keresztelőt fognak tartani, melyet esztendőkig emlegessenek a pusztaságon. De
               csak hat hét mulva akarják megtartani, mikorra a fiatal anya is felépül, mert ő is
               részt akar venni minden vigalomban. Keresztapának Bákay ő nagyságát kérik fel; a
               keresztanyaságra Nagyvéghyné ő nagysága aspirál, de Béla határozottan kijelenti, hogy
               Klárát akarja. Felesége is Klára mellett nyilatkozik; jól tudják ők, mivel tartoznak
               a jó Klárának és a világért sem akarnák mellőzni.</p>
            <p>Klára megadással fogadja ezt is, mint mindent egy idő óta. Nincs már ereje semmire,
               sem örömre, sem küzdelemre. Testi ereje is kezdi elhagyogatni; nem lehet épen
               betegnek mondani, nem fekszik ágyba, dolgát is elvégzi, de bágyadtan, vontatva,
               nehézkesen. Lélekzete nagyon rövid kezd lenni és éjjelenkint sokat köhög. De nem
               hivat orvost, mire való az? Elég baj van most a drága újszülöttel és kedves
               mamájával; csak az ő egészségük ne szenvedjen kárt, akkor minden mentve van.</p>
            <p>A keresztelő ünnepe valóban oly fényes, a milyen nem volt a pusztaságon soha. Magát a
               prépostot hozatják ki a városból a szent szertartás végzésére. A fiatal anya kissé
               halvány ugyan, de különben semmi nyoma sem látszik rajta a betegségnek. Az a
               halaványság pedig még jól áll neki s mindenki elismeri, hogy ő a legszebb asszony az
               egész pusztán. A nagy ebéd egy órakor kezdődik s négy órakor még csak a közepe táján
               vannak. A prépost úr elnyult arczán látszik, hogy már a toastról gondolkozik, a
               czigányok már füleiket hegyezik, hogy annak idején rázendítsék a tust, midőn Klárát
               az inas titkon kihivja az ebédlőből, mert sürgős levele érkezett. Senki sem veszi
               észre távozását, mert a prépost úr épen akkor emelkedik föl székéről és kiáltja
               csengő hangon: Mélyen tisztelt társaság!</p>
            <p>Klára szobájába megy, felbontja, elolvassa a levelet és minden hang, minden sikoltás
               nélkül aléltan elterül a földön. Pedig a levélben csak az volt, a mit már régen
               várhatott: a hitelezők csődöt kértek a Páldi-jószág ellen.</p>
            <p>Az ebédlőben épen akkor fejezte be toastját a prépost, kivánva a Mindenhatótól, hogy
               a mai napon keresztelt gyermek, családjának reménye és büszkesége, az egyház és a
               haza javára és dicsőségére sokáig éljen. A poharak összecsendülnek, a czigányok tust
               huznak.</p>
            <p>Klára már a pamlagon fekszik és szeme nyitva van. Kamilla kisasszony és Janka nem
               ültek az asztalnál, részint a konyhában, részint a felszolgálás felügyeletével voltak
               elfoglalva; észre­vet­ték Klárát, midőn szobájába ment s mivel egy ideig nem látták
               visszatérni, utána siettek, fölemelték a földről, a pamlagra fektették s addig
               szorgoskodtak körülötte, míg ismét magá­hoz tért. A két leány most mellette ül és
               kezét fogja és aggódva lesi arczát.</p>
            <p>Klára szeméből látszik, hogy magához tért és megismerte környezetét; de egy ideig még
               nem tud hangot adni. Lélekzete szakadozott és fuldokló, melléből folytonos rekedt
               hörgés hallat­szik. Nehezen fölemeli kezét és a szemközt levő ablakra mutat vele.
               Janka megérti, az ablak­hoz siet és kinyitja. A nyitott ablakon egyszerre berohan az
               ebédlő szintén nyitott ablakán kihangzó zaj, és tisztán hallatszik Bákay úr, a
               keresztapa hangja, a mint most a maga toastját mondja:</p>
            <p>– Ez a gyermek, uraim, nagy és dicső hivatásra született, erre a gyermekre magasztos
               feladat vár az életben.</p>
            <p>A nyitott ablakból a kertbe lehet látni s a kert végén arra a kis dombra, melynek
               méhében a Páldiak családi sirboltja van. Klára hosszasan a kiemelkedő keresztre
               szegzi szemét, azután kinyujtja kezét a sirbolt felé, majd erélyesen és tiltakozólag
               megrázza a két leány felé. Janka ezt is megérti, odaborul jótevője keblére és fülébe
               sugja:</p>
            <p>– Nem oda, úgy-e?</p>
            <p>Az ablakon ismét behatolnak Bákay úr ünnepi felköszöntőjének szép mondásai:</p>
            <p>– Mert ez a gyermek tagja annak az osztálynak, mely a nemzeti érzületnek, a magyarság
               hege­moniájának letéteményese, mely hivatva van arra, hogy mint eddig, úgy ezentul is
               fentartsa a magyar nemzetet örök időkön át e haza földén...</p>
            <p>Klára hevesen igent int fejével, nagy erőfeszítést tesz és halkan, töredezve, hörögve
               meg­szólal:</p>
            <p>– A falusi temetőbe, a csontokat is innen, oda velem, ne szórja szét az új
               birtokos.</p>
            <p>De az erőfeszítés nagyobb volt, hogysem elbirta volna; hátrahanyatlik és szájából
               rohamosan tör elő a sűrű vérsugár.</p>
            <p>– Ne hívjam Bélát? – kérdi Janka suttogva, a mint érzi a haldokló kezének görcsös
               szorítását.</p>
            <p>– Ne háborgassuk őket, hadd mulassanak – felel Klára és behunyja szemét.</p>
            <p>És valóban nem háborgatják őket. A halott csendesen, mozdulatlanul fekszik helyén,
               arczán a fájdalmas keserűség kifejezésével, melylyel utolsó szavait mondta és két hű
               társa csendesen térdel mellette s halkan sír és imádkozik élettelen teste fölött.</p>
            <p>És azok oda át valóban mulatnak. Épen ebben a perczben fejezik be nagy riadalommal,
               czigány­tussal az utolsó toastot, az asztalokat, székeket széthordják és vidám
               tánczra kereked­nek, és tánczolnak – tánczolnak, egyenesen bele az örvénybe.</p>
            <p> </p>
         </div>
      </body>
  </text>
</TEI>
