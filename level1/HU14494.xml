<?xml version="1.0" encoding="UTF-8"?>
<?xml-model href="https://raw.githubusercontent.com/COST-ELTeC/Schemas/master/eltec-1.rng" type="application/xml" schematypens="http://relaxng.org/ns/structure/1.0"?>
<TEI xmlns="http://www.tei-c.org/ns/1.0" xml:id="HU14494" xml:lang="hu">
   <teiHeader>
      <fileDesc>
         <titleStmt>
            <title>Két leány regénye : A Fráterek és a Grabowszkiak </title>
            <author ref="viaf:39125767">Abonyi Árpád (1865-1918)</author>
            <respStmt>
               <resp>ELTeC conversion</resp>
               <name>Palkó Gábor<ref target="https://viaf.org/viaf/65989506"/>
               </name>
               <name>Fellegi Zsófia</name>
               <name>Vétek Bence</name>
               <name>Bajzát Tímea Borbála</name>
            </respStmt>
         </titleStmt>
         <extent>
            <measure unit="words">29713</measure>
            <measure unit="pages">71</measure>
            <measure unit="vols">1</measure>
         </extent>
         <publicationStmt>
            <p>Published as part of ELTeC</p>
         </publicationStmt>
         <sourceDesc>
            <bibl type="digitalSource">
               <title>Két leány regénye : A Fráterek és a Grabowszkiak</title>
               <date>2015-10-05</date>
               <publisher>Magyar Elektronikus Könyvtárért Egyesület</publisher>
               <ref target="http://mek.oszk.hu/14400/14494"/>
               <respStmt>
                  <resp>Original Electronic Edition</resp>
                  <name>Vidiné Réfi Erzsébet</name>
                  <name>Erdélyi Zsolt</name>
                  <name>Mészáros Atilla</name>
               </respStmt>
              
                  <bibl type="digitalSource">
                     <title>Két leány regénye : A Fráterek és a Grabowszkiak</title>
                     <date>2015-10-05</date>
                     <ref target="https://mek.oszk.hu/14400/14494"/>
                  </bibl>
               
             
                  <bibl type="printSource">
                     <title>Két leány regénye : a Fráterek és a Grabowszkiak </title>
                     <author>Abonyi Árpád</author>
                     <pubPlace>Budapest</pubPlace>
                     <publisher>Athenaeum</publisher>
                     <date>1904</date>
                    <ref target="https://mek.oszk.hu/14400/14494/pdf"/>
                  </bibl>
               
            </bibl>
            <bibl type="firstEdition">
               <title>Két leány regénye : A Fráterek és a Grabowszkiak</title>
               <author>Abonyi Árpád</author>
               <date>1904</date>
            </bibl>
         </sourceDesc>
      </fileDesc>
      <encodingDesc n="eltec-0">
         <p/>
      </encodingDesc>
      <profileDesc>
         <langUsage>
            <language ident="hu">Hungarian</language>
         </langUsage>
         <textDesc>
            <authorGender xmlns="http://distantreading.net/eltec/ns" key="M"/>
            <size xmlns="http://distantreading.net/eltec/ns" key="short"/>
            <canonicity xmlns="http://distantreading.net/eltec/ns" key="low"/>
            <timeSlot xmlns="http://distantreading.net/eltec/ns" key="T4"/>
         </textDesc>
      </profileDesc>
      <revisionDesc>
         <change when="2020-07-24"/>
         <change when="2020-12-28"/>
      </revisionDesc>
   </teiHeader>
  <text>
      <body>
			<div type="chapter">
            <head>PROLÓGUS.</head>
            <p>Tisztelt közönség! Sziklás, tarfejű hegyek országában, hol szabadon czammogott a
               vadon­ságokban a medve és senki őt az ő nyugodalmában nem háborgatta, hol gazdag
               vetések hajladoztak nyaranta a szélben és soha ellenséges láb a völgyek illatos
               legelőit nem taposta, meghalt egyszer az ország nagylelkű édes atyja: az öreg
               király.</p>
            <p>Siralmas gyász zokogott végig halála hirére az egész országnak földjén. Kunyhókban,
               palo­ták­ban egyenlő igaz szomorúsággal gyászolták a jóságos öreg királyt, ki
               hatalmas oroszlán vala a harczban, engedékeny, bölcs és meleg szivű a békességben.
               Legjobban gyászolta mindenek között tulajdon daliás fia, az ifjú király, ki arról
               volt nevezetes, hogy bronzszinű, finom, szép arczán semmiféle emberi indulat urrá nem
               lehetett. Örömben, szomorúságban egyformán nyugodt, mozdulatlan és hideg volt az ifjú
               fejedelem szép bronzszinű arcza, udvar­béli fiatal asszonyságok kutató női
               kiváncsisága, fényes köntösü országnagyok gyakorlott tekintete hiába leste azon
               megnyilatkozását a benső indulatnak.</p>
            <p>Aggodalomba esett tehát mindjárt a vén király temetése után az egész udvar. Trónra
               lépett ősi fénynyel és pompával az ifjú fejedelem, de senki sem tudta, mi van
               kedvére, mi nincs? Alázatos bókra, hajlongásra mozdulatlan maradt a hideg bronzszinű
               arcz, s akkor sem rebbent meg rajta egyetlen gyenge vonás sem, ha kedve ellenére tett
               valamit egyik vagy másik udvari ember. Szigorú, kemény és kérlelhetetlen vala azonban
               a fiatal király, börtönbe küldte a vétkest és vérpadra hurczoltatta, a ki
               hajlandóságát elveszítvén, valamely hibában bűnösnek találtatott. Az első
               véritélettől kezdve félelemben volt csillogó fejedelmi udvarában minden ember. Nem
               tudták mit miképpen tegyenek, hogy meg legyen elégedve ő velök
               a király. Sokszor tettek tréfát, midőn komoly dolgokkal foglalkozott a király és
               sokszor pendítettek meg komoly, fájdalmas húrokat, midőn egy kis vidámságra vágyott a
               fiatal király kitanul­hatatlan szive, ez a rejtelmes Sphinx. S haj! Sok köny, sok
               keserűség fakadt ebből a nehéz állapotból, el is hagyták a főemberek közül sokan az
               udvart. Hazaköltöztek vidéki kas­télyaikba és ott maradtak úgy, hogy soha többé a
               fejedelmi palota márványoszlopai közé nem jöttek vissza.</p>
            <p>Volt egy hegedős is a király udvarában; kedvencz mesemondója a meghalt vén királynak.
               Az volt a kötelessége, hogy lakoma után kezébe vegye aranyos hárfáját és mindenféle
               törté­netekkel szórakoztassa a fejedelmet. Víg mesével, ha jó kedve volt, szomorú
               dolgokkal, ha rossz hangulat borongott jóságos arczán. Sohasem
                  vétette el a meséket: nyilt könyv volt az öreg királynak arcza, azonnal
               leolvashatta róla, hogy vidám, vagy komoly történet lesz-é kedvére, s a szerint
               alkalmazkodott mindenekben.</p>
            <p>Trónra lépett azonban a fiatal király s egy nap maga elé parancsolta a hegedőst.</p>
            <p>Elszorult szivvel jelent meg ura előtt a hegedős, s csak nézte, csak leste hiába a
               király szép, bronzszinű arczát, nem birta kitalálni, hogy jó hangulatban van-e, vagy
               nincs? Hozzá fogott tehát találomra a mesemondáshoz. Történetet mondott két
               családról, s ez a történet tele volt mindenféle burleszk tréfasággal; arra szánva,
               hogy elmulasson rajta komoly gondjai után a király, s frissüljön föl kissé a
               hangulata. Alig fejezte be mondókáját, a rosszkedvü fejedelem ajkán megszólalt a
               haragos, száraz parancs:</p>
            <p>- Börtönbe vele! Gúnyt űztél rossz kedvemből, ember!</p>
            <p>S kiadta kemény parancsban, hogy zárják tömlöczbe a hegedőst és harmadnapra üsse le
               vér­padon fejét a bakó.</p>
            <p>Másnapra azonban váratlanul nagy öröm érte a királyt; meglátszott volna arczán is, ha
               ezen a merev, bronz arczon egyáltalán urrá lehettek volna az indulatok. Lakoma után
               eszébe jutott a halálra itélt szegény hegedős is; magához intett tehát egy főembert
               és meghagyta neki, hogy menjen utána a börtönbe és rendelje szine elé. Hallani akarja
               megint. Tiz percz mulva ott állt a hegedős a király előtt. Nézte, vizsgálta, kutatta
               arczát, egész lelke szemeibe gyült, hogy átjárja a fejedelem finom, hideg vonásait,
               de mind hiába! Olyan volt ez a szép, bronzszinű arcz, mint tegnap.</p>
            <p>Hozzáfogott tehát a mesemondáshoz ma is, csak úgy találomra, mint tegnap. Elmondta
               ugyan­annak a két családnak a történetét, ugyanazzal a fiúval, ugyanazzal a
               leánynyal, ugyan­azokkal a vonásokkal, szinekkel és fordulatokkal, mint tegnap.
               Csakhogy ma nem tréfának és fantáziá­nak burleszk világításban, hanem az élet szomorú
               prózájában, melyet csak itt-ott világított meg egy-egy gyenge csillogása a
               boldogságnak. Azt hitte a szegény hegedős, hogy ha nem tetszett tegnap a
               fantasztikus, nevetésre szánt tréfa, tetszeni fog ma hűséges tükre a valóság­nak, a
               mely sirásra való inkább, semmint mulatságra.</p>
            <p>Mily nagy volt azonban a boldogtalan ember csalódása, midőn a jó kedvéből rossz
               hangulatba kergetett fejedelem felugrott ingerülten a selymes, bársonyos királyi
               székből, s megszólalt ajkán a tegnapi haragos parancs:</p>
            <p>- Vigyétek el! Gúnyt űztél jó kedvemből, ember, szándékosan ma is, mint tegnap!</p>
            <p>S az udvari alabárdosok megragadták a szegény hegedőst abban a nyomban és
               elhurczolták. Másnap reggelig tömlöcz fenéken sinylett, s hiába kesergett rajta, hogy
               ha fordított sorrend­ben mondotta volna el azt a szerencsétlen
               történetet, most életben maradhatna és megnyerte volna a király kegyét. Nem használt
               többé semmi. Virradatkor kivitték a vesztő helyre, s a bakó pallósa suhogva villant
               alá a levegőben... A haragos király parancsa elvégeztetett: a hegedős feje ónszinü,
               véres arczczal bukott bele a fürészporba.</p>
            <p>Ez volt ime, tisztelt közönség, egy képzeletbeli király hegedősének szomorú sorsa. E
                  Prológ irója tehát érthető ravaszkodással kiváncsi rá, hogy
               az alább következő történetet nem kellett volna-e neki is fordított sorrendben
               elmondania?</p>
            <p> </p>
         </div>
         <div type="chapter">
            <head>ELSŐ FEJEZET.</head>
            <milestone unit="startSubChapter" n="1"/> 
             <p rend="head">I.</p> 
               <p>Engedjék meg kérem, hogy bemutassam magam: nevem Koppándi Fráter Lőrincz. Római
                  katholikus, nőtlen, harminczhat éves. Magasságom majdnem egy öl. Arczom nem éppen
                  a legszebb, de sokkal közönségesebb arczok is vannak még a világon, mint az
                  enyém.</p>
               <p>Boldogult édes atyámat Fráter Andrásnak hivták és igen kitünő férfiu volt.
                  Szellemi tehet­ségemnek kiválóságát már zsenge koromban fölismerve, neveltetésemre
                  különös gondot fordított. Szegény édes anyámnak, aki szikrázó természetű asszony
                  volt, s a nap legnagyobb részét meglehetősen zilált anyagi viszonyaink
                  rendezésével töltötte el, tudtommal alig volt beleszólása neveltetésembe, melyhez
                  boldogult atyám a legvérmesebb reményeket fűzte. Ebben a tekintetben atyám a
                  legönzőbb féltékenységet gyakorolta. Megtörtént azonban, hogy anyám némelykor
                  elvesztette türelmét s heves természetének egész viharával zúdult atyámra, a ki
                  úgy állt falusi udvarházunk tornáczán, mint egy győzelmes Caesar s gúnyos
                  mosolylyal fogadta a hitvesi zivatar villámait. Áhitattal bámultam hős atyámat.
                  Cselédeink reszketve menekültek anyám haragja elől pinczébe, padlásra, ki a hová
                  hirtelenében el tudott bujni, az én testemet kiverte a hideg verejték, kutyánk
                  besompolygott a familiáris diván alá, csak atyám állt büszkén a zivatarban, mint
                  egy igazi férfi.</p>
               <p>Meg kell vallanom önöknek, hogy életem e régi epizódjaira nem szivesen emlékszem
                  vissza. Alapjában véve nemes és érzékeny szivemet meglehetősen kellemetlen érzés
                  szorongatta, midőn látnom kellett, hogy anyám megfeledkezett származásának
                  előkelőségéről s egy porozó pálczával úgy végigcsapott hős atyám hátán, hogy
                  felhőszámra omlott ki kabátjából a por. Ilyenkor mindig az jutott eszembe, hogy e
                  kinos jelenet hire hamar elterjed a faluban, s szom­szédaink, kik sovány
                  barmainkkal és nemesi kuriánk rongyos fedelével eleget csúfolkodtak, uj fegyvert
                  kovácsolnak belőle családom ellen. Föltevésemben természetesen nem csalódtam; a
                  botrány hire repülni kezdett szájról-szájra, s meg sem állt a főispán nénjeig, a
                  ki a megyebeli összes botrányok granáriuma volt. Gyűlöltem ezt a rettenetes
                  hölgyet.</p>
               <p>Atyámat - s azt csodáltam benne leginkább - anyám kitörései egyébiránt egy
                  pillanatra sem ingatták meg. Oly nyugodtan, oly büszkén, annyi férfias önérzettel
                  viselte el a sérelmet, mint senki más. Midőn fejét is érte egy pálczaütés,
                  diadalmasan mosolygott. Midőn anyám lesza­kította nyakkendőjét s pánczélbőrü
                  mastodonnak nevezte, a ki egyetlen gyermekét tönkreteszi - fütyült. Midőn szegény,
                  jó édes anyám egymásután két befőttes üveget vágott a gyomrába, nemes atyám
                  szótlanul letörülte egy asztalkendővel a gyümölcslevet, nyugodtan megfordult,
                  pipára gyujtott és így szólt:</p>
               <p>- Kedves Eleonóra, remélem mára elég.</p>
               <p>- Szörnyeteg! - süvöltötte anyám.</p>
               <p>- Asszonyom - felelte hidegen atyám - gondolja meg, hogy kifejezései túlságosan
                  népiesek. Lőrincz fiam oly pályára készül, mely a legnagyobb finomságot, s a
                  legkitünőbb nevelést igényeli.</p>
               <p>Azzal kiverte pipájából a bennszortyogó nedves dohánymaradékot és szájába
                  dugta.</p>
               <p>Ime, uraim, ily ember volt atyám, - nem csoda tehát, ha még ma is a legőszintébb
                  csodálattal gondolok rá és nagyon sajnálom, hogy ismert nyiltságomnak engedve, e
                  néhány szigoruan bizalmas részletet nyilvánosságra kellett hoznom. Önök azonban,
                  kik tapasztalásból tudhatják, hogy a nagy emberek jellemrajzához a
                  legjelentéktelenebb dolgok se fölöslegesek, meg fog­ják magyarázni maguknak az én
                  segélyem nélkül is, hogy atyám nagy alakját ezek az apró foltocskák sem
                  homályosíthatják el. Emléke anyám fenséges emléke mellett ragyog. Sohasem felejtem
                  el drága szüleimet. Ők voltak legfőbb okai annak, hogy a tanulás banális
                  ország­utjáról letérve, tizennyolcz éves koromban szabad szárnyra kerültem s
                  harsányan kikiáltottam magam számára a teljes függetlenséget. Atyámnak
                  kijelentettem, hogy a diplomácziai pályára lépek, s széles ismereteim kibővítése
                  végett nagyobb utazást fogok tenni.</p>
               <p>Bucsuzásom örökre emlékezetes marad.</p>
               <p>Anyám maga elébe parancsolt házunk verandájára, szigoruan a szemem közé nézett és
                  így szólt:</p>
               <p>- Lőrinczke fiam, maradj itthon a barázdában és légy becsületes polgára annak a,
                  fájdalom, kevés földnek, melyet számodra megmenthettem.</p>
               <p>- Mennem kell, mama, - feleltem elérzékenyedve. - Misszió vár reám, melyet be
                  fogok tölteni dicsőséggel.</p>
               <p>- Eredj, te ostoba...</p>
               <p>- Anyám! Ez fáj... - mormogtam remegő szájjal s oly mélyen lehajtottam a fejemet,
                  hogy majdnem orromra estem.</p>
               <p>- Legalább azt igérd meg, hogy később komoly ember leszel és minél hamarabb
                  hazajösz.</p>
               <p>- Igérni, anyám! Ha most megigérek valamit, lehet, hogy meg is tartom s ezzel
                  jövendő karrieremet tönkre teszem; várj tehát addig, mig a hazafiak kitünő
                  társaságába emelkedem; akkor mindent meg fogok igérni, mert nem szükséges belőle
                  megtartanom semmit.</p>
               <p>- Jól beszél a fiú, vélte méltósággal atyám.</p>
               <p>Ah, szegény ember, pórul járt természetesen ezuttal is. Drága szüleim
                  megkeserítették bucsu­zá­somat. Anyám reszketett az ingerültségtől; megragadta
                  boldogult édes atyám fülét s úgy megránczigálta, hogy vérzett. Mély részvéttel
                  gondolok reá s csodálatom minden ily vissza­emlékezésnél nőttön nő. Máig se tudom
                  kitalálni, miként állotta ki anyám kegyetlen zsarno­koskodását esetről-esetre
                  némán, mint egy martir. Ha engem téptek volna meg akkora szen­vedelemmel, mint őt,
                  ugy ordítottam volna, mint egy oroszlán. Atyám büszkén mosolygott. Milyen
                  ember!</p>
               <p>Estefelé készen voltam. Ruhám, könyveim, nyakkendőim a táskában. Fegyveremet a
                  tölté­nyekkel együtt legalul dugtam. Kóczot elfelejtettem becsomagolni, de aztán
                  eszembe jutott, hogy utközben veszek a trafikban kuba szivarokat. Azokban lesz
                  kócz is.</p>
               <p>Atyám a nyakamba borult.</p>
               <p>- Isten veled, fiam. Óvjanak utadon családunk védszentjei. Meg vagyok róla
                  győződve, hogy helyesen cselekszel, midőn nem maradsz a barázdában mint én, hanem
                  szem előtt tartva kitünő őseinket, egész életedet familiáris nevünk fényének
                  visszaszerzésére szenteled. A Fráterek nagy család, fiam. Ismered históriai
                  multunkat. Maga Thaly Kálmán biztosított róla, hogy fel lehet vinni családi fánkat
                  egészen a hét vezérekig; hiszem tehát, hogy úgy van. Arkangyalaink veled, - térj
                  vissza dicsőséggel és foglald el helyedet a haza nagyjai között.</p>
               <p>- Bízzál bennem, atyám! - kiáltottam lelkesedéssel s szegény jó atyámat zajosan
                  megcsókol­tam.</p>
               <p>Anyám megsimogatta arczomat és így szólt:</p>
               <p>- Butácska ficzkó vagy, édes gyerekem, jó lesz tehát, ha egy pár helyen betöröd
                  kissé a fejedet; igy talán eszedre térsz.</p>
               <p>- Köszönöm, mamám, - rebegtem nagy megindulással s gyorsan kilódultam az ajtón. A
                  tapasztalat megtanított, hogy a tulságos bizalmaskodásnak mindig rossz vége
                  szokott lenni. Lerohantam tehát az udvarra, felugrottam a szekérre s kedves
                  szüleimnek még egyszer bucsut intve, elhajtattam. Tiz percz mulva befordultunk az
                  állomáshoz vezető koppándi mély utba s e pillanattól kezdve se szüleimből, se
                  falumból nem láttam többé semmit. Eltüntek szemeim elől. Szüleim csak akkor láttak
                  viszont, midőn már meg voltak halva.</p>
               <p> </p>
            <milestone unit="endSubChapter" n="1"/> 
            <milestone unit="startSubChapter" n="2"/> 
            
               <p rend="head">II.</p>
               <p>Egész életemben a legnagyobb tökélyre törekedvén, érzem, hogy alakom e rövid
                  bevezetésből még mindig nem rajzolódik ki eléggé világosan. Rajta leszek tehát,
                  hogy az alábbi jellem­rajzban fölhasználandó szinek, epizódok és szellemes
                  kitérések, a leghiresebb kőfaragók vésőjét is megszégyenítsék. Önök ugyan
                  némelykor kételkedni fognak, ehhez azonban joguk van. Mi volna nagy embereinkből,
                  ha egy szép napon be találnák ismerni, hogy abból, amit saját magukról hisznek és
                  elmondanak, hitelre legfeljebb egy tizedrész tarthat igényt? Világos tehát, hogy
                  egy modern ember nem tehet a közélet divatos morálja ellen, s nem főleg akkor, ha
                  tulajdon személyéről van szó. Furcsa volna, ha egyszer csak közénk ütne becsületes
                  őszinteség képében a villám és keresztül világítana a kabátunkon: ecce, itt az
                  ember! Nem állanám ki szaladás nélkül...</p>
               <p>Ime tehát jellemrajzomhoz egy nehány történelmi nevezetességü részlet:</p>
               <p>Husz éves koromban fél kézzel emeltem föl utazásaim közben Taiko Cseng-Po khinai
                  man­da­rint és úgy csaptam a thea-ültetvények közé, hogy szörnyet halt. E hatalmas
                  cselekedetemért, melylyel roppant testi erőmet akartam ragyogtatni, négy nap és
                  négy éjjel kergettek tüskön-bokron keresztül a bepálinkázott, két kardu samuraik,
                  de nem tudták hátamba rontani a fringiáikat, mert én sebesebben nyargalok az
                  agárnál és fáradhatatlanabb vagyok, mint egy hindosztáni teve. Huszonkét éves
                  koromban Kairóban babérkoszorut kaptam az ottani »Nav. Un. Compagni« elnökségétől,
                  mert hosszas dulakodás után legyőztem John James Kikirikit, a társaság legerősebb
                  kormányosát. Huszonhárom éves koromban a st.-domingói hölgyvilág ünnepelt, mert
                  kiadtam nekik a jelszót: Le a férfiakkal! Huszonnégy éves koromban pedig, midőn a
                  lázongó Balkánt mentem tanulmányozni, sohasem szorultam semmiféle fegyveres
                  kiséretre, magam alkotván rögtönítélő és végrehajtó vészbizottságot, ha egyik,
                  vagy másik oldalról méltatlanságot kellett elszenvednem.</p>
               <p>A mi (mellesleg megjegyezve) származásomat illeti, komolyan kérnem kell önöket,
                  hogy ne méltóztassanak engem a jabloniczi Fréter-családdal
                  összetéveszteni. Nevem Koppándi Fráter. A Fréterek valamennyien notórius
                  vadvirágok voltak. Volt köztük egy képviselő, az volt - hir szerint - az egyetlen
                  becsületes ember. Mindig a miniszterek háta mögött ült. Főispán lett a
                  szerencsétlenből, s a félhivatalos kormányujság hangulatos vezérlő czikkelyben
                  ünnepelte. Ebbe belehalt. Azóta egyébiránt kisült róla, hogy váltót hamisított,
                  árvapénzeket sikkasztott és ifjú korában ezüstkanalakat lopott. Máskülönben
                  kifogástalan gentleman volt.</p>
               <p>Az én ősrégi családomban, tudtommal legalább, sohasem voltak ismert
                  gazemberek.</p>
               <p>Rendkivül szellemes, okos és mély bölcsességü, harczban vitéz, békében komoly és
                  tisztele­tre­­méltó férfiak voltunk valamennyien. Asszonyaink harczban komoly és
                  tiszteletreméltó, békében vitéz nők voltak, s a mint ez családi krónikáinkban
                  olvasható, ritkán követtek el olyan dolgot, hogy egyik, vagy másik feltünőbb
                  hirességre tehetett volna szert, jóllehet talán csak az alkalom hiányzott hozzá.
                  Szerencsére annyi esze egynek sem volt, hogy az alkalmat maga csinálta volna, mint a hogy ma csinálják azok, a kik csak husz forintos
                  toilettet képesek ugyan (ha ugyan) kifizetni, de azért
                  szivesen fogadják a száz forintost is, ha titokban marad az - ára. Eddigelé mindössze csak egy Kaldrovics Fridolin nevü lovag akadt, a
                  ki családom hölgyeiről tiszteletlenül merészelt nyilatkozni, fölösleges azonban
                  talán megjegyeznem, hogy ezt a lézengő Rittert én magam löktem le tanteom
                  budapesti lakásának második emeletéről, mert meg merte kérni Clarissa unokahugom
                  kezét. Közönséges falusi földbirtokos volt szegény ember. Becsületes, őszinte,
                  egészséges, rendezett viszonyok között élő ifjú, Isten tudja miképpen bomlott bele
                  Clarissa hugomba, a kinél kiállhatatlanabb papagályt soha sem láttam. Szép és
                  kivánatos volt, mint az alma, de rémítően könnyelmü és neveletlen.</p>
               <p>Később nagyon sajnáltam a dolgot, de már nem segithettem rajta. Jóbarátaimra
                  kellett volna hallgatnom, kik azt tanácsolták, hogy ne érintsem sajátkezüleg a
                  Rittert, hanem irjam ki az uj­ságba, hogy jellemtelen, gyáva ficzkó és azzal
                  punktum. Meg kell azonban jegyeznem, hogy családom férfitagjai - nemes emlékü
                  atyám kivételével - minden időben rendkivül harczias természetü emberek voltak.
                  Fráter Felicziánról például, kinek hatalmas bozontos fejét gyer­mekkoromban
                  ájtatos félelemmel bámultam (a képet később fölakasztottam a kéménybe, s midőn már
                  jó füstös volt, tizenötezer forintért igazi Rafael gyanánt
                  adtam el egy hires muzeum képtárának) meg vagyon irva, hogy a keresztes háboruk
                  idején ötvened magával ő is megjárta a szent földet. (Elfelejtettem megmondani,
                  hogy orczája képét huszezer forintra becsülték; ennyit azonban resteltem
                  elfogadni.)</p>
               <p>Elérkezett Nazareth közelébe s ott oly borzasztó ordítással rohant meg vitézeivel
                  négy vézna török spáhit, hogy ezek a szegény ördögök nyelvüket öltögetve,
                  menekültek előle vad iram­lással a Damajanti bozótok közé. Feliczián ősöm azonban
                  pokoli üvöltéssel kergette őket s nem nyugodott addig, mig mind a négyet el nem
                  fogta.</p>
               <p>- Nyomorultak! - harsogta rettentő hangon.</p>
               <p>- Kegyelem, nemes Fráter Feliczián, - rimánkodtak a pogányok s el-bétemetkezének
                  rémü­letükben a bozót közé.</p>
               <p>Feliczián ősöm erre megtapogatá nagy bolond dárdájával az ő fordított felüket és
                  felparan­csolta őket a földről.</p>
               <p>- Kötözzétek meg foglyainkat.</p>
               <p>Megtörtént. A vitézek összekötözték a négy vézna törököt, ősöm megfordította lova
                  fejét s bandériumával együtt diadalmas gőggel érkezett haza a vármegyébe. Akkor
                  kaptuk nemesi czimerünkbe a törökfejet. A négy szál török rabszolgai minőségben
                  maradt ősömnek udva­rában. Nem ölte meg őket, hanem megházasította. Négy darab tót
                  leányt csapott melléjük, s némi földecskével és lakásra alkalmas vityillócskákkal
                  is megajándékozta őket. Egyetlen kötelességük az volt, - s azért fejenként tiz
                  dénár külön fizetést is kaptak, - hogy ha ősömet megpillantották, gyomrukra
                  kellett esniök, s úgy jajgatniok mentől keservesebben:</p>
               <p>- Kegyelmezz nekünk győzhetetlen Feliczián!</p>
               <p>Ez mód felett nevelte ősöm tekintélyét. Lévai várkapitánynyá tette vitézi hire, s
                  rablásért a regiális tömlöczökben pusztult el. Az általa kötött török-tót
                  házasságokból később friss ivadékok sivalkodtak életre, s mint önök is bizonyára
                  igen jól tudják, még ma is sok oly derék polgára van a hazának, a kit Török-nek,
                  vagy Tót-nak hivnak. Létezésük ősöm érdeme. Kár érte, hogy ocsmány rablásra adta
                  magát. Igaz ugyan, hogy csak betegeskedő asszonyokat támadott meg, de bölcsességét
                  éppen az bizonyitja legélénkebben, hogy férfiakkal sohasem tüzött össze. Életében
                  mindössze egyszer vert meg egy sánta bolgár koldust, de csak miután látta, hogy a
                  nyomorult, kilenczven esztendős vén ember vak is.</p>
               <p>A történelmi hűség kedvéért legyen följegyezve az is, hogy családom kiváló
                  jellembeli tulaj­donságai között a hűség erényét csak igen hiányos formában lehet
                  kinyomozni.</p>
               <p>Ebbe a rubrikába természetesen csak mi férfiak tartozunk; nőinknek tisztelet
                  adassék, ők hűek és állhatatosak voltak. A ki egyszer egy Fráter leányt nőül vett,
                  az el volt veszve a földteke többi hölgyei számára mindörökre. Fráter Czecziliáról
                  irják, hogy a férje szivesen hagyta volna a faképnél, de nem volt módjában, hogy
                  ezt a kegyes szándékot sikerrel végrehajtsa. Pedig megpróbálta a boldogtalan. Egy
                  sötét éjszakán megszökött hazulról, előbb Stambulba menekült, onnan átrohant
                  Alexandriába, onnan Gabel Al Tarik sziklája alatt a Cap városba, onnan St. Louisba
                  s végre az Ontario mellé a sipoi kaczika hajdani földjére, a mely teljesen
                  elhagyatott, sivár, nádas, moszkitós tartomány lévén, feltétlenül biztos
                  buvhelynek igérkezett. Idáig való őrült menekülésében természetesen kiverte
                  szegényt a tajték, habzott az istenadta, mint egy Derby győző, a veszélyes játszma
                  azonban meg volt nyerve: Czeczilia elmaradt.</p>
               <p>S elmaradt teljes tizennyolcz napig. A tizenkilenczedik nap estéjén egyszer csak
                  megzörgetik a szökevény nádviskójának ajtaját, s belépett Czeczilia, a hitves. A
                  férj úgy megmeredt a nagy örömtől, hogy majdnem bégetni kezdett. Nagyszerű
                  asszony! Százkilenczvenháromezer kilo­méternyi uton üldözte legendába illő
                  kitartással. Midőn már abban a leírhatatlan gyönyörben úszott, hogy végre mégis
                  csak lerázta nyakáról a domboru mellű, zseniális hölgyet, imhol kinyílik az indián
                  kunyhó ajtaja s a lángvörös strucztollas, csipkékkel és kénsárga máslikkal
                  gazdagon tarkázott izmos asszonyságban tulajdon feleségét vala kénytelen
                  fölismerni.</p>
               <p>- Czeczil... iá! - hörögte kétségbeesve, s nekidőlt kitátott szájjal a falnak.</p>
               <p>- Én vagyok, aljas teremtés! - menydörgött rá villámló tekintettel az asszony, s a
                  másik pilla­nat­ban úgy ragadta mellen szép kövér kezeivel a parancsolóját, hogy
                  annak egyszerre minden gombja lerepült a mellényéről. Megszöktünk, édes?
                  Otthagytuk a hitvest is, gyermekeinket is, drága férjem? Már most mondd meg te
                  magad, hogy mit érdemelnél ember, ember, - mit érdemelnél tőlem?</p>
               <p>(Kötelet a nyakamba, hogy nem maradtam inkább Budapesten, - ott sohasem találtál
                  volna rám, mert bizonyosan a rendőrséghez fordultál volna.)</p>
               <p>- Felelj nekem... - sziszegte engesztelhetetlen haraggal a hölgy; - hiszen ha csak
                  engem hagytál volna el, legfölebb azt gondoltam volna, hogy megőrültél és azzal
                  rendben lett volna a dolog, de elhagyni Jóskát, Pistukát, Toncsikát, Károlykát,
                  Gizikét, Béluskát és legkisebb angyalkánkat, a pubit, hallod-e ember, ez már mégis
                  csak hallatlan impertinenczia!</p>
               <p>- Bocsánat... - nyögte összezúzva, alázattal a férj... a - viszonyok kényszerítő
                  hatalma köve­telte...</p>
               <p>- Egy szót se! Nem a viszonyok hatalma, hanem az a szép kigyó, az a kifestett,
                  lapos sarkú, gonosz Pisliczárné csábított a rossz útra, szemtelen ember! Oh,
                  jaj... tudtam én azt jól, hogy mind ily pokolravaló szélvitorlák vagytok, de arról
                  csak most győződtem meg, hogy téged még az apai szeretet gyakorlására is
                  fegyverrel kell kényszeríteni. Készülj. Agyon foglak lőni.</p>
               <p>S ráemelt egy finom müvű pisztolyt.</p>
               <p>A férj örömtől ragyogó tekintettel, lelkendezve, boldogan kiabálta a
                  miatyánkat.</p>
               <p>- Készen vagyok, Czeczil... iá!... - mondotta örvendezve, s kigombolta a kabátját.
                  - Lőhetsz!</p>
               <p>- Kellene ugy-e? Élni fogsz drága ember... élni fogsz és hazajösz velem.</p>
               <p>A férj hangos zokogásra fakadt, s ájultan omlott a földre. Mire magához tért;
                  tökéletesen puha volt; nem ellenkezett tovább. Czeczilia haza vihette könnyű
                  szerrel. Otthon hajbakapott Pisliczárnéval, leszidta, lebecsmérelte ezt a fess
                  kicsi asszonyt, s ettől kezdve úgy vigyázott házának tájékára, mint egy antik
                  sárkány. Nem is szökött el az a boldogtalan ember egyszer sem többet. Szófogadó,
                  csendes, alázatos férfiú lett belőle, aki meghunyászkodva piketírozott élete
                  sárkányával, s évenkint állandóan lefogyott két kilóval.</p>
               <p>Családom férfi tagjai között természetesen egészen más kaliberű gentleman-ek
                  foglalkoztatták a nyilvánosságot, s néha-néha a veszedelmesebb fajtájú
                  pikantériákat mohón benyelő közön­séget is. Arra például mindnyájan képesek
                  voltak, hogy szivük hölgyének páratlan erényeit a legképtelenebb tirádákkal
                  magasztalják, - arra azonban tudtommal eddig még nem volt eset, - hogy a szent
                  meggyőződéssel fitogtatott hűségesküt valamelyik meg is tartotta volna. Őseim oly
                  öblös gyomrú gitárokkal pengettek szerelmes himnuszokat a kisasszonyaiknak, mint
                  egy-egy tyúkborító kosár. Odalopakodtak estefelé a bájos leány ablakai alá s
                  rendszerint olyan gyalázatos ordítozással dicsérték orrát, fülét, szemeit és
                  termetének többi csodás tökélyeit, hogy amennyi ép hallású kutya azon a környéken
                  csak találtatott, az mind fájdalmas üvöl­tözésben tört ki. A szomszédok persze
                  megsokalták a dolgot, kirohantak házaikból, s nem egy szerelmes ősömet döngették
                  úgy el, hogy hetekig nem tudott utána ülni. Megtették azt is, hogy kiálltak a
                  piaczra, s egy nagy bolond dárdával lovagi bajvívásra szólították azt az ordináré
                  csirkefogót, aki azt merészelte hinni, hogy a választott hölgy nem a
                  legtökéletesebb teremtés a földön. Néha igen bús pofozódásnak volt okozója egy-egy
                  ily tökéletes leány, mindnyájan tudjuk.</p>
               <p>Zách Klára vért kívánt, Melindáért egy királyné halt meg, ott Forgács Zsuzsika,
                  Frangepán Anna, Hexter Margit, a XV. század legszebb lánya Budán, aki miatt nem
                  kevesebb, mint hét derék fiú harapott a fűbe. Köztük volt Fráter Tamás ősöm is.
                  Menyasszonyától szökött meg azért, hogy az igéző boszorkány kegyeit
                  megnyerhesse.</p>
               <p>- Szeretlek, Margit, drága hölgy - suttogta olvadozva, s egy éjjel fel akart
                  mászni hozzá a vár­ablakba.</p>
               <p>- Jőjj fel, ha tudsz... - gúnyolódott halk nevetéssel a leány.</p>
               <p>- Repülök, szivem...</p>
               <p>Még ki sem mondta jóformán, s már térdeire bukott. Valahonnan a sötétségből
                  mellébe suhant egy hosszú spanyol tőr, a leány elsikoltotta magát; s Tamás ősöm a
                  másik pillanatban hörögve vágódott végig a földön. Senki nem látta reggelig. Ott
                  találták meg kitátott szájjal, megder­medve a falak alatt. Elátkozta szegényt még
                  a menyasszonya is.</p>
               <p>A végzet elérte Hexter Margitot. Valami spanyol kalandor ragadta hatalmába s egy
                  viharos éjszakán úgy eltünt vele, mintha a szép leány soha ágyának habos selyme
                  között nem pihent volna. Nem is látták többé Budavár vén falai. Évek mulva
                  hallották csupán, hogy lenn, messze délen a havasalföldi határ táján, a sziklás,
                  zuhatagos Gura Drakului közelében rongyokba burkolt véres
                  női holttestre bukkantak egyszer a juhokat őrző oláh pukulárok, amelynek halavány,
                  szőke feje a Hexter Margit tündérszép fejéhez vala hasonlatos. Néhány lépésnyire
                  tőle egy kis gyermek hullája hevert...</p>
               <p> </p>
            <milestone unit="endSubChapter" n="2"/> 
            <milestone unit="startSubChapter" n="3"/> 
               <p rend="head">III.</p>
               <p>A szélvitorlaság gonosz tudományából magam is mindig első osztályú
                  klasszifikácziót kap­tam. Nyilvánvaló azonban, hogy ezért a dologért
                  tulajdonképpen családomra hárul a fele­lősség. Nemcsak kleptomániát, szellemi
                  gyöngeséget, hiszteriát, versírást, szalmafejjel való politizálást, piromániát és
                  más hasonló magasabb (vagy mélyebb) természetű lelki differen­cziákat lehet
                  átörökölni, hanem Brigham Yung nehány fanatikus hívének tanítása szerint, át lehet
                  örökölni a hölgyvilág iránt megnyilatkozó általános tiszteletet is úgy, hogy a
                  detaillokra, egyetlen nőnek kizárólagos hűségére az ember következetesen nem
                  reflektál.</p>
               <p>Ez a szemmel láthatólag kényes tan ragadott hatalmába engemet is. Utazásaim közben
                  bősé­ges alkalom kínálkozott volna reá, hogy elkezdve első, sárga arczú
                  imádottamtól, a japán Taja-Singtől végig a kinai, kirgiz, turkoman, arab, orosz,
                  kaukázusi, kontinentális és tengeren­túli hölgyvilágon, hitvest választhattam
                  magamnak, de nem választottam. Nem pedig azért, mert először okvetlenül meg
                  akartam írni nagy politikai és nemzetgazdasági művemet - Magyarország szocziális
                  viszonyairól, melyeket senki sem ismer úgy, mint én. Igaz ugyan, hogy sehol sincs
                  annyi svindler, mint ezen a téren, ez a bizonyosság azonban nem rettentett vissza.
                  Az őszinteségen és alaposságon rég túl vagyunk. A szerénység hiteleveszett fogalom
                  lett. Szegény, béna koldus, - egyedül vándorolgathat az élet félrevaló ösvényein,
                  ügyet se vet reá a szerepelni akaró kapaszkodók közül senki. Nem látom be, hogy
                  miért képezzek kivételt egymagam én? Az, hogy még tanulmányaimat se végeztem be,
                  éppen nem akadálya a karriernek.</p>
               <p>Nálunk legalább nem. Nagy művem megírása után - így terveztem - haza fogok menni a
                  vár­megyémbe, jó barátságot kötök a szolgabírákkal s idővel alapos kilátásaim
                  lehetnek rá, hogy a kormány programmjával meg fognak választani. Ismételnem kell,
                  hogy a kormány prog­ramm­jával. Lényegtelen, hogy kik lesznek a miniszterek, -
                  kormány valószínűleg mindig lesz és én a kormány segítségével akarok
                  boldogulni.</p>
               <p>Ne méltóztassanak azt hinni, hogy ezzel a frivol szándékkal egyedül állok. Az
                  ellen is tilta­koz­nom kell, mintha Teendőink czímű nagy
                  művem komoly és megbízható tudásnak lenne majd eredménye.</p>
               <p>Önöknek bizalmasan megvallhatom, hogy a politikához épp úgy nem értek, mint a
                  nemzet­gaz­dasághoz. Egyedüli érdemem az, hogy ezt be is ismerem. Azok az urak
                  ellenben, akik parlamentben és parlamenten kívül csudálatos vakmerőséggel
                  mutogatják a tudást és szellemi potencziát, akik különböző bizottságokban
                  kétségbeesett óvatossággal leplezgetik tájékozat­lan­ságukat, minden egyebet
                  beismernek, csak éppen ezt nem. Túlsok frivolitás pusztít nagyobb erővel, mint
                  bármely járvány. A szükség megteremtette az »akol-rendszert«. Az egy akolba
                  tartozó kitűnőségek érdekszövetségbe kénytelenek lépni, hogy tehetetlenségüket
                  kölcsönösen elleplezzék s a kínálkozó zsákmányt maguknak foglalják le. Idegen
                  birka ebben az akolban nem bégethet.</p>
               <p>Ily viszonyok között kénytelen vagyok magam is a politikai stréber bőrébe bújni s
                     Teendőink czímű nagy művemet ott lopni össze, ahol
                  lehet. Formát, eszmét, tartalmat, össze-vissza minden lelkiismeretfurdalás nélkül.
                  Csak úgy, mint a többi kitűnőség. Nem vágok új ösvényt. Annyi elődöm van, hogy ha
                  mindeniket meg kellene üsse a menykő - egy harmadrészét, valódi istennyila
                  hiányában közönséges kövekkel kellene agyonütni. Efféle brutális elbánásról
                  természetesen szó sem lehet. Az ugyanegy Klán-beliek óvják,
                  védelmezik és tiszteletben tartják egymás sebezhető oldalait. Ritkán esik egy-egy
                  áldozatul s pótlása - olcsó faszeg lévén a legjavarésze - nem kerül sokba.
                  Érdekükben áll, hogy melegben maradjanak, a közös sátor nyúlékony ponyváját tehát
                  gyakorlott kézzel csak addig nyujtogatják, hogy ki ne repedjen s az igazságnak
                  nevezett ostor szét ne csaphasson köztük.</p>
               <p>Nősülésemnek tehát főleg politikai pályám állotta útját. Méltó akartam lenni édes
                  atyámhoz, aki megjövendölte sikereimet és nem tűrte el, hogy becsületes munkával a
                  barázdában keres­sem kenyeremet. Ah! mi szegény nemes urak, iszonyodunk a földtől,
                  ha kevés. Otthagyjuk inkább, semhogy megnövelésén
                  fáradozzunk, s ha a keserűség illetlen jelzők kiséretében hajtja ajkainkra a dühöt
                  - sohase nézünk a tükörbe, hogy annak a szamár embernek zúdítsuk fejére, aki
                  megérdemli.</p>
               <p>Nem untatom önöket azzal a régi panaszszal, hogy a középrendi magyar nemes urak
                  leg­javarészt a legrózsásabb fantázia birodalmában kalandoznak, ha fiaik jövőjéről
                  van szó. Itt vagyok példának én; tessék reám nézni. Boldogult édes atyám nyilván a
                  legkevélyebb gőggel nézte volna le azt az embert, aki azt merte volna szemébe
                  mondani, hogy a fiából nem lesz semmi, mert az az út, amelyre ő biztatja, a
                  társadalmi proletárizmus útja. Hogy félbemaradt csonkatorony lesz belőle, akit a
                  jövő éppen azzal a legutolsó téglával fog főbeverni, melynél az építés munkája
                  abban maradt, s hogy az a figyelemreméltó és banális formában egyaránt annyiszor
                  fölhánytorgatott földszag nem a paraszti patina előidézője,
                  hanem a becsületes munka forrása, amelynek félreismerése, lőporhiányban szenvedő
                  ujságczikkelyek nyelvén szólva: egyenlő értékű az elmezavarban elkövetett
                  öngyilkossággal. Néhai hős atyám hódolt a pusztító közszokásnak: a fiú nagyobb úr
                  legyen, mint az apja. Pénz kell, sok pénz kell? Ad a zsidó. Ha nem ád, hadd ússzék
                  egyik földecske a másik után, egyik parczellácska a másik nyomdokában, amíg futja.
                  Koppándi Fráter Lőrincz azonban tekintélyes helyet kell hogy elfoglaljon a
                  társaságban, mert se Nagy Jánosnak, se Kohn Jakabnak, hanem Koppándi Fráter
                  Lőrincznek hívják, akiről az egész vármegye tudja, hogy a törökfejes armálissal
                  hatszáz esz­tendős családi multat is örökölt. Oh, mily dohos história ez összes
                  részleteivel együtt s mégis, hány nyomorékja lézeng közöttünk napról napra...
                  Esküszöm tehát önöknek, hogy túlsok éretlenséget tapasztalok.</p>
               <p>Két évvel ezelőtt azonban mégis már-már azon a ponton voltam, hogy megvetve
                  mindenféle aggodalmat, szabad kalóz vizeimről a házasságnak nevezett intézmény
                  kikötőjébe fussak, a midőn szerencsémre eszembe jutott Grabowszki Ilka. Ez az a
                  nő, aki a hazafiúi nagyravágyás iránt megnyilatkozó vonzalomnak legnagyobb és
                  legelkeseredettebb ellensége. Engedjék meg, hogy azokat az okokat, melyeknek
                  hosszas megfontolása arra birt, hogy a Grabowszkiak szemefényét, Ilkát,
                  tisztelettel faképnél hagyjam, későbben adjam elő.</p>
               <p>Most arról kell beszélnem, hogy önök, akik nagy szenzáczióra szánt Teendőink czímű mun­kámat bizonyára lázas türelmetlenséggel
                  várják, természetszerűleg nem tudhatják, hogy ki hát voltaképen az a Grabowszki
                  Ilka, aki egy vármegye-szerte ismeretes, igen előkelő providen­cziáju politikai
                  strébert a házasság nyugalmas révpartjaitól már csak nevének említésével is vissza
                  tud tiltani. Én azonban, fájdalom, nagyon is jól ismerem és sötétebb óráimban még
                  ma is keserű szemrehányásokat teszek magamnak, hogy ifjúságomnak ezt a különös
                  leánypajtását a maga idejében nem hagytam ott.</p>
               <p>Szolgáljon azonban mentségemül, hogy a fiatal ember bizonyos dolgokban a
                  legszeretetre­méltóbb ügyetlenséggel követi el az ostobaságokat és ez nem frázis.
                  Abban a korban, midőn megvesztegető hevületeivel ostromolja sziveinket az édes
                  tizennyolczadik év, egyetlen pilla­natig sem gondolunk arra, hogy a könnyen
                  piruló, nyulánk leánygyerek még a drákói törvé­nyek alatt görnyedező hellén
                  társadalomban sem kapott elég riasztást arra, hogy vesszővel kormányozza
                  természetes hajlamait, s három lépés helyett sohase lépjen négyet.</p>
               <p>Ez egyébiránt olyan kérdés, amelynek kényesebb részleteibe egy ősöm már beleőrült,
                  egy a csatornába ugrott, egy pedig elolvasta Pulszky észjogi fejtegetéseit. Reám
                  nézve tehát - ismét csak az átöröklés elvénél fogva - sok komoly veszélylyel jár
                  ez a dolog, s ezért nem is foglalkozom vele szivesen. Bizonyos csak annyi, hogy ha
                  valamely jókedvű isteni patrónus például így szólna hozzám:</p>
               <p>- Van-e valami multadban, derék férfiú, amitől végigboronálja győzhetetlen hátadat
                  a hideg?</p>
               <p>- Igenis, van.</p>
               <p>- Nevét, barátom!</p>
               <p>- Grabowszki Ilka, - felelném suttogó hangon, megszégyenülve, mélyen lehajtott
                  fejjel, mintha e plebejus hangzású asszonyi névnek már csak a kimondásával is igen
                  nagy mértékben kompromittálnám magam.</p>
               <p>- Legyen felejtve mindörökre.</p>
               <p>- Tessék?</p>
               <p>- Azt mondtam, hogy legyen felejtve.</p>
               <p>- Uram, patrónus, önnek elment az esze.</p>
               <p>- Sértesz, nyüvecske... észlény...</p>
               <p>- Isten vele, barátom, isten vele! - felelném tiszteletlenül, s ott hagynám abban
                  a perczben. Fogalma sincs róla ennek a becses szentnek, hogy mi az a feledés és
                     ki Grabowszki Ilka. Világos tehát, hogy ily körülmények
                  között nincsen más hátra, mint keserü rezignáczióval gondolni valóságos
                  helyzetemre, s kizárni még a lehetőségét is annak, hogy amíg halálos ellenségem
                  Grabowszki Ilka életben van (s túl él engem ez a szörnyű asszony!) addig nekem
                  nyugalmam lehessen ezen a földön. Üldözni fog, - érzem - amíg csak élek.
                  Megakasztja carriéremet, mely szerencsés viszonyok között a nemzet nagy halottjainak díszes sorába vezérelne. Holttestem aligha
                  fekszik majd az Akadémia előcsarnokában; az ünnepi szónok nem fogja
                  meghatottságtól mélyen megindult hangon dicsőiteni érdemeimet.</p>
               <p>Szász Károly püspök atyánkfiának nem lesz alkalma reá, hogy költői szárnyalású,
                  remek búcsúztatót mondjon s az ott voltak között hiába
                  fogja keresni Scerbovszky Szaniszló tűzoltó főparancsnok és Márkus József
                  fő-polgármester jóhangzású nevét az utód. Nem hagy nyugodni talán még családi
                  sirboltomban sem, melyet négyszázötven forintnyi költséggel Koppádon tavaly
                  renováltattam s hol örök alvásomat leszek megkezdendő. Szétszórja porai­mat a
                  szélbe, ledönti keresztemet, meghinti a romokat sóval és oly botrányos dolgokkal
                  fogja félrevezetni a közvéleményt, amelyek éppen elegendők lesznek arra, hogy Teendőink czímű nagy művem sikerét teljesen tönkretegyék.
                  Hiába énekli majd hatszáz forintos érczkoporsóm fölött egy kecses angyal:</p>
               <p>Álom, álom, édes álom,</p>
               <p> Drága jó, szemére szállj,</p>
               <p> Lopd el, ami keseríti,</p>
               <p> Ami bántja, ami fáj.</p>
               <p> Ringva, lengve, nesztelen</p>
               <p> Szállj szemére drága álom</p>
               <p> Hadd aludjék csendesen...</p>
               <p>Grabowszki Ilka meg fogja ragadni a szépen éneklő angyalka fürtös fejecskéjét,
                  elkergeti koporsóm mellől, s majd ő vijjongja bele az éjszakába a következő
                  verset:</p>
               <p>Utadon megtántorodva</p>
               <p> Örvények felé kerültél,</p>
               <p> Eltagadva, nem siratva</p>
               <p> Mindörökre elmerültél.</p>
               <p> Átok, átok! Nincs öröm,</p>
               <p> Nincs becsület, nincsen élet,</p>
               <p> Fátumodban csepp kimélet -</p>
               <p> Átok, átok! Írva van</p>
               <p> Elenyészel nyomtalan...</p>
               <p>Oh, én a jövőbe látok, s egy-egy boldogtalan pillanatban mély fájdalommal fütyülöm
                  ki a sorsot.</p>
               <p>Közbevetőleg legyen azonban megjegyezve, ne méltóztassanak mindent elhinni, amit
                  mondok. Mi, a XIX. siècle gyermekei, néha az úgynevezett igazságot is kimondjuk
                  ugyan, rendszerint azonban fordítva áll a nyelvünk, s ruganyos temperamentumunknál
                  fogva mód felett szeretjük ügyesen körültánczolni az igazságot, ahelyett, hogy
                  szeretettel karjainkba emeljük, s a maga őszinte meztelenségében mutassuk be. A
                  meztelenség szemérmetlen állapot. Tiltja az illem. Mi tehát, kik rendkívül
                  kényesek vagyunk az illemszabályokra, e finyásságot a képzelhető legszélesebb körű
                  fogalom nyúlékonyságának határáig alkalmazzuk a gyakorlati életben is. Ez az oka,
                  hogy a hasznos hazugságok nagymestere, Taleÿrand herczeg, hirhedt mondását arany
                  betűkkel véshette az utókor táblájára.</p>
               <p>A hasznos hazugság egyébiránt oly általános ragály, mint a himlő, azzal a
                  különbséggel, hogy a himlő régebben is divatban volt, s nem a hiuságból csirázott
                  ki. A modern társadalom önérzetes férfia visszaemlékezések
                  alakjában esik a hasznos hazugság betegségébe. Midőn már elérkezettnek látja az
                  időt, hogy saját kitünősége oszlopának fölállításához fogjon, akkor megirja
                  visszaemlékezéseit, s abban a kellemes csalódásban ringatja magát, hogy önök,
                  uraim, nem veszik észre ebben a különös figyelemmel összerótt oszlopban a nagy
                  ember dombormű-képét, melyért az oszlop tulajdonképpen emeltetett.</p>
               <p>Nem lehet tehát rossz néven venni tőlem sem, ha nagyságom portáléját minél
                  finomabb ha­zug­ságokból igyekszem fölépíteni, jóllehet én előre figyelmeztetem
                  önöket, hogy ezt a mun­kát se »barátaim biztosítására« nem végzem, se azért, hogy
                  valakit megtévesszek vele. Ime például egy bizalmas részlet abból a párbeszédből,
                  melyet minap a tükör előtt saját magam­mal folytattam:</p>
               <p>- Azt hiszi ön, kedves Fráter, hogy kitünő tehetség?</p>
               <p>- Azt.</p>
               <p>- Miért hiszi?</p>
               <p>- Mert még soha senkit sem láttam, aki önmagáról az ellenkezőt hitte volna.</p>
               <p>- S tudja-e ön, mit fog mondani Teendőink czimű könyvére a
                  közvélemény.</p>
               <p>- Semmit.</p>
               <p>- Miért semmit?</p>
               <p>- Azért, mert aki nem tudja, hogy miről van benne szó, az vagy dicsérni fogja,
                  vagy hallgat róla, - aki pedig tudja, hogy mi van benne, azt tudósnak hívják, s
                  ezeknek az uraknak ren­desen mindig vannak oly jeles szakmunkáik, melyekről
                  gonoszság kisütni, hogy létezésük forrása Berlinben, Londonban vagy Párisban
                  található-e föl. Szittya hazánkban nem kell a leleplezéstől félni. Sokkal
                  óvatosabbak vagyunk, semhogy forgásunkban összekoczczanjunk és eltörjünk, mint a
                  rossz cserép. A végeredmény tehát - semmi.</p>
               <p>- Mindenki ilyen?</p>
               <p>- Vannak kivételek is, de ezek nem tartoznak a karavánhoz.</p>
               <p>- Miért nem csatlakozik ezekhez ön is?</p>
               <p>- Azért, mert okos ember vagyok; aki részesülni kíván a siker áldásában, az a
                  karavánnal marad és szorgalmasan szívja a közös pipát.</p>
               <p>- S azt hiszik önök, hogy a közönséget be lehet csapni?</p>
               <p>- Bizonyos ideig lehet. Sok kitűnőségre sütötték már rá a legszemtelenebb
                  plágiumot s ime, mi az eredmény? Az, hogy a lehurrogatott kitűnőség továbbra is
                  kitűnőségnek maradt, s a tűzoltó főparancsnok bizonyosan meg fog jelenni a
                  temetésén. Nálunk Magyarországon, általában csak fizikai halál képzelhető.
                  Erkölcsi - soha.</p>
               <p>Láthatják kérem e rövid szemelvényből is, hogy senkit sem akarok megtéveszteni. Ez
                  oly ügyetlenség, melyért ma nem a fehér erkölcsök liliomát csempészik szimbólum
                  gyanánt az ember kezébe, hanem egy - szamárfület. Vállalom azonban ezt is. Nem
                  maradok vele egyedül, jóllehet karavánbeli elvtársaimnak ezt a jelvényt nem
                  őszinteségük szokta megszerezni.</p>
               <p> </p>
            <milestone unit="endSubChapter" n="3"/> 
            
         </div>
         <div type="chapter">
            <head>MÁSODIK FEJEZET.</head>
            
            <milestone unit="startSubChapter" n="1"/> 
               <p rend="head">I.</p>
               <p>Kinos természetű félreértések elkerülése végett a Teendőink
                  czimű jeles munkálat szerzője ezennel komolyan kijelenti, hogy a »szamárfül«
                  használatával egyáltalában nem akarja karavánbeli kilátásait könnyelmüen koczkára
                  tenni. Az egész csak egy elsietett frázis, s a hiszékeny közönség használatára van
                  szánva. Ily körülmények között tehát mindenkit, aki neki e piramidálisan üres, de
                  okvetlenül szükségesnek látszó kijelentését nem hiszi el, rágal­mazónak nevez és a
                  közmegvetésnek szolgáltat ki.</p>
               <p>Grabowszki Ilka, szomszédos udvari borbélyom neje természetesen kivétetik a
                  közönség köréből. Személyes ellenségem lévén ez a hölgy, még ájtatos vasárnapi
                  imáim őszinteségében is kételkedik, szó sem lehet tehát róla, hogy őt valaha
                  meggyőzhessem.</p>
               <p>Ecce, mulier!</p>
               <p>A fanatikus végzet vaskövetkezetességével pattant elé ez a félelmes asszony a
                  multnak homá­lyából (irhatnám a memoirok velőtlen, puffogó nyelvén), s helynek,
                  időnek, alkalomnak meg­válogatása nélkül turbál engem abban a nagyfontosságú
                  munkában, melytől a hazai tudósok sorába való belépésem, ünnepélyes eltemettetésem
                  és parlamenti mandátumom függ. Mit bánja ez a nő, hogy sólyomszárnyon repülök-e be
                  a nagyságok Pantheon-jába, sikerült-e be­kapaszkodnom a meleg akolba, részt
                  kérendő a közös bégetésben, vagy lecsüggesztett szárnyakkal, mint egy ólmos esőtől
                  vert otromba túzok a pusztán, vánszorogva a homokban, porban és dicstelen
                  prózában, bukdácsolva vonszolom majd megfáradt csontjaimat a kon­czessziókkal,
                  prezenczmarkokkal és egyéb kellemes konczocskákkal garnirozott sikernek kivánatos
                  tartományai felé.</p>
               <p>Neki mindegy. Asszony »nem számít« ugyan, - de nem is számít soha, ha képzelt
                  sérelmeiről van szó.</p>
               <p>Jellemem tisztázása végett, s főleg azért, hogy a tájékozatlan közönség előtt jól
                  domborítsak, e helyen okvetlen meg kell jegyeznem, hogy Grabowszki Ilkának,
                  részemről sohasem adtam a kérlelhetetlen ellenségeskedésre okot.</p>
               <p>Ellenkezőleg.</p>
               <p>Sajátságos viszonyunk egész krónikájával be tudom bizonyítani, hogy erőmtől
                  telhetőleg mindig azon fáradoztam, s mennyi izgalmas fáradtsággal, mennyi
                  kitartással! hogy konok gyűlölködését valamely enyhe és szeretetteljes módon
                  fokonként lehűtögessem. A véletlen útja persze kitanulhatatlan. Van miszticzizmus,
                  s van egy »végzetes motivum« is, mely belenyúl az ember életébe s akkor vet hurkot
                  a lábai elé, midőn tökéletes biztosságban képzeli magát. Nem csoda, ha
                  oroszlánsörényű Ibsen Henrik úrnak legőrültebb theóriáit is lelkesen
                  megtapsoljuk...</p>
               <p>Őseim sok mindenféle végzetes motívumon buktak keresztül, arról azonban nyilván
                  fogalmuk sem volt, hogy a kései utód egykor a szerelem miszticzizmusának oly
                  ingoványos mocsarai közé téved, melyekből összes fényes szellemi tehetségei árán
                  sem leszen kiszabadulni képes. Oh! nekik könnyű volt! Fráter Theobaldus
                  Franciscus, ki a XIII. században Anjou Károly 3-ik számú koronájának öntése táján
                  vitézkedik vala Zách-Feliczián trencséni atyamester táborá­ban, családi
                  hagyományaink szerint nemes Bisterfeldi Adalgiza leányasszonynyal turbékol­gatott
                  egy gyékényen. Amidőn pedig ezen szerelmetes nexust immáron elunta volna, Adalgiza
                  leányasszonyt breviter extra dominium helyezvén, hazakergeté vala az ő apjának
                  hajlékába. Hiába kereskedék aztán szatiszfakczióért visegrádi nádorispány uram ő
                  kegyelminél a meg­csúfolt fehér cseléd, a miserabilis causa nem reparáltaték ő
                  neki soha.</p>
               <p>Manapság persze nem megy az ilyesmi többé. Komolyan állítom azonban, hogy abban az
                  időben, midőn e többször említett Grabowszki Ilka végső kétségbeesésében udvari
                  borbé­lyom­nak lett a felesége, még eszem ágában sem volt, hogy ez az a nő, aki
                  életem végzetes motivuma lesz. Igaz ugyan, hogy gonosz álmaim voltak s már akkor
                  sejtettem, hogy a lelki szemeim elé tolakodó fantomoknak roppant jelentősége van,
                  - de csak enyhén intézkedtem.</p>
               <p>Magamhoz hívattam borbélyomat és tudtára adtam, hogy gonosz álmaim következtében
                  ezután nem fogom többé szolgálatait igénybe venni. Más borbélyt keresek.
                  Gondoskodjék tehát róla, hogy az én czímem alatt bevárható havi négy korona más
                  czím alatt térüljön pénz­tárába.</p>
               <p>A szegény, vékony emberke olyan sárga lett erre a kijelentésre, mint egy brabanti
                  uborka.</p>
               <p>- Nem értettem... - rebegte mélán s úgy reszketett, hogy azt hittem, mindjárt
                  térdre esik és megüti a guta. Lelkemre vegyem, ha esetleg meg talál szakadni a
                  szíve? Nem, nem! Én meg­sajnáltam őt; személyemhez való ragaszkodása meghatott
                  bensőségével és megdöbbentett nagyságával. Lelkének e mély drámai megnyilatkozása
                  megvesztegette elhatározásomat is s a vége az lett, hogy huszonöt percznyi kínos
                  csend után keményen vállára ütöttem és meg­rázván őt, higgadtságra és férfias
                  mérsékletre intém.</p>
               <p>- Verba volant, scripta manent! - mondottam jelentőséggel. Ez a latin czitátum
                  ugyan egyáltalán nem talált ide, - szokás azonban, hogy a tekintély emelése végett
                  latin czitátumokat is használjon az ember. - Ha az ön hozzám való bizalma
                  rendithetetlen, mint a sziklakő s fejét se vész, se villám meg nem tántorítja, ha
                  önnek szent meggyőződése, hogy e pillanatban tökéletes gentleman-nel beszél, akkor
                  ám legyen, állása nincs megingatva.</p>
               <p>- Könyörgöm alázattal, - rebegte meghatottan a borbély - igenis értem...</p>
               <p>- Helyes. Gratulálok nősüléséhez, folytattam kemény hangon s rárivaltam: jegyezze
                  meg tehát magának, hogy a közöttünk fennálló bizalmas összeköttetést én csak abban
                  az esetben vagyok hajlandó fentartani, ha ön soha sem fog mélyen tisztelt neje
                  rágalmainak hitelt adni.</p>
               <p>Borbélyom fogadkozott és nyöszörögve felelte:</p>
               <p>- Soha.</p>
               <p>- Esküdjék meg a borotvafenő szíjra.</p>
               <p>- Esküszöm... - suttogta áhitattal a kis ember s olyan mozdulatot tett, mintha
                  borotvát fenne.</p>
               <p>- Meg vagyok elégedve önnel, - mondottam jóakaró intéssel és zsebembe nyúlva ötven
                  krajczárt ajándékoztam neki. Miheztartás végett tudnia kell, hogy én az ön
                  hitvesét soha életemben nem láttam ugyan, de azért nincs kizárva, hogy rágalmazni
                  fog. Jegyezze meg tehát magának, Flórián, hogy ön e rágalmaknak nem ad hitelt.
                  Isten vele! Menjen ki.</p>
               <p>Kezemet nyujtottam szegénynek és ő kiment. Tánczoló, ruganyos léptekkel lendült le
                  az utczára, ott megállt, megszámlálta ajándékomat, s átszellemült mosolylyal tűnt
                  el a »Három királyok«-hoz czímzett korcsma ajtaja mögött.</p>
               <p>Nemeslelkűségem az első pillanatokban jótékony melegséggel árasztott el.
                  Nyugodtnak és boldognak éreztem magam. Ime, elcsaphattam volna ezt az embert;
                  elmehettem volna más borbélyhoz; fogadhattam volna a soroksári-utczából egyet, de
                  én megtartottam Flóriánt, s ezzel nevezetes jótéteményt gyakoroltam. Ily fölemelő
                  lelki benyomások között bizonyára nagy művem részleteit is alaposabban fogom
                  összeollózgatni, mint azt különben tehettem volna. Nincs ugyan benne kétség, hogy
                  családom rendkívüli szellemi tehetségei bennem is komprimált tömegekben állanak
                  rendelkezésre, de jó, ha a talentum fűtőházában néha a nemes felindulás is részt
                  követel magának a tüzelő anyagok között.</p>
               <p>A helyzet bonyodalmas. A legutóbbi politikai események forró ölelkezése a
                  szocziális törek­vések lenge hetaerájával nem maradt következmények nélkül... A
                  levegő miazmákkal, spórák­kal és gyanus gombákkal van tele. Mennyi megoldásra váró
                  kérdés, mennyi nehézség, mennyi ellentét! Mi lesz a tőke és a munka között folyó
                  harcz végeredménye? Hol van a fajok között levő surlódás kibontakozásának utja? A
                  szláv elem nyer-e, egészséges izmainak és termékenyítésre alkalmas, nyers erejének
                  jogán omnipotencziát a földrajzi határok jövendő megszabásában, vagy a germán
                  elem? S be fogja-e látni, végre mi magyar fajunk, hogyha e két hatalmas népáradat
                  eljövendő nagy összeroppanásában életben akar maradni, akkor ragasz­kodnia kell
                  ereje ős forrásához: a barázdához, amely az övé...</p>
               <p>Mindezek oly sulyos kérdések, hogy Teendőink czímű könyvemben külön fejezetekben
                  fogom tárgyalni őket. Most kissé megzavarnak. Nyugalmam és agyam velejének logikus
                  rendjének helyreállítására tehát le fogok menni magam is a »Három királyok«
                  korcsmába és magamhoz veszek tizenhat stamperli gabonapálinkát.</p>
               <p>Meg is tettem. A részletekre nem emlékszem most már világosan, csak az bizonyos,
                  hogy másnap reggel szörnyű ingerültséget éreztem és nagy zajjal harangoztam be
                  inasomat.</p>
               <p>- Péter; Péterke!</p>
               <p>A semmiházi gyanakvó pislogatással közeledett. Magamhoz intettem őt.</p>
               <p>- Mi ez, Péterke?</p>
               <p>- Párna, amelyen uram aludt.</p>
               <p>- Aludtam, gazember, de rosszul! - ordítottam reá s akként ütöttem ököllel a
                  párnára, hogy kirepedt. - Eltakarodj innen vigyorgó majom különben keresztül lövöm
                  a koponyádat!</p>
               <p>Péterke megrökönyödve hátrált s két iszonyú ugrással künn volt az ajtón.
                  Hallottam, hogy odakünn az előszobában akkorákat kaczagott a markába, csak úgy
                  zúgott, zúgott... Tovább azonban nem izgattam magam. A dologban végre is csak az
                  fontos, hogy újolag jelentkező gonosz álmaimnak bizonyára csak rosszul megvetett
                  ágyam volt az oka. Ez a fölfedezés némileg megnyugtatott. Nervus sensuarius.
                  Ideg-duczok. Nyakszirt csigolyák. Rendetlen fekvés... nyomás... Szívbillentyűk...
                  Reflex vibratio az eltompult ideg-fibrovasaliákban... Meg­van a diagnózis. Világos
                  tehát, hogy kellemetlen álmaimnak én magam voltam oka. Holnap másképp lesz. Tábori
                  ágyon alszom s lefekvés előtt ötven Hardingsohn-féle bukfen­czet vetek.</p>
               <p>A tizenhat stamperli pálinka utóhatása alól azonban ujabb tíz pohárka hazai konyak
                  segélyé­vel sem tudtam kivonni magam. Föl- és lejártam termeimet, leültem dolgozó
                  termemben, kinéztem a konyhaterembe, összevesztem stájer szakácsnémmal,
                  fogpiszkálóért hajszoltam Péterkét, lekoppintottam hollandi tulipánom fejét... De
                  mind hiába!</p>
               <p>A levegő nehéz volt fejem fölött, mint az ólom; órám harminczkilenczet ütött:
                  czilinder-kalapom magától szökött le a pádimentumra, s forogni kezdett, hogy
                  bottal kellett bevernem a tetejét. Czipőm titokzatosan nyikorgott, jóllehet árával
                  nem tartozom. Igaz ugyan, hogy az a csizmadia, aki készítette, az illavai
                  fegyházban halt meg, szabad ember korában azonban mind­végig tisztességes férfi
                  hírében állott. Nem valószínű tehát, hogy ebben a fülsértő nyikor­gásban az ő
                  álnok lelke vezekelte volna egykori vétkezését.</p>
               <p>Bizonyos lett tehát, hogy borzasztó nyugtalanságomnak mégis csak Grabowszki Ilka
                  az igazi oka.</p>
               <p>Hüledezve gondoltam rá.</p>
               <p>Grabowszki Ilka s jelenleg borbélyom neje, aki lángoló bosszúval tüzeli magát én
                  ellenem. Ah, ha tudná ez az izmos, veszélyes teremtés, hogy majdnem halluczinálok,
                  ha neve eszembe jut. Fügét mutatnak bizony a mult árnyai, s arczomba kaczagnak a
                  szegletekből. Tánczol, vihog, zsong, libben és fittyet hány szemeim előtt egy
                  millió testetlen gnóm, és én nem tudom elkorbácsolni őket, mert maga Grabowszki
                  Ilka is kilép a misztikus homályból, s szomorú, vádló, könybe lábbadt tekintettel
                  mereszti rám a szemét.</p>
               <p>- Eljöttem, drága hősöm, - lehelte suttogó hangon, hogy megint szeresselek.</p>
               <p>- Ne szeress, asszony.</p>
               <p>- Óh, szép Rómeom, meg tudnál feledkezni rólam, akinek hűséget esküdtél?</p>
               <p>- Hazudtam, asszony.</p>
               <p>- Úgy? No hát vigyázz is magadra, silány ember, csak annyit mondok. Nincsen homok
                  a pusztában, mák a mozsárban, porzó a kalamárisodban, amely jobban össze volna
                  törve, mint a hogy én össze fogom törni a csontjaidat, ha egyszer megcsíphetlek.
                  Fráter, komisz Fráter! Én nem felejtek...</p>
               <p>Szerencsére megjött a hajnal. Üdvözlégy boszorkány kergető világosság, még két
                  percz és a körülöttem vijjongó éjjeli rémek szétmarczangoltak volna. Így is az ágy
                  alatt ébredtem föl, s oly kábult voltam, hogy kétszer is nyakon kellett ütnöm
                  magam a reggeli papucsommal, míg valamennyire magamhoz tértem.</p>
               <p>De hát mit tehetek ezzel az asszonnyal?</p>
               <p>Ami volt, elmult és vége. A teremtésben nincs vesztes, csak én, de esküszöm, hogy
                  az enyémhez hasonló kényes helyzetnek családom sok száz esztendős krónikájában
                  csak egyszer akadt párja, s arról sem állhatok jót, hogy nem egyéb az egész:
                  óriási hazugságnál.</p>
               <p>Beismerem, hogy midőn külföldi utamról hazatérve, jelenlegi lakásomba
                  hurczolkodtam, Grabowszki mama boltját az átelleni utczasarkon azonnal
                  észrevettem. Be kell ismernem azt is, hogy a rumot, czukrot, kávét, mandolát,
                  fogkefét, apró szőlőt, pilseni sört, czérnát, kalen­dáriumot, vikszoló keféket és
                  légyvesztő papírosokat Grabowszki mamától vásároltam, de ez semmit sem bizonyít.
                  Mindig készpénzzel fizettem. Arról, hogy Ilka nyájas szemekkel tekintett rám, s ha
                  a boltba jöttem, mindig ő maga kereste ki számomra a legjobban szelelő szivarokat,
                  én nem tehetek. Lovagiasan viseltem magamat: vonzalmáért habos kávékat és gyenge
                  borjúsülteket fizettem, midőn Grabowszki mama társaságában sétálni mentünk. Ilka
                  fess, szőke leány volt, de erről meg ő nem tehetett. Egy este a Hattyú fedélzetén, a Margit-szigetről hazajövet, egyszer csak
                  elszédültem, s a sötétségben hevesen megcsókoltam...</p>
               <p>- Szeretlek... - suttogtam a fülébe, s az Isten tudja, de csodálatosképpen úgy
                  reszkettem, mint egy iskolásfiu.</p>
               <p>- Esküdjék...</p>
               <p>- Esküszöm Ilka, hogy csak önt szeretem.</p>
               <p>- Lőrincz, édes Lőrincz... - lehelte elvörösödve, s vállamra hajtotta fejét.
                  Grabowszki Ilka vállamra hajtotta szép, szőke fejét s hallgatta esküimet. Ah! és
                  én esküdtem. Szerettem...</p>
               <p>Nagybátyám, Fráter Laurentius, akit pedig még a Bácskában is kifogástalan
                  gavallérnak tar­tottak, halálos ágyán vallotta be, hogy megnősülése előtt összesen
                  tizenkilencz jegyese volt s valamennyinek legalább is háromezerszer esküdött
                  hűséget »a sírig.« Csak ez 57.000 hűség­eskü után vette el aztán nejét, aki elég
                  ügyes leány volt arra, hogy a fülébe suttogott 1856-ik számú hűségeskü után fülön
                  ragadta nagybátyámat és hosszas, elkeseredett dulakodás után az oltár elé
                  hurczolván őt, arra kényszerítette, hogy az utolsó hites esküt ott mondja el.</p>
               <p>Grabowszki Ilka nem volt ily óvatos.</p>
               <p>Ő csak szeretett, a kedves, szőke gyermek... Grabowszki mama pedig biztosra vette,
                  hogy nőül fogom venni.</p>
               <p>De nem úgy történt.</p>
               <p>Július tizedikén valamivel érzelmesebben csókoltam meg Ilkát, mint július
                  kilenczedikén, s tudtára adtam, hogy koppándi birtokomra kell utaznom, fölveendő
                  Nathaniel bérlőmtől az árendát. Elárultam-e gyalázatos szökési szándékomat, nem-e,
                  fogalmam sincsen róla. Kissé szórakozott voltam. Nem vettem észre, hogy Ilka
                  gyanakodva fogadta magyarázatomat, s nehányszor igen különös mosolylyal tekintett
                  reám.</p>
               <p>- Mikor jön vissza?</p>
               <p>- Négy nap mulva, szivem.</p>
               <p>- Lőrincz, nézzen a szemem közé...</p>
               <p>Vakmerően a szemébe néztem.</p>
               <p>- Nos, kicsi mókuska, azt hiszi, nem merek?</p>
               <p>- Ah, igen... - felelte azzal a bizonyos különös mosolylyal a leány, - mondja,
                  édes Lőrincz, nem mehetnénk az ön falusi birtokára... együtt...</p>
               <p>- Hová gondol, Ilka, az istenért!</p>
               <p>- Nem úgy, - mondotta gyorsan a leány, - velünk jönne a mama is. Együtt
                  mennénk...</p>
               <p>- Lehetetlen szivem, lehetetlen! Borzasztó rosszak az utak; higyje el, nem
                  érdemes. Négy nap mulva visszajövök s inkább kirándulunk a Margit-szigetre. Aztán
                  visszajövünk a Hattyún, a kedves Hattyún, amelyhez életem
                  legbájosabb emlékei vannak kötve. A viszontlátásra, édes Ilka, a
                  viszontlátásra!</p>
               <p>- Isten önnel! - felelte halkan a leány. Eleven sugár villant elé nagy, meleg, kék
                  szemeiből, keze biztosan szorította meg a kezemet, tökéletesen nyugodt voltam.
                  Fogalma sincsen a kedves gyermeknek róla, hogy meg fogok szökni.</p>
               <p>Grabowszki mama húsos keze szeretettel simogatott. Grabowszki papa megmozdult
                  bevattá­zott, köszvényes lábával a székben, s szivélyes hangon motyogott búcsút.
                  Grabowszki mama ezalatt hol reám, hol leányára nézett.</p>
               <p>- Isten óvja önt Lőrincz úr, siessen vissza.</p>
               <p>- Repülni fogok, asszonyom.</p>
               <p>- Ilka szereti önt...</p>
               <p>- Oh, asszonyom...</p>
               <p>- A Grabowszki-leányok, kedves fiam, semmitől sem riadnak vissza, ha szerelmükről
                  van szó, - folytatta szigorúan, nagy nyomatékkal a mama s úgy keresztül nyilalt
                  rajtam a tekintetével, hogy majdnem elszédültem, - vigyázzon tehát Ilkára, nagyon
                  vigyázzon... Különben nem állok jót semmiről...</p>
               <p>Gyönyörű kilátások! Kissé elkomolyodva hárítottam el vállamról a Grabowszki mama
                  kövér kezét s még egyszer búcsút vettem. De hiszen asszonyom, ha te nem állasz jót
                  semmiről... Ezt hasznos volt megtudni idejében. Bánatos meghatottságot színlelve
                  távoztam el, s otthon azon­nal málhám becsomagolásához fogtam. Péter inasomnak
                  kiadtam rendeletben, hogy tartóz­ko­dási helyemet életveszélyes fenyegetésekre se
                  árulja el. Különösen akkor, ha a Grabowszkiak tudakozódnak majd utánam négy nap
                  mulva.</p>
               <p>- Menj Péter és hozz egy kupa szilvóriumot, - parancsoltam inasomnak, miközben
                  lázas tevékenységgel szedtem össze nagy bőr utazótáskámba a legszükségesebb
                  holmit.</p>
               <p>Inasom tíz percz mulva visszajött. Alattomos, ravasz mosoly ült ajaka szélén,
                  sejtettem, hogy megtudott valamit.</p>
               <p>- Láttál valamit, Petyó?</p>
               <p>- Láttam uram, - felelte elfojtott röhögéssel, s leintett az utczára, -
                  méltóztassék csak le­tekinteni az utczára, ott lesi nagyságodat a Grabowszkiék
                  zsidó inasa: Adolf. Bizonyosan azért küldték oda, hogy ispionkodjék uram után. Mit
                  tetszik már most csinálni? Adolf ki fog szaladni nagyságod után az indóházba,
                  meglesi, hogy hová szolgál az a biléta, amit váltani kegyeskedik, s hírt ad róla a
                  kisasszonynak. Dejszen uram, attól a szép kisasszonytól egy­könnyen meg nem
                  szökünk.</p>
               <p>- Befogd a szádat, papagály!</p>
               <p>- Csak azért mondom...</p>
               <p>Milliom bomba, ennek a ficzkónak igaza lehet. Lesnek reám. Dehát miért is esküdtem
                  meg, hogy ezt a Grabowszki leányt nőül veszem! Kényszerítettek rá? Senki.
                  Szeretem? Csak tetszik, mert csinos gyerek. Hol a patvarba járt az eszem!</p>
               <p>Elhalasztottam az utazást estig.</p>
               <p>Kilencz órakor hajtattam ki zárt kocsiban az indóházba, s miután pontos
                  vizsgálódás után meggyőződtem, hogy az a semmirekellő szemfüles Dolfi inas nem
                  mutatkozik, jegyet vál­tottam - Hamburg felé. Kilencz óra húsz perczkor a vonat
                  kirobogott az állomásról. Meg­könnyebbülve lélegzettem föl. Szökésem a történtek
                  után a legordinárébb dolgok közé tarto­zott, de azzal mentegettem magamat, hogy
                  kitűnő kortársaim az efféle jellemtelenséget a legbámulatosabb nyugalommal szokták
                  elkövetni, s eddigelé még nem volt reá eset, hogy a morális társadalom egyiket
                  vagy másikat kiballotinírozta volna a tisztességes hírben álló emberek közül.</p>
               <p> </p>
            
         <milestone unit="endSubChapter" n="1"/> 
         <milestone unit="startSubChapter" n="2"/> 
               <p rend="head">II.</p>
               <p>Július tizenötödikén Hamburgban hajóra szálltam, s csak a Kanári-szigetek táján,
                  az északi szélesség 38-ik foka alatt vettem borzasztó felindulással észre, hogy
                  Grabowszki Ilka is a Capt. Fracassán van, még pedig oly ijesztő közelségben hozzám
                  (én a 12. sz. kibitkában, ő a 13. számúban, oment est nomen, Nr. 13!), hogy
                  semmiféle hatalom ő tőle meg nem menthe­tett.</p>
               <p>Méltóztassanak már most szavazni a fölött, hogy mit tehettem. A tengerbe vessem
                  magam?</p>
               <p>Gondoltam erre, de a kapitány fölvilágosított, hogy ne tegyem, mert a matrózok
                  éppen most lesnek szigonyokkal arra a czápa-királyra, mely már két napja
                  kalózkodik a hajó körül, s ok­vetlen belém harapna, ha bele találnék vetemedni a
                  vízbe. Megeshetnék az is, hogy matrózai a czápa helyett véletlenül az én hátamba
                  löknék bele a szigonyt, azt pedig nem állja ki az ember. Elhatároztam tehát, hogy
                  engedek a kapitány szakszerű fejtegetéseinek és másnap reggel követem el a tettet.
                  Ezzel bevonultam a Nro 12-be, bezártam az ajtót, kiraktam az asztalra egy csomó
                  levélborítékot és megczímeztem őket. Tizenhat újság neve díszlett a borítékokon.
                  Tizenhat hazai hírlap fogja halálom hírét nyilvánosságra hozni, még pedig azzal a
                  nekrológgal, amit én magam írok. Ki fogják adni mindnyájan: halott emberről lesz
                  szó.</p>
               <p>A bevezetés következőképpen hangzott:</p>
               <p>...Őszinte részvéttel veszszük hírül, hogy a közélet egyik előkelő jelese, Fráter
                  Lőrincz, váratlanul elhunyt. Az Amerikába induló Capt. Fracassa
                  gőzös jelentette be táviratilag a gyászhírt, mely a hamburgi konzulátus útján
                  csak ma érkezett hozzánk, s bizonyára fájdal­masan fogja érinteni nagytehetségű
                  honfitársunk tisztelőit és barátait.</p>
               <p>Így kezdtem; a folytatás és befejezés természetesen még zamatosabb frázisokkal
                  bővelkedett. S közben egy pillanatig se szégyeltem magam. Ha divatos a
                  művész-világban, hogy »kitűnő« festőnk, vagy hősszerelmesünk maga házalja végig
                  egy kis lelkes dicséretért a lapokat; ha szokásban van a parlamentben, hogy a
                  »szellemes« szónok maga spékeli tele elmondott beszédének hírlapi közlésre szánt
                  kőnyomatait »zajos helyeslés jobbról«, »éljenzés a bal­oldalon«-féle
                  megjegyzésekkel, melyekből rendszerint alig kapott a valóságban egy harmadot, vagy
                  ennyit sem - ha divatban van, hogy még komoly, hírnévnek örvendő tudósok is
                  saját­kezűleg dicsérik meg tulajdon munkáikat, - miért ne úsznék magam is az
                  áramlattal? Ahol annyian, s oly zseniális arczátlansággal hazudnak a saját
                  kontójukra, ott meg sem érzik, hogy több-e egy kicsépelt kévével a szalma-kazal,
                  vagy kevesebb.</p>
               <p>Éjfél felé szépen bepecsételtem a leveleket, betettem őket a kofferembe, s
                  kireteszelve kibitkám ajtaját, a fedélzetre mentem.</p>
               <p>Gyönyörű nyári éjszaka volt.</p>
               <p>Az aczélszürke homályba burkolódzó hatalmas Oczeán igen nagy hatással volt reám.
                  Milyen parányi semmiség a földnek fejedelme, ha szembe áll vele ez a roppant zöld
                  víz és fövényes fenekére hívja... Oda állottam a korlát mellé, lenéztem a habokra,
                  melyek meg-meglocscsanva verődtek haragos tajtékokkal a hajó vasbordáihoz, s az
                  járta a fejemet, hogy ime, egyebet se kellene tennem, csak egy-kettő-három plumsz!
                  bele fejjel a vízbe... Mily felséges mulatság volna! Megkapna a víznek bársonyos
                  puhasága, s lefelé ringatna lágyan a tenger mélységes fenekére, ahonnan soha többé
                  nem lenne feljövésem...</p>
               <p>A hajó egészen sötét.</p>
               <p>Lenn a kajüttökben bizonyára mindenki alszik.</p>
               <p>A tat árboczra függesztett konvex-lámpa gyönge fényt vet az előrész felé, hol
                  összecsavart kötél-óriások hevernek a födélzeten, s nehány fáradt hajóinas alszik.
                  Szegény gyerekek! Ezek alusznak a földkerekségén legmélyebben.</p>
               <p>Őrváltás lesz; valahol ajtót nyitnak. Mintha ajtónyikorgást hallottam volna...</p>
               <p>Egy sirály elrikoltotta magát a nagy árbocz valamelyik vitorla rúdján. Pihent ott
                  legalább ötven. Hozzászoktak a gőzgépek tompa dübörgéséhez is, az öblös kéményből
                  koronként kidülő kőszénfüsthöz is. Szelidek és tolakodók lettek, mint a veréb,
                  mely szereti közelségét az embereknek.</p>
               <p>Megfordultam a tenger felé, rákönyököltem a korlátra. Öt percznyi üres mélázás
                  után, melyet a költők »hangulat«-nak szoktak hívni, rettegve vettem észre, hogy
                  nem vagyok egyedül, ott van oldalam mellett Grabowszki Ilka kisasszony is. Csöpp
                  híjja, hogy megdöbbenésem ez első pillanatában eszméletlenül nem rogytam
                  össze.</p>
               <p>- Én vagyok, Lőrincz, - súgta szemrehányó hangon a leány, s ajkára tette finom kis
                  ujját - pszt! Csendesen uram... A föld alá sülyednék szégyenemben, ha észrevennék,
                  hogy én és ön... és ebben az órában...</p>
               <p>Könnyen beszélsz szép gyermek, gondoltam ingerülten, bizonyosan megmondta valaki,
                  hogy az Oczeánnak ezen a pontján 2156 lábnyira kell előbb lemerülni a vízbe, hogy
                  aztán a földre süllyedhessen az ember.</p>
               <p>- Lássa, ennyire jutottam, - folytatta fájdalmas sóhajjal a leány, - engedtem,
                  hogy elszök­tessen.</p>
               <p>- Édes Ilka, - feleltem gyorsan, - hogy mondhat olyat? Hiszen nekem eszem ágában
                  sem volt, hogy ön is - utazni készül.</p>
               <p>- Hazudik!</p>
               <p>- Bocsánatot kérek...</p>
               <p>- Nem tudta? Oh most már képes. Beszélhet, amit akar. Beismerheti, eltagadhatja,
                  nem akadályozza meg senki. Ne feledje azonban, hogy Isten hallotta az ön
                  esküit.</p>
               <p>- Az én esküim...</p>
               <p>- Meri tagadni?</p>
               <p>- Nem merem.</p>
               <p>- Mit mondott nekem a Hattyú-n?</p>
               <p>- Azt, hogy imádom, szép gyermekem, és öngyilkosságot fogok elkövetni, ha vészes
                  szerel­memet visszautasítja.</p>
               <p>- Mit mondott a Margit-szigeten?</p>
               <p>- Mikor?</p>
               <p>- Amikor borjúpecsenyét ettünk és sört ittunk; a mama nagy kávét, habbal.
                  Emlékszik? Mit mondott?</p>
               <p>- Azt, hogy örökké szeretni fogom és hogy ön az egyetlen, akivel egész életemre
                  boldog leszek. Bevallottam önnek, hogy szeretem édes, kék szemeit, ajkát, puha
                  szőke haját, szere­tem, ha jár, ha ül, ha alszik, ha ébren van, ha sír, ha
                  nevet... Oh drága szerelmem, ön a leg­szebb, ha selyem köntös csillog rajta és ön
                  a legszebb, ha babos karton ruhácska simul testé­nek finom, kerek formáin,
                  melyeknél igézőbbet soha szobrász-véső az utókor elragadtatására nem alkotott.</p>
               <p>- Mily jól emlékszik, hálátlan Fráter...</p>
               <p>- Úgy van.</p>
               <p>- S most mégis azt meri mondani, hogy nem ön az oka ennek a bajnak. Uram! Ha ön
                  elég kedves rabló tudott lenni akkor, midőn még visszavonulhatott volna, legyen
                  bátorsága most már ahhoz is, hogy megmentsen egy szerencsétlen teremtést a
                  haláltól, amelyre el van szánva. Megszökött... nyomorult... de én ön után szöktem
                  ugyanazon a vonaton, ugyanazon a hajón és most el vagyok szánva a legrosszabbra...
                  Oh mamám, mamám...</p>
               <p>Ilka csendesen sírt.</p>
               <p>Gyönyörü komédia! Az éjjel, a csendesség, a holdvilág, a tenger, a pöfékelő
                  kémény, - s a hajópárkány törpe korlátja mellett egy nyulánk, fiatal leány, aki
                  sír és kétségbe van esve. Ha azt mondom neki, hogy tántorogjon vissza a Nro 13-ba,
                  New-Yorkból majd értesíteni fogjuk Grabowszki mamát, hogy nincs semmi baj, egy kis
                  sajtóhiba az egész - bizonyos, hogy keresztül veti magát a korláton és én a
                  legforróbb pokolba kerülök érte. Ha pedig azzal biztatom, hogy ne féljen semmit,
                  helyre fogjuk hozni a hibát s három hét múlva mint férj és hitves lépjük át
                  Grabowszki mama krájzlerájának küszöbét, akkor hiába várja tőlem lázas
                  türelmetlenséggel Teendőink czímű nagy alkotásomat a művelt
                  magyar társadalom, nem lesz belőle semmi, mert egyéb teendőim fogják teremtő
                  képességemet igénybe venni.</p>
               <p>- Drága angyalkám, mondottam hizelgő nyájassággal, legyen szíves és gondolja meg a
                  dolgot.</p>
               <p>- És ugorjak a tengerbe?</p>
               <p>- Isten őrizz!</p>
               <p>- Szeretné ugy-e, ha most úgy hirtelenében egyszerre csak megbolondulna az ön
                  angyalkája és a vízbe vetné magát. Erre azonban hiába számít. Itt maradok, drága
                  barátom, itt maradok. Itt és ott, akárhol, mindig ahol ön lesz. Nem érti, hogy nem
                  maradhattam otthon? Azt akarja, hogy kimondjam...</p>
               <p>- Ne mondja.</p>
               <p>- Milyen nehezen ezt...</p>
               <p>- Lehet. Hallgasson ide édes és mondja meg most már kerülgetés nélkül, világosan,
                  hogy mit akar tőlem?</p>
               <p>Grabowszki Ilka csodálkozva, haraggal elvörösödve nézett reám. Ki birtam venni a
                  lámpa­fényben (a hold elbújt, nehogy tanúságtételre hívjuk), mennyire
                  felkorbácsolta vérét ez az ártatlannak látszó kérdés, melyet ravaszkodva, a
                  számító ostobaság szokásos álarcza alatt koczkáztattam meg.</p>
               <p>- Hogy mit akarok magától... mit akarok... ismételte ajkait
                  harapdálva, remegő hangon.</p>
               <p>Ahá! Ez sokkal bizalmasabb így: az a »maga«. Ha sejtelmem nem csal, öt percz múlva
                  le fogjuk tegezni egymást. Tudom praxisból. A Grabowszki-családnak is megvannak a
                  maga ötletei.</p>
               <p>- Igenis Ilka, - kérdeztem - még egyszer tudni akarom, hogy mit kíván tőlem?</p>
               <p>- Még kérdezi!</p>
               <p>- Nem haragszik érte?</p>
               <p>- Ne komédiázzunk, Lőrincz! Esküszöm önnek, (ő is!) hogyha vonakodni talál...</p>
               <p>- Mitől, édes Ila?</p>
               <p>- Attól, hogy engem - hogy velem -</p>
               <p>- Önnel?</p>
               <p>- Hogy értem...</p>
               <p>- Önért?</p>
               <p>- Nem, Nem! Azt akarom mondani... azt akarom...</p>
               <p>Ilka e perczben fölvetette daczosan szép szőke fejét, s kicsit piros arczczal, de
                  büszkén, követelő szilárd hangon mondta:</p>
               <p>- Igazán nem is tudom, hogy miért csinálok veled annyi komédiát. Elámítottál, de
                  én nem tűröm, hogy az egész Ferenczváros az én esetem fölött gúnyolódjék!
                  Szerettelek... Szeretlek, csak téged egyedül... Csinálhatsz velem amit akarsz, de
                  élve nem viszel vissza.</p>
               <p>- Nem is akarlak.</p>
               <p>- Mit nézel rajtam? Nem maradhattam otthon, mert kiégette volna szememet a
                  szégyen. Föl­tettem tehát magamban, hogy utánad szököm. Megtörtént. Belopództam a
                  mama szobájába s a fiókból kiloptam...</p>
               <p>- Jézus Mária! - rikoltottam sápadtan, - megőrültél! Meglopni a mamát.</p>
               <p>- Pszt!... Te kényszerítettél rá. Úgy van, én kiloptam a mama fiókjából ötszáz
                  forintot és követtelek.</p>
               <p>- Loptál, szerencsétlen...</p>
               <p>- Ki az oka?</p>
               <p>- Becsuknak!</p>
               <p>- Meglehet, de csak veled együtt, drága Lőrincz. A mama bizonyosan azt fogja
                  hinni, hogy te loptad meg, mert veled egyszerre tüntem el. Ugy ám, édes...</p>
               <p>- Az ördögbe is... de hát nem irtóztál a bűntől! - kiáltottam elszörnyedve.</p>
               <p>- Hát te?
               </p>
               <p>Paff! Ez a találó, metsző vágás úgy belehasított a szívembe, hogy lecsaptam magam
                  egy hajó­ponyvára s mindenképpen azon voltam, hogy a fejem tetejére álljak.
                  Grabowszki Ilka azt hitte, hogy őrjöngök, holott pedig én csak tótágast álló
                  gondolataimnak akartam kifejezést adni.</p>
               <p>- Lőrincz, szünj meg... - könyörgött halk hangon a leány; - rémülök, ha
                  nézlek.</p>
               <p>- Nem szünök meg, - mormogtam sötét hangon, s két bukfenczet vetettem a piszkos
                  ponyván, mely összemázolta galléromat, - te a lopás irtózatos gyanújába kevertél
                  engem, boldogtalan gyermek, s ezt én nem tűrendem. Isten bocsássa meg
                  vétkezésedet, Ilka, én meghalandok. Te voltál gyilko... gyilko... gyilkosom...</p>
               <p>- Lőrincz térj magadhoz, nem vagyunk a Lipótmezőn.</p>
               <p>- Meghalok.</p>
               <p>- Kelj föl!</p>
               <p>- Nem akarok.</p>
               <p>- Parancsolom, kelj föl azonnal!</p>
               <p>- Halottnak nem parancsolsz.</p>
               <p>Grabowszki Ilka nem teketóriázott tovább velem, hanem összefogta szemérmesen a
                  szok­nyáját, leült mellém a ponyvára és forró két kezeivel hatalmasan a fülembe
                  kapaszkodott. Abban a pillanatban eszembe jutott nagybátyám, kit annak idején a
                  tizenkilenczedik éppen így a fülénél fogva hurczolt az oltár elé. A Capt.
                  Fracassán szerencsére nincsen oltár. Pap volna ugyan, de ez a kegyes férfiú
                  jelenleg gonosz tengeri betegségben hempereg ágyán, s a leg­szenzácziósabb
                  istentelenségeket se átallja ajkára venni. Éjfél után egy órakor különben sem
                  esketnek senkit, s ez némileg megnyugtatott. Lassú, ünnepélyes hangon
                  kérdeztem:</p>
               <p>- Mit akarsz velem, Ilka?</p>
               <p>- Hallgass ide, - suttogta fülembe a szép gyermek, s oly közel hajolt arczomhoz,
                  hogy csöpp híjján szinte megcsókoltam, - igérd meg, hogy ha New-Yorkba érkezünk,
                  rögtön nőül veszel, különben a tengerbe ugrom.</p>
               <p>- Kedves Ilka...</p>
               <p>- Igéred?</p>
               <p>- Ereszd el a fülemet; így nem tárgyalok.</p>
               <p>- Legyen. Nos? Igéred, Igéred?</p>
               <p>- Komolyan beszélsz?</p>
               <p>- Lőrincz!</p>
               <p>- Csendesen angyalkám, csendesen. Föl talál ébredni valamelyik hajósinas s akkor
                  vége a jó hírnévnek mindörökre. Holnap reggel az egész utazó közönség tudni fogja,
                  hogy mi egyedül voltunk itt a fedélzeten, még pedig szép, meleg nyári éjszakának
                  az oltalmazó párázatában, a hold fehér világosságában, éjfél után egy órakor. Ne
                  csináljunk botrányt, ha lehet.</p>
               <p>- Jól van; igéred?</p>
               <p>S Ilka hirtelen ott hagyott a ponyván. A másik perczben pedig már megkapta a
                  hajópárkányt és ugrani készült. Szilaj elszántság égett a szemeiben. Ajkai
                  reszkettek, gyöngéd, nőies melle hevesen emelkedett a csipke alatt. Nincs benne
                  kétség! A boldogtalan gyermek rögtön bele csapja magát a vízbe.</p>
               <p>- Megállj, czukkerli!</p>
               <p>S oda ugrottam, hogy megragadjam. A leány azonban ellökte a karomat és nem felelt
                  addig, míg ünnepélyesen meg nem esküdtem, hogy nőül veszem. Akkor eleresztette a
                  korlátot és szemrehányó hangon, majdnem megvetéssel mondta:</p>
               <p>- Máskor ne csinálj ostobaságot, Lőrincz, ezt hamarább is megmondhattad volna.</p>
               <p>Nem akartam ingerelni, különben azonnal reflektáltam volna erre a megjegyzésre.
                  Beláttam azonban, hogy hallgatnom kell. A pillanat végre is meg van nyerve.
                  Grabowszki Ilka lemon­dott az öngyilkosságról s gyanakodva ugyan, de sokkal
                  nyugodtabban mondotta, hogy kísér­jem le a hajó kajütbe; fáradtnak érzi magát,
                  aludni fog. Nagyon szívesen. Magam is álmos vagyok. Kibitkám, a Nr. 12. két
                  lépésnyire van az övétől. Mehetünk. Karomat nyujtottam neki, s családom ismert
                  udvariasságával vezettem le a hajó középre, ahol a kabinettek voltak. A folyosó
                  elején elbúcsúztunk. Ilka jó éjt kívánt és előre futott. Én meg beczammogtam
                  le­horgasztott fővel, melancholikus hangulatban a kibitkába és szomorú voltam.</p>
               <p> </p>
            <milestone unit="endSubChapter" n="2"/> 
          
         </div>
         <div type="chapter">
            <head>HARMADIK FEJEZET.</head>
            <div type="chapter">
              
               <milestone unit="startSubChapter" n="1"/> 
               <p rend="head">I.</p>
               <p>Azon a gyönyörű nyári éjszakán természetesen alig aludtam valamit. Folyton az
                  motoszkált a fejemben, hogy ha most nem az Oczeán közepén volnánk, hanem a
                  szárazföldön, kipattannék friss izmokkal az ágyamból és oly gyilkos futással
                  porzanék végig az országúton, hogy még a legsebesebben járó agár is csak nyelvét
                  öltögetve érhetne nyomdokomba.</p>
               <p>Ez a jellemtelen szándék persze kivihetetlennek látszott. Az Oczeán, fájdalom, nem
                  érti a tréfát; fölöttébb valószínű tehát, hogy a megfúlás veszélyének tenném ki
                  magamat, ha erőnek erejével át akarnék vergődni rajta. Azt már megtettem, hogy
                  tizennyolcz éves koromban Ko­má­romból leúsztam a Dunán egész a Margit-hídig, ez a
                  bravour azonban könnyű munka volt, mert az út háromnegyed részét hajón tettem meg.
                  Sokan voltak ugyan, kik ezt a szemembe is megmondották, én azonban erélyesen
                  megvetettem őket és maró gúnynyal mondtam, hogy si esta vivora te pica, no haÿ
                  remedio en la botica. A kételkedők erre szégyenkezve vonultak vissza.</p>
               <p>Az Oczeánt hiába vetném meg erélyesen; benne maradnék. Elhatároztam tehát, hogy
                  egyelőre a stoa bölcsészet tanítványa leszek és várni fogok. A szárazföld talán
                  okosabb ötletekkel termékenyíti meg hatalmas agyrendszeremet, mint a vizenyős
                  tenger, melyben ezen az éjszakán minden bizodalmamat elvesztettem.</p>
               <p>Korán reggel elhagytam a No. 12-őt, s felsétáltam a fedélzetre. Hajnali négy óra
                  volt. A nap kelő félben; a tenger csendes és végtelen, mintha az örökkévalóságban
                  végződtek volna határai. Bódított ez a látvány. Miért is tanultam én hát
                  tulajdonképpen úszni?</p>
               <p>Azután magamhoz intettem egy pufók arczú, tömzsi hajósinast és megkérdeztem, hogy
                  hol született. Ezzel is telik az idő.</p>
               <p>- Glasgowban, mylord, - felelte csodálkozva.</p>
               <p>- Tudsz magyarul?</p>
               <p>- Igen, mylord.</p>
               <p>- Mit tennél édes fiam, ha erről a Capt. Fracassáról
                  okvetlen még ma meg kellene szöknöd?</p>
               <p>- Nem tudom, mylord.</p>
               <p>- Gondolkozz egy kicsit, ficzkó. Mit tennél, ha például agyonlőnéd Sir William
                  Papucs Fieldet, a kapitányodat és el akarnának fogni?</p>
               <p>A fiú nagy, bámész szemeket meresztett rám, aztán szétvonta széles, harcsa száját
                  és el­röhögte magát. Biztattam azonban, hogy gondolja meg behatóan a dolgot és
                  nyilatkozzék; kap egy szivart és tíz krajczárt. Ez a kecsegtető ajánlat hatott. A
                  fiú kipirult örömében és az árboczra mutatott.</p>
               <p>- Felakasztanám magam, mylord!</p>
               <p>- Úgy-e? - mormogtam megdöbbenve és elvonultam. Roppant hatással volt reám ez a
                  válasz. Az árbocz csakugyan nem jutott eszembe, pedig ott meredezett öt nap óta az
                  orrom előtt.</p>
               <p>Megtegyem?</p>
               <p>Kicsit csúnya halál s nem is oly föltétlenül biztos, mint a milyennek a királyi
                  ügyészségek híresztelik. Családi krónikámban tudok szembeszökő eseteket. Fráter
                  Abellinóval, nagyapám dédapjával történt, hogy amidőn egy letéti pénztárral
                  menekülőben volt s útközben belátta, hogy a nyomába robogó vármegyei
                  lovashajdúktól nem szabadulhat, kötelet kötött a nyakába és egy szilvafára
                  felakasztotta magát. Azonban csak lengett-lógott a levegőben és nem pusz­tult el.
                  A hajdúk félóra múlva levágták, szilvóriumot öntöttek a szájába s az akasztott
                  ember ott helyben életre kelvén, s azt rebegte, hogy: még.
                  Lehet egyébiránt, hogy ez csak kivételes eset. Az öreg ur egész életében részeges
                  betyár volt, akit hipnotizálni lehetett a pálinkával.</p>
               <p>Mi lesz azonban terveimből, ha ily könnyen kétségbe tudok esni? Mi lesz
                  czéljaimból, aspirá­czióimból, Teendőink czímű nagy
                  művemből?</p>
               <p>Meggondoltam tehát a dolgot, széttéptem a lapok számára megczímzett leveleket,
                  búcsút vettem az öngyilkosság eszméjétől és nagylelkűen elhatároztam, hogy élni
                  fogok.</p>
               <p>Nyolcz órakor félrevonultam egy kifeszített japán ernyő alá és kávét rendelvén,
                  csodálatos nyugalommal megreggeliztem. A födélzetre szállingózó utazó közönségnek
                  fogalma sem volt róla, hogy alig húsz perczczel ezelőtt még a halál rettenetes
                  gondolatával foglalkoztam s az alvilág mélységeiben akartam beleülni a számomra
                  elkészített forró kénköves kádba. A közönség csak egy gentlemant látott, aki
                  reggelizik.</p>
               <p>Pár perczczel kilencz előtt feljött Ilka is, a menyasszonyom. Könnyű nyers
                  selyemruha simult nyulánk alakjára, átkötve derekán piros övvel, ami jól állt a
                  gonosznak. Fején kerek kalap volt, kezében napernyő és egy látcső. Feltünően
                  csinos volt. Két szalmaszínű angol erősen nézte. Egy marhakereskedő elragadtatva
                  így szólt: »gyönyörű leány.« Társa megfordult és bele­egyezőleg intett: »Yes.«</p>
               <p>- Jó reggelt, Lőrincz, - üdvözölt mosolyogva s helyet foglalt asztalom mellett;
                  azután szintén kávét rendelt és reggelizni kezdett.</p>
               <p>- Jó reggelt, édes Ilka, - feleltem udvariasan és barátságosan integettem.</p>
               <p>Az utazóközönség szemmel tartotta Ilkát; nem lehettem se őszinte, se udvariatlan.
                  A hölgyek már kritizálni is kezdték és igazuk lehetett. A nyers selyem kissé
                  túlságosan megfeszült kerek tagjain, nem leplezte el eléggé csípőinek asszonyos
                  vonalait, amint ezt az angol illem, angol lobogó alatt, joggal megkívánhatta
                  volna. Figyelmeztettem is reá, de ő durczásan vállat vont. Aki nem akarja, ne
                  nézze. Persze, hogy annál mohóbban nézték, s a hölgyek annál élesebb
                  megjegyzéseket tettek reá. Be kellett azonban ismernem, hogy e csípős
                  megjegyzéseket java­részt az írígység hajtotta ajkaikra; a szőke Albion leányai
                  kellemetlenül soványak és halavá­nyak voltak. Szinte azt gondolhatta volna az
                  ember, hogy árnyékuk sincs. Ilka nem törődött velök.</p>
               <p>- Hogy aludt, kedvesem, - kérdezte dallamos hangsúlylyal, s ingerkedő, csendes
                  nevetéssel nézett a szemem közé.</p>
               <p>- Nagyon fényesen aludtam, édes - feleltem hirtelen fakadó megtorlási
                  hajlandósággal, melyet anyámtól örököltem. - Beszélik, hogy szétrobbant egy
                  gőzkazán, de én nem hallottam.</p>
               <p>- Valóban?</p>
               <p>- Hát maga hogy aludt, szép Heléna?</p>
               <p>- Köszönöm jól. Nem bizonyos egyébiránt, hogy csakugyan oly mélyen aludtál
                  volna.</p>
               <p>- Honnan tudod?</p>
               <p>- Egész éjjel hánykolódtál.</p>
               <p>- Úgy? E szerint tehát ön sem sziveskedett aludni, szép Heléna?</p>
               <p>- Nem bizony, csúnya - felelte dévaj mosolylyal, s miközben szemeihez illesztette
                  a látcsövet, odasúgta halkan, gúnyolódva: Nem tesz semmit, barátom, éppen
                  semmit... majd sokat fogok aludni, ha a feleséged leszek...</p>
               <p>Önkénytelenül felszisszentem erre a sértésre és ketté haraptam szivaromat.
                  Gyönyörű kilátások! Még nem vagyok a férje és már is sértegetni kezd. Mi lesz
                  később?</p>
               <p>- Maradj itt Lőrincz, - biztatott mosolyogva a leány és szintén felállt. -
                  Figyelmeztetlek, hogy a tenger mély.</p>
               <p>Az ördögbe is! Ez a leány keresztül lát rajtam. Nyilván üvegből vagyok. Arczomon
                  viselem az agyvelőmet, homlokomon... Lassan! Homlokomon még nem viselek semmit, s
                  ha jó szeren­csém is úgy akarja, nem is fogok. Grabowszki Ilka persze ezt a
                  nyugtalanító, kényes gondolatomat is azonnal kitalálta. Mellém jött a nyitott
                  fedélzetre s karomba fogódzva, vállamra hajtotta szép, szőke fejét.</p>
               <p>A szalmaszínű angolok dühösen gukkereztek. A marhakereskedő társához fordult, s
                  izgatottan morogta:</p>
               <p>- Meg fogja csókolni...</p>
               <p>- Yes, - felelte a társ és szemeihez emelte ő is a gukkert.</p>
               <p>Resteltem kissé a dolgot, de nem tehettem ellene semmit. Ilka tudta, hogy tízen is
                  látcsövezik, de ő sem tehetett ellene semmit. Egyikünk se tehetett semmit, el
                  kellett tehát tűrni az éhes kiváncsiságot, mely már-már elnyeléssel fenyegetett és
                  nem akart belenyugodni, hogy nem történik semmi.</p>
               <p>Nem történt semmi, csak Ilka súgta a fülembe, hogy tegyek le kényes gondolatomról,
                  - már megbocsátott.</p>
               <p>- Ne félj, édesem, - biztatott gyöngéden és megsimogatta finom kabátomat, - meg
                  akartál ugyan menekülni előlem, de én nem fogok boszút állni.</p>
               <p>- No azt remélem is!</p>
               <p>- Megölnél?</p>
               <p>- Meg.</p>
               <p>- Légy nyugodt, barátom, - együtt fogunk megvénülni és kimondhatatlanul boldogok
                  leszünk.</p>
               <p>Szép lesz! Úgy örültem neki, hogy majdnem sírva fakadtam.</p>
               <p>Négy nap múlva New-Yorkba érkeztünk. Ilka egy pillanatra se vált el tőlem. Semmi
                  remé­nyem se maradt, hogy a roppant embertömegben, mely a három angol mértföld
                  hosszú mólón tolongott, valamiképpen eltűnhetek. Talán ha bankár lettem volna,
                  akit egy csomó meglopott ember kétségbeesett átka kísér. Én azonban csak egy
                  leánynyal szöktem, hozzá még nem is magam akaratából. Tudtam, hogy ha szaladni
                  kezdek, Ilka utánam szalad és amily gyors őzbokái vannak, biztosan utól fog
                  érni.</p>
               <p>Ez a dolog kissé hihetetlennek látszik, ha meggondolja az ember, hogy a
                  hadseregben egész a káplárságig vittem, de önök talán még emlékezni fognak arra a
                  botrányos skandalumra, mely a zugligeti mély útban folyt le. A lapok bőven
                  mesélték. Az volt benne, hogy e mély útban május 23-án estefelé két czellengőt
                  riasztottak meg valami tüzér katonák; egy férfit és egy nőt. A férfi azonban
                  összetűzött az ittas katonákkal és diadalmasan legyőzte őket.</p>
               <p>Kérem!</p>
               <p>Az egyik czellengő én voltam, a másik Grabowszki Ilka. A
                  kefekötők majálisáról jöttünk. A mély útban ránk bukkantak a tüzérek és nagy
                  zajjal, röhögve körülvettek. Ilka szerencsésen kisurrant a körből, s másfél percz
                  alatt a lóvasuti megállóhely épületébe repült. Én meg dulakodásba bocsátkoztam a
                  részeg katonákkal és két percz alatt mind a tizenhatot letepertem győzhetetlen
                  karjaimmal a földre. Négy sulyos orrbaütést kapott. Hatot belöktem a pocso­lyába,
                  hármat keresztbe fektettem a hídon, egyet felczipeltem a »Belle-vue«-re, egyet meg
                  bevonszoltam egész a katonai temetőig, s fogai közé dugván egy szalmaszálat, oda
                  támasz­tottam elrettentő példának a temető kapuja mellé.</p>
               <p>Tekintetbe véve most már, hogy Ilka körülbelül ezer lépést futott be másfél percz
                  alatt, egészen bizonyos, hogy utól fog érni. Hadseregünk tagjai jeles futók, ily
                  gyorsan azonban még a Königrätz-passaui szaladást se végezték el.</p>
               <p>Úgy terveztem tehát, hogy majd csak eltűnhetek a vendéglőben. A new-yorki hotelek
                  kaszár­nyák. A St. James House-ban, hová bérkocsisunknak
                  parancsot adtam, háromszáz vendég­szoba van. Öt emelet, kilencz lépcső, négy kapu,
                  két kávéház, hét trafik, két panoráma, és vagy harmincz üzlet. Összesen tehát
                  körülbelül ezerötszáz ajtó, ide nem értve a nyolcz kitűnően berendezett liftet,
                  melyek bármely pillanatban eltűntetik az ügyes embert.</p>
               <p>A szálloda kapujában Ilka karomba fűzte karját és jelentős pillantással
                  mondta:</p>
               <p>- Együtt maradunk, Lőrincz.</p>
               <p>- Lehetetlen, édes barátnőm. Okvetlenül szükséges, hogy önnek külön szobát
                  nyittassak.</p>
               <p>- Nagyon figyelmes vagy...</p>
               <p>- S főleg az illem.</p>
               <p>- Ah, igen! az illem... Én bemennék az egyik ajtón, te meg kimennél a másikon!
                  Nyilván ez volna az illem. Nem, nem, kedves barátom, ez - nem eljárás. Megesküdtél
                  - folytatta fenye­gető tekintettel - és én jót állok róla, hogy ezt az
                  utolsóelőtti esküt meg is fogod tartani.</p>
               <p>- Helyes, - mormogtam elkeseredve, - holnap fölkeressük a lelkészt és ön előadja,
                  hogy engem el akar venni.</p>
               <p>- Nagyon jól van, édes - felelte Ilka, s oda fordult a merev nyakkal várakozó
                  szoba-pinczér­hez, ki parancsainkra várakozott, - nyisson két szobát az ötödik
                  emeleten, egy ajtóval. Érti, hogy is hívják... egy ajtóval.</p>
               <p>- Yes, Mylady, - dunnyogta impertinens szárazsággal a pinczér és előre ment.</p>
               <p>Grabowszki mama leánya lefőzött. Külön szoba ugyan, de csak egyetlen kijárással.
                  Ha ezt bezárja s kulcsot a zsebébe rejti: fogoly vagyok. Mit ér karjaim ereje,
                  öles termetem, kemény öklöm? Az ötödik emelet nagyon magas. Magamba fojtott
                  csendes dühhel lépdeltem föl, tehát a pinczér után. Hiába ajánlotta a liftet.
                  Soha! Menjünk csak a lépcsőkön. Ez is bosszu; Ilka száznyolczvankét lépcsőn
                  kellett, hogy fölkapaszkodjon, még pedig a saját erejéből. Nem támogattam,
                  szenvedjen ő is. - Fölösleges talán megjegyeznem, hogy mire kipirult arczokkal,
                  erősen fújva az ötödik emelet szellős paradicsomába értünk, már készen állt
                  fejemben jövendőm megmentésére a friss terv.</p>
               <p>Igen nagy ravaszságot fejtettem ki. Áldott emlékű édes anyám igaztalanul törte
                  szét befőttes üvegeink színe-javát kitűnő atyámnak gyomrán, mert atyám jól
                  jövendölt, midőn azt mondta, hogy egykor a legkiválóbb szellemi kapaczitások
                  sorába fogok emelkedni.</p>
               <p>Megvártam ugyanis, míg Ilka jó éjszakát kívánt, s a bőséges vacsora elfogyasztása
                  után ma­gamra hagyott. Oly kedves, figyelmes és szeretetreméltó igyekeztem lenni,
                  mint ismeretsé­günk első napjaiban, midőn ő mélyen elpirult, ha Grabowszki mama
                  boltjába léptem, én pedig egész testemben lázzal, kicsattanó gyönyörrel, boldogan,
                  átszellemülve, alig tudtam elrebegni, hogy szivart akarok-e vagy fogkefét. Kezet
                  csókoltam Ilkának.</p>
               <p>- Jó álmokat, szép Heléna!</p>
               <p>- Jó éjt, barátom.</p>
               <p>- Aludj édesen, drágám - mondottam óriási kimerültséget szimulálva, -
                  megfoghatatlan, hogy mennyire elálmosodtam. Alig tudok megállni a lábamon.</p>
               <p>- Holnap reggelig kipihenheted magadat.</p>
               <p>- Igen, igen... Jó éjt, gyöngyvirág, jó éjt!</p>
               <p>- Jó éjszakát.</p>
               <p>Elváltunk. Ilka szobájába vonult, s csakhamar minden elcsendesedett. Félóra
                  hosszáig a leg­fe­szültebb figyelemmel hallgatództam, de nem mozdult semmi. Ilka
                  nagyon fáradt volt; bizo­nyos tehát, hogy amint a vánkosra tette fejét, azonnal
                  elaludt. Nagyobb bizonyosság okáért lassan, vigyázva, elnyujtott testtel, mint egy
                  sompolygó róka, még az ajtót is kinyitottam, hogy jobban halljam a
                  lélegzetvételét, de nem hallottam semmit, s ez teljesen megnyugtatott. Aludj csak
                  gyöngyleány, szegfű, liliom, büszke jáczint virág és mindenféle szép virág mélyen,
                  mint egy boldog angyalka a bárányfelhők puha dunyhájában... mire holnap reggel
                  lenézegetődzöl a lenn zsibongó St. James Street kocsitömegére, villamos vonataira
                  és ezernyi embersokaságára, a Teendőink czímű nagy mű
                  tervezője rég eltűnt az ötödik emeletről, s holnap ilyenkorig már Washington
                  városában fogja tanulmányozni a szocziális viszonyokat.</p>
               <p>Úgy léptem a szobát, mint egy testetlen fantom. Táskámat bezártam, pénzemet a
                  derekamra erősített tatárövbe csavartam, a lámpát eloltottam, éjjeli papucsaimat
                  lábamra húztam, s előre nyujtott nyakkal, finom szimatom megfeszített
                  igénybevételével tapogatództam a szomszéd szobába, ahol Grabowszki mama leánya
                  aludt.</p>
               <p>Isten veled kolosszális gyermek, gondoltam kárörömmel, hiába voltál oly óvatos,
                  mert ime mégis csak kiszabadul a madár és boldogabb vidékre repül.</p>
               <p>Előre! Isten veled...</p>
               <p>S oda surrantam lábujjhegyen a folyosóra vezető ajtóhoz, amely be volt zárva. Nem
                  jöttem zavarba, mert számítottam reá. Megfogtam nesztelen mozdulattal a kilincset,
                  s heves szív­dobogások között, de a körülményekhez képest eléggé biztos és
                  meggondolt kézzel fordí­tot­tam meg a kulcsot a zárban.</p>
               <p>- Nyomorult! - sikoltott rám e pillanatban egy fölgerjedt hang s a padlón
                  egyszerre borzasztó csörömpölés hangzott. Grabowszki Ilka a repetáló órát csapta
                  hozzám, azután gyorsan meggyujtotta a gyertyát s úgy állt ott nyúlánk termete
                  egész pompájában, fehéren, szikrázó tekintettel, elhalaványodva, mint egy haragos
                  istenasszony.</p>
               <p>- Ilka! - rebegtem megsemmisülve.</p>
               <p>- Gazember! - sziszegte dühvel s egy vadmacska villámgyors mozdulatával ragadta ki
                  kezem­ből a szobakulcsot.</p>
               <p> </p>
               <milestone unit="endSubChapter" n="1"/> 
               <milestone unit="startSubChapter" n="2"/> 
               <p rend="head">II.</p>
               <p>Hogy mennyi keserűséget nyeltem négy napig a St. James House ötödik emeletén,
                  azzal meg­telne egy egész granárium. Ilka annyit bosszantott, hogy már-már
                  elvesztettem türelme­met és csöpp híjja, hogy boldogult édes anyám lobogó vére nem
                  gyult ki bennem. Ötödnapra végre is oly harsogva követeltem, hogy hagyjuk el a
                  hotelt, mint egy oroszlán. Szép porkolábom belátta, hogy további fogságban
                  maradásom veszélyessé válhatnék reá nézve, - kijelentette tehát, hogy jól van,
                  lemegyünk sétálni a Streetre. Ügyeljek azonban magamra, mert ha meg találnám
                  kisérleni a szökést, nyomban elfogat a rendőrséggel.</p>
               <p>- Veled maradok az itéletnapig, - feleltem epésen és kaczagni kezdtem, mint King
                  Lear, az őrült.</p>
               <p>Ilka megvonogatta kerek vállait s szorosan mellettem haladt. A liften úgy
                  ereszkedtünk le, hogy én újabb szökési tervekkel foglalkoztam, ő pedig erősen
                  tartotta a kabátomat.</p>
               <p>Az utczára érkezve bekanyarodott egy kávéházba, mely a Streetnek éppen a sarkán
                  lévén, egy csomó újságot olvasó yanke-nek és henyélő köztársasági dámának volt
                  kedvencz tartózkodási helye.</p>
               <p>Leültünk.</p>
               <p>Szép Heléna fagylaltot rendelt, én egy nagy porczió sonkát, két spriczczert,
                  nyolcz híg tojást és tizenöt darab pozsonyi mákos kiflit. Ilka erre visszaküldte a
                  fagylaltot és hat karély mazso­lás kalács mellé egy kupa habos kávét rendelt.</p>
               <p>A missek és yankek először halkan nevetni kezdtek, azután valamennyien, bizonyos
                  tisz­te­letteljes bámulattal néztek reánk. Mi jó étvágygyal ettünk; a
                  köztársaságiak bámulása egy pillanatra se zavarta meg menyasszonyomat, aki a kávé
                  után még négy pohár jéghideg sört is megivott és megevett hozzá hat darab
                  sóspereczet. Ez kissé sok volt. A köztársaságiak élczelődni kezdtek. Egy
                  szalmaszál miss megbotránkozva ragadta kebelére pincsi kutyáját, s lesujtó
                  tekintetet vetve menyasszonyomra, otthagyta a kávéházat.</p>
               <p>- Szélhajtó liba, - jegyezte meg megvető mosolylyal Ilka.</p>
               <p>- Banda, - toldottam én.</p>
               <p>- Lassabban, Lőrincz, - a feltűnést kerülni kell.</p>
               <p>Gőggel néztem szét a yankek között. Hah! jőjjön ide valamelyik, hadd rontsam
                  fejéhez a keserűségemet, - éppen jókor... éppen jókor... S szinte fájt a testemben
                  szilajon rohanó vér. Könnyíteni kellett magamon: megragadtam tehát a márványasztal
                  sarkát és letörtem belőle egy darabot. A bámulat moraja zúgott végig a hatalmas
                  termen. Mindenki látni akart. Néhá­nyan tapsolni kezdtek. A kávés egy pillanatig
                  figyelmesen nézett, azután nagy sebbel-lobbal felrohant a lakására, tiszta inget
                  váltott, lesímította haját, fölrakta összes gyűrűit, s oly mély meghajlással
                  járult üdvözléseivel elénk, hogy majdnem megpukkadtam a nevetéstől.</p>
               <p>Feltűnően magas és illetlenül vékony ember volt. Frakkjának szárnya, hozzávetőleg,
                  meg­ütötte az egy métert. S bele nem fáradt volna az idegenszerű, egyenletes
                  hajlongásba tán hajnalig sem, ha nem fenyegette volna a tengeri betegség, nem őt,
                  hanem Grabowszki Ilkát.</p>
               <p>- Elég! - intettem büszke jupiteri pose-al, melyet a képviselőház miniszteri
                  szobájában akkor sajátítottam el, midőn egy rakás filloxera vert egri koldus
                  adótörlésért folyamodott. Hol született?</p>
               <p>- St. Domingóban, your Grace.</p>
               <p>- Mi az a Grace? - kérdezte Ilka.</p>
               <p>- Herczeg, - feleltem halkan - ez a czérna király biztosra veszi bennem a jó
                  fogást. Lássuk egyébiránt tovább a cerclet. Tud magyarul?</p>
               <p>- Tudok, kegyelmes úr.</p>
               <p>- Ön franczia?</p>
               <p>- Nem, kegyelmes úr, angol vagyok.</p>
               <p>- Szép, szép! Hogy érzi magát atyja?</p>
               <p>A kávés meghajtotta lenge derekát s hódoló alázattal felelte:</p>
               <p>- Tíz esztendeje meghalt, kegyelmes úr.</p>
               <p>- Ah úgy! Ön tehát franczia?</p>
               <p>- Igenis, franczia...</p>
               <p>- Gyermekei is francziák?</p>
               <p>- Igenis, kegyelmes úr, gyermekeim is francziák.</p>
               <p>- Szép, nagyon szép! Örülök, hogy országukat megszemlélhettem és haladásukért
                  hajlan­dó­ságomat nyilváníthatom. Házas ön?</p>
               <p>- Nem vagyok, kegyelmes úr.</p>
               <p>- E szerint tehát gyermekei sincsenek?</p>
               <p>- Nincsenek, kegyelmes úr.</p>
               <p>- Ez szép. Meg vagyok elégedve. Most pedig menjen és rendeljen nekünk két kupa
                  málna-szörpöt, négy liter szódát és vagy ötven darab karlsbadi ostyát.</p>
               <p>A kávés homlokát törölgetve, szélgyorsan lódult a buffet felé. Grabowszki Ilka
                  némi szé­gyenkezést fitogtatott, de azért sokat evett. A kávéház vendégei lelkes
                  figyelemmel bámulták fényes mutatványainkat, s nehány riportert is a nyakunkra
                  zúdítottak. Oláhul felelgettem az angol nyelvű interwiewra, de azért estére
                  okvetlenül benne lesz egész beszélgetésünk az újsá­gokban.</p>
               <p>Evés után szép Heléna karomba fűzte karját s fizetvén, mentünk. A kávés szédítő
                  sebességgel hajlongott. A vendégek kalapjaikat lengették. A járdán menydörgő
                  hurrá! kiáltások fogadtak. Mindenki félre állt. A fülsiketítő lármában kevés szót
                  értettem meg, sejtettem azonban, hogy rémítő étvágyunk zúdította ő bennök tomboló
                  viharba a lelkesedést.</p>
               <p>- Hogy ünnepelnek itt minket, hogy ünnepelnek...</p>
               <p>- Igen, - felelte fölbigyesztett ajakkal Grabowszki Ilka, - nem tudják, hogy téged
                  Fráternek hívnak.</p>
               <p>Könnyű lett volna, hogy válaszul valamely zamatosan népies kifejezését a haragnak
                  vegyem aj­kaimra, a sikert azonban nem akartam koczkáztatni. Menyasszonyom a
                  harminczadik fagylalt-ostya elfogyasztása után ugyanis nagylelkűen beleegyezett,
                  hogy térjünk vissza az ó-világba, s esküvőnket otthon, Budapesten, a Bazilikában
                  tartsuk meg. Oda legalább Grabowszki uram összes ferenczvárosi »Millich
                  Fra-Mám«-jai és piaczi »Zitz-Frau«-jai is be fognak férni. A magam részéről fanyar
                  haragomban csak a hordár- és a kucséber-egylet dísz és örökös tag­jainak
                  meghívását helyeztem kilátásba.</p>
               <p>Visszaérkezve a St.-James House-ba, menyasszonyom még egy
                  pótparagrafust toldott a szó­beli szerződésbe. Kikötötte ugyanis, hogy ő csak
                  abban az esetben hajlandó mindent elfelejteni, ha esküvőnkön a veteránok bandája
                  fog muzsikálni.</p>
               <p>- Teljes lehetetlenség! - feleltem indulatosan, - ez érdemes férfiak zenéje, kész
                  borzalom... A sioux indiánok vad harsonázása ehhez képest lágy Chopin.</p>
               <p>- Akarom, Lőrincz.</p>
               <p>- Miért?</p>
               <p>- Csak azért... - felelte makacsul a leány.</p>
               <p>- Megmondjam az okát?</p>
               <p>- Nem szükséges. Ebből a kérdésből különben azt veszem ki, hogy sértegetni akarod
                  a mamát.</p>
               <p>- Hallgatok, Ilka.</p>
               <p>- Jobb is!</p>
               <p>Nem akarta megvallani, hogy azért kívánja őket, mert a veteránokhoz, Grabowszki
                  mamát diszkrét és gyöngéd érzelmek fűzik. Komoly és derék emberek ezek. A
                  bevattázott lábú Grabowszki papa is bízvást helyet foglalhatott volna köztük,
                  amikor Grabowszki mamának leánya született, de a galamb epéjű veterán férfiú nem
                  tett ezért a dologért semmiféle patáliát. Félt szegény ördög, hogy Grabowszki mama
                  válópört kezd ellene és ott bizonyítani fog. Beleegyeztem mindenbe. Muzsikáljon a
                  veteránok bandája, jőjjön a tejszagú Ferenczváros, álljon fejetetejére egyvelesleg
                  az egész ordinári társaság, legyen minden úgy, ahogy a Grabowszkiak akarják...
                  majd megmutatom én, hogy a Fráterek unokája mégis csak meg fogja írni Teendőink czímű illusztris művét - hitves és törvényes
                  gyermekek nélkül...</p>
               <p>Forrt és tombolt agyam kohójában már ekkor az új terv; egészen bele
                  fiatalodtam.</p>
               <p>Július 18-án reggel elhagytuk a szállodát (az összezúzott repetáló óráért húsz
                  dollárt met­szettek ki az erszényemből) s omnibuszon a kikötőbe érkezvén, délelőtt
                  kilencz órakor a Triesztbe induló Albatros fedélzetére
                  szálltunk, Grabowszki Ilka úgy szerepelt rajta, mintha nőm lett volna. Még
                  udvaroltatott is magának. Hallottam, hogy engem farmernek adott ki, akivel öt évet
                  töltött a rengetegben. S oly élénken, annyi fantáziával, oly meggyőző erővel
                  rajzolta kitünő helyzetünket a farmon, mint egy elsőrangú parlamenti szóhős, aki a
                  gazdasági viszonyok rózsás képével akarja elvakítani a hozzá értő közönség szemét.
                  Láttam, hogy az ő közönsége, mely javarészt praxisban levő amerikai farmerekből
                  állott, egy szót se hisz el az egészből, de nem szakítottam félbe. Hadd mulassanak
                  egy kicsit ezek is.</p>
               <p>Augusztus másodikán érkeztünk Budapestre. Ilkát, Grabowszki mama füle hallatára
                  eljegyez­tem, ő megbocsátott. Keblére zárta ízetlen sikoltozások között leányát, s
                  nekem olyan katonás parolát vágott húsos kezével a tenyerembe, hogy három óráig
                  fújtam. Azután megigérte, hogy visszavonja a följelentését a rendőrségnél.</p>
               <p>- Nem volt szép, fiam, - mondta neheztelve - hogy ki tetszett lopni a fiókomból
                  azt a kis pénzt, de hát nem bánom.</p>
               <p>- Asszonyom! - szisszentem föl - gondolja meg, hogy mit beszél.</p>
               <p>- No csak semmi komédia.</p>
               <p>- Az ön pénzét... én...</p>
               <p>- Nem is az öregapja!</p>
               <p>- Ilka! - harsogtam felháborodva, - hallja ezt?</p>
               <p>Grabowszki Ilka nevetve simogatott.</p>
               <p>- Ugyan hallgass már, mama, - csitította anyját, - nem Lőrincz volt; ketten voltunk...</p>
               <p>- Bocsánatot kérek...</p>
               <p>- Megbocsátok fiam! - kiabálta Grabowszki mama és egész súlyával a nyakamba
                  borult. Nem juthattam szóhoz. A lopás felerésze rajtam maradt. Akármit mondtam,
                  Grabowszki mama jóakarattal integetett és mutatta, hogy azért a kis lopott pénzért
                  egyáltalában nem haragszik.</p>
               <p>Fordítottam egyet a köpönyegen.</p>
               <p>- Köszönöm, drága mama, - rebegtem hálásan és megcsókoltam a kezét. Ő visszaadta
                  csóko­mat és még egyszer a nyakamba borult. Szent volt a béke! beleegyeztek
                  nagylelkűen abba is, hogy hazamehetek és megtekinthetem lakásomat.</p>
               <p>Elbúcsúztam.</p>
               <p>Grabowszkiék kikísértek az ajtóig, s ott elbocsátottak. Volt bennem annyi
                  maliczia, hogy távozás közben csókot hintettem Ilka felé.</p>
               <p>- Viszontlátásra, édes!</p>
               <p>- Viszontlátásra, Lőrincz. Ne feledd esküidet...</p>
               <p>Repeső örömmel siettem lakásom felé. Alig értem azonban a kapuig, midőn
                  észrevettem, hogy Grabowszkiék szemfüles Adolfka inasa mindenütt a nyomomban van.
                  Ez a semmirekelő adta hírül multkori szökésemet is. Úgy tettem azonban, mintha nem
                  vettem volna észre. Fölmentem lakásomba, megparancsoltam inasomnak, hogy lopódzék
                  ki a gangra és ha ott lepi a kis kajla orrú kémet, ragadja meg és hozza be. Péter
                  hűségesen végrehajtotta a parancsomat. Fülön ragadta Adolfkát és berántotta az
                  ajtón.</p>
               <p>- Péter! Holnap estig itt tartod ezt a kölyköt.</p>
               <p>- Meglesz, uram.</p>
               <p>- Ha szólni próbál, lődd le!</p>
               <p>- Jaj... jaj... - bömbölte halálra rémülve az ökölnyi legényke s térdre vetette
                  magát. Azt hitte, hogy őrültek közé került. Péter tudta, hogy komédia és ijesztés
                  az egész, de tudta azt is, hogy ha ez a spión megszökik, akkor én másodszor is
                  csak másodmagammal fogom elhagyhatni a várost. Keményen őrizte tehát a gyereket,
                  míg összepakoltam és este tíz óra tájban másodszor is búcsút vettem a
                  lakásomtól.</p>
               <p>Ah, pokoli gyönyör. Egyedül szöktem s meg sem állottam Koppándig. Ott rossz hírek
                  vártak. Birtokocskámból mindössze tíz sovány holdacska volt még az enyém s
                  azonkívül - családi sírboltomon kívül - semmi. Az utazás sok pénzt emésztett.
                  Nagyon csalódik azonban, aki azt hiszi, hogy ezek a szomorú tények zavarba hoztak.
                  Bérlőmnek habozás nélkül eladtam ezer forintért a tíz holdnyi maradék földet s
                  mivel semmi szín alatt sem tudtam rávenni, hogy toldja meg a vételárt még néhány
                  forinttal, eladtam neki a - családi sírboltomat.</p>
               <p>Megvette őseim hamvaival együtt kilenczvenöt forintért. Akkori szorultságomban még
                  örül­tem is, hogy a nyolczszáz esztendős Koppándi Fráter család dicső hamvait
                  kilenczvenöt forintért eladhattam.</p>
               <p> </p>
               <milestone unit="endSubChapter" n="2"/> 
               <milestone unit="startSubChapter" n="3"/> 
               <p rend="head">III.</p>
               <p>Teljes két esztendeig maradtam távol.</p>
               <p>Tovább nem lehetett, mert csak éppen annyi pénzem maradt, hogy a vasuti jegyet
                  kifizet­hettem. Elérkezett tehát az ideje, hogy hazajőjjek, szembeszálljak itthon
                  a Grabowszkiakkal és tervben levő nagy művemre, valamint családi nevemre
                  hivatkozva, a kormánytól valame­lyes hivatalt kérjek arra az esetre, ha a
                  vármegyében az új választásoknál nem boldogulok.</p>
               <p>Egy kellemes őszi reggelen hiány nélkül érkeztem vissza lakásomba, melyet agg
                  tanteom kegyéből ingyen élveztem, s tizenhat stamperli méregerős pálinka
                  elfogyasztása után a hely­zet tanulmányozásához fogtam. Megelégedéssel
                  konstatáltam, hogy az adóprés munkája nem változott, a stréber strébernek, a
                  szájhős szájhősnek maradt, s hogy Ninive ős assyr város romjait Layard Austen
                  Henry útbaigazítása nyomán Sir Stratford Canning csakugyan meg­találta. A
                  parlament is olyan, mint két év előtt volt. A premier mosolyog és mindent megigér,
                  a belügyminiszter »megfontolás tárgyává« teszi az agendákat, az
                  igazságügyminiszter most is gúnyosan mosolyog, a földművelésügyi miniszter meg
                  lázasan dolgozik azon, a mire semmi szükség. A miniszterelnök háta mögött azonban
                  már nem ül Pulszky Guszti. Nem változott szóval semmi, csak egy pár jó magyar
                  családdal jutott több koldusbotra, néhány száz jog­hallgató személyében növekedett
                  meg az egyetemen a jövendő proletárjának hatalmas száma és, hogy Grabowszki mama
                  váratlan halála után, a kétségbeeséséből nagy gyorsasággal fel­ocsudó Grabowszki
                  Ilka férjhez ment Flóriánhoz, egykori udvari borbélyomhoz.</p>
               <p>- Derék Flórián! - kiáltottam lelkes éljenzéssel, - életem megmentője, szobrot
                  emeltetek sirod fölé, melyre aranybetűkkel lesz örök dicsőségre fölvésve neved:
                  FlórIÁn.</p>
               <p>Spekulálni kezdtem.</p>
               <p>Grabowszki Ilka halálos ellenségem lett, az bizonyos. Vesztemre fog törni minden
                  áron, az még bizonyosabb. Flórián ellenben bárgyú, ez vígasztal is, bizonyos is.
                  Ilkának pedig soha ebben az életben nem lesz többé alkalma reá, hogy szép, férfias
                  orromat felfricskázza, ez a legbizonyosabb.</p>
               <p>A veszélyt azonban kerülni illik, ha lehet, s az ellenséget okvetlen békíteni
                  kell. Ezt a bölcs szabályt családom tagjai közül csak a férjes nők nem tartották
                  meg.</p>
               <p>Határoztam.</p>
               <p>A paradicsombeli kígyó almával vette meg Évát, én öt kosár narancsot, tizenkét
                  kosár czitromot, hat tepsi szilvalekvárt, száz török sorsjegyet és Heinrich
                  Gusztáv eredeti műveit küldöttem neki ajándékba, de nem kaptam választ s az
                  ajándékot sem kaptam vissza.</p>
               <p>Ujabb harmincz kosár czitrom... Semmi. Két kiló puder... Egy szekér retek, hagyma,
                  czeller, káposzta és egyéb vetemény. Semmi hatás. Egy öl eredeti magyar
                  tragédia... Három hét mulva újabb hódolati küldemény gyanánt akkora Capot
                  Rembrandtot küldöttem neki, mint egy óriási csiperke gomba. Öt darab vérvörös toll
                  volt rajta, két méter csipke, másfél méter bársony és kétszázharmincz sokféle
                  színű gyöngy. Három forint ötven krajczárt fizettem érte és abban bizakodtam, hogy
                  ez a fényes ajándék meg fogja lágyítani a szívét.</p>
               <p>Nem úgy lett.</p>
               <p>Péter inasom hírül hozta, hogy az asszonyság odahaza rútul lehordta férjét, s a
                  hódolati kalap átnyujtása után fájdalmas sóhajtozásokba tört ki.</p>
               <p>- Hát aztán?</p>
               <p>- Aztán kikergetett, - fakadt ki sértődve tökfilkóm és vállait vonogatta. - Alig
                  tudtam kiugrani az ajtón, különben még egy kosár czitromot is hozzám vágott volna.
                  Az asszonyság nem olyan ám most, mint két év előtt. No hiszen... majd meg tetszik
                  látni, milyen kövér és mennyit tud inni.</p>
               <p>Hh!... Grabowszki Ilka tehát nem akar felejteni és megváltozott, megkövéredett s
                  iszik. Gondolhattam volna. Ilyenek ezek a ferenczvárosi benszülöttek! Leányi fővel
                  nádszálak, asszonynyá lévén, mázsák. Szúrósak mint a galagonya és nehezek, mint a
                  só. De hát mit akar velem? Csak nem képzeli, hogy nőül veszem, most, Flórián
                  borbélyom tulajdonába lépvén? Igazán bosszantó. Elfussak megint? Az ördögbe, de
                  hát én, John James Kikiriki legyőzője, mindig csak fussak?</p>
               <p>Inasomat azonnal kémszemlére küldöttem, s csakhamar megtudtam azt is, hogy Ilka
                  össze-vissza kaparta urának az arczát, s érzelmeinek e szilaj lázadása után minden
                  átmenet nélkül oly melancholikus hangulatba esett, mint egy elkárosult anyamedve,
                  amelynek agyonlövik a gyermekeit. Nem is maradott sokáig a borbély-üzletben.
                  Fölkerekedett, föltette tollas ajándék-kalapomat s az utczára lépve, egyik
                  kebelbarátnéjának, Pantocsek Pepinek a kocsmája felé tartott. Három franczia
                  turista szájtátva bámult utána: »Diable! quelle figure!« Az ám, monsieurs, két
                  mázsa ötven cent. Próbáljátok meg ti is.</p>
               <p>Egy óra mulva Péter inasom kihevült arczczal rohant vissza az újabb
                  kémszemléről.</p>
               <p>- Nos? kérdeztem izgatottan.</p>
               <p>- Az asszonyság ittas! újságolta kárörvendve.</p>
               <p>Grabowszki Ilka csakugyan lerészegedett és skandalumokat csinált. Pantocsek Pepi,
                  melléje ülvén, hiába vigasztalta, nem fogott rajta a csitító hang. A korcsma
                  törzsvendégei kiváncsian hallgatták, de egy árva igét se értettek abból, amit hol
                  páthoszszal, hol méla érzelmességgel elmotyogott. Beszélt egy hajóról, amely a
                  tengeren úszott és egy Nro 12-ről, mely Nro 13-nak közvetlen szomszédságában volt.
                  Beszélt a rengetegről, színes papagályokról, indusokról, majmokról és egy
                  győzhetetlen hősről, aki először letépte őt az édes mamája kebeléről, azután
                  kihurczolta hajánál fogva a rengetegbe s ott vadmézet és édes gyökereket etetett
                  vele. Emle­getett egy amerikai hotelt, amely ötemeletes, egy kávéházat, ahol
                  roppant sok fagylaltostyát evett s közben akkorákat csapott kövér öklével az
                  asztalra, mint egy haragvó sárkány. Leg­végül pedig keserves zokogásban tört
                  ki.</p>
               <p>- Aher mein Liebchen, - csillapítgatta Pepi - ne beszélj ilyen bolondokat.</p>
               <p>- Hallgass! - rikoltotta lángvörös arczczal Ilka; - ti ezt nem értitek...</p>
               <p>Nem bizony senki. Jó is lesz, ha messzebb húzódnak tőle, mert ki találja ütni
                  valakinek a fogát. Adják vissza neki a hatalmas hőst, hadd bomoljon ki vele még
                  egyszer a világba, mert az a nyomorult Flórián borbély nem hozzá való. Meg fogja
                  ölni... bizonyosan meg fogja ölni, azután fölkeresi ő maga a kedves férfiút,
                  belekapaszkodik az üstökébe és tulajdon kezével hurczolja vissza oda, hol sakálok
                  nyivognak éjjel s a sörényes bölény rekedtes bőgése hallszik...</p>
               <p>Egész nap nem mertem kibújni a lakásomból. Grabowszki Ilkától, az előzmények után
                  ítélve, minden kitelik, - beláttam tehát, hogy ha életben akarok maradni, föl kell
                  adnom atyám összes nagyravágyó terveit, el kell fojtanom magamban a tehetség
                  erőteljes megnyilatkozását, abba kell hagynom Teendőink
                  czímű művemet (amelyből egyébiránt még egy sor sem volt készen) és meg kell
                  hajlanom ama végzetes kényszer előtt, mely sorsomat ehhez a nőhöz köti.
                  Lehetségesnek tartottam, hogy ez az asszony egyszer be fog lopódzni lakásomba és
                  egy sollingeni borotvával úgy elmetszi a torkomat, hogy fölszisszenésre se marad
                  időm.</p>
               <p>Estefelé megparancsoltam inasomnak, hogy menjen valamelyik vaskereskedésbe és
                  vegyen egy olyan lakatot, amelyet semmiféle tolvajkulcs nem nyit.</p>
               <p>Péterke elsietett.</p>
               <p>Alig maradtam azonban magamra, midőn kinyílt az ajtó és belépett rajta Flórián
                  borbélyom neje, Grabowszki Ilka. Meglepetésemben még a rémület banális
                  sikoltásáról is megfeled­kez­tem. Kővé dermedve, hevesen dobogó szívvel,
                  visszafojtott lélegzettel bámultam reá. Mekko­ra változás, teremtő atyám... két év
                  alatt... Csak egy ferenczvárosi polgárnő képes reá, hogy nyulánk, szép karcsu
                  leányból ily illetlenül izmos és gömbölyü asszonynyá váljon, mint Grabowszki Ilka,
                  akinek komoly, majdnem szomorú arczáról az inasom által bejelentett ittasságnak
                  legkisebb nyomát se olvastam le. Ellenkezőleg, az asszonyság nagyon is józannak,
                  nagyon is elszántnak látszott.</p>
               <p>Egy perczig hallgattunk.</p>
               <p>- Foglaljon helyet, asszonyom, - szólaltam meg végre azon a bizonyos elfojtott
                  hangon, melylyel már oly sok komisz visszaélés történt.</p>
               <p>Grabowszki Ilka végigsímította kerek csípőin a kezét s zavartan, habozva
                  felelt.</p>
               <p>- Itt vagyok, Lőrincz...</p>
               <p>Megütközve kaptam föl a fejemet. Az ördögbe... talán csak álom... Képtelenségnek
                  tetszett, hogy ez az asszony ily halk, ennyire félénk, ennyire gyöngéd hangon
                  szóljon hozzám. Azt hittem, zivatart fog reám zúdítani, melynek oly elementáris
                  botrány lesz a vége, hogy még a rendőrség is elveszti bele a fejét s ime egészen
                  más történt, Ilka könybe lábbadó szemekkel állt előttem s alig tudott
                  megindultságában szóhoz jutni.</p>
               <p>- Nem teszek szemrehányásokat, Lőrincz...</p>
               <p>- Foglaljon, kérem, helyet.</p>
               <p>- Elfelejtem a multat.</p>
               <p>- Valljuk meg asszonyom - feleltem bátorságba kapva - hogy hamar megvígasztalódott
                  és neje lett Flóriánnak. Egy borbély, egy közönséges borbély... Érti, hogy mit
                  jelent ez!</p>
               <p>- Nem tehettem mást. Akkori kétségbeesésemben szándékosan választottam ki magamnak
                  ezt az embert, hogy ő nyelje el mindazt a keserűséget, amelyet én éreztem.</p>
               <p>- Kínozta, szegényt.</p>
               <p>- Kínoztam.</p>
               <p>- Hallottam. Azért oly gyámoltalan, s ön azért ily viruló, mint az élet.
                  Sziveskedjék azonban most már azt is megmondani, hogy miért keresett föl, midőn
                  ajándékaimra rá se hederített?</p>
               <p>Grabowszki Ilka hozzám lépett, megfogta a kezemet és a szemem közé nézett. Vakmerő
                  el­szántsággal néztem vissza.</p>
               <p>- Azért jöttem, Lőrincz, hogy magammal vigyelek, - mondotta érzelmes, lassú, de
                  biztos hangon, mely rögtön lehűtötte bennem a fitogtatott bátorságot.</p>
               <p>- Engem, Ilka?</p>
               <p>- Téged.</p>
               <p>- Hová?</p>
               <p>- Koppándra, a faludba, haza.</p>
               <p>- Engem a falumba? Tudnod kell, kedvesem, hogy abban a faluban semmim sincs. Ami
                  kis birtokocskám volt, azt eladtam. Két szalmaszál nem sok, de annyit se
                  fektethetek keresztbe a saját földeimen. Eladtam még családi sírboltomat is,
                  kitünő emlékű őseim hamvaival együtt.</p>
               <p>Grabowszki Ilka gyöngéden megsimogatta arczomat és mosolyogni kezdett. Lelkemre,
                  nem is volt olyan csunya...</p>
               <p>- Mindent tudok, Lőrincz - felelte biztató hangon - nem szükséges, hogy
                  felvilágosíts, ott jártam magam, mert bizonyosan tudtam, hogy egykor vissza fogsz
                  jönni, találkozni fogunk és ezzel sorsunk örökre el lesz döntve. Szüleim halála
                  után eladtam házunkat az üzlettel együtt, s a kapott pénzzel visszavásároltam
                  koppándi házatokat a földekkel együtt. Most minden az enyém, ami egykor a tietek
                  volt. Flóriánnak még sejtenie sem volt szabad ezt a vásárt, külön­ben elkergettem
                  volna.</p>
               <p>Meg kell vallanom, hogy az alatt a beszéd alatt oly különös forróság ömlött végig
                  rajtam, mintha meleg víz zuhogott volna le a tagjaimon. Éreztem, hogy el vagyok
                  veszve.</p>
               <p>- Megvetted a Fráterek földjét... - rebegtem borzasztó zavarral.</p>
               <p>- Meg fogsz győződni róla, mert odamegyünk.</p>
               <p>- Mikor?</p>
               <p>- Még ma.</p>
               <p>- Hát Flórián?</p>
               <p>- Flórián? - Ilka megvonogatta lusta megvetéssel a vállát. - Flóriánnak kifizetek
                  ötszáz forintot és megparancsolom neki, hogy indítsa meg ellenem a válópört.
                  Bizonyos lehetsz benne, hogy meg fogja tenni. Fél tőlem és jobban gyűlöl, mint az
                  ördögöt. Ha megtudja, hogy pénzt is kap, meg tőlem is megszabadulhat, olyan
                  komédiát tesz örömében, hogy be fogják vinni a rend­őr­ségre, s
                  közcsendháborításért okvetlen megbüntetik. Ismerem szegényt, - elégszer
                  megvertem...</p>
               <p>Gyönyörű kilátások! Akaratlanul összerázkódtam.</p>
               <p>- Te ne félj, Lőrincz; - mondotta sugárzó tekintettel az asszony, s kedvtelve
                  méregette öles termetemet. - Téged bajos volna megverni.</p>
               <p>- Ismersz, Ilka, - mormogtam figyelmeztetőleg, - nem ajánlom, hogy valaki
                  megboszantson.</p>
               <p>- Ki merészelné?</p>
               <p>- Csak azért mondom...</p>
               <p>- Ismerlek, édes... Ki ismerne, ha én nem? Készülj az útra; a nyolcz órai vonattal
                  elutazunk, Flóriánnak szóló utasításaimat Koppándról fogom megírni.</p>
               <p>- Hallgass meg, Ilka...</p>
               <p>Grabowszki Ilka elhúzódott tőlem, összeharapta ajkait és így kiált:</p>
               <p>- Fölösleges, barátom. Megesküdtem, hogy minden furfangjaid daczára is az enyém
                  leszel, tehát az leszel. Most már nem félek, hogy harmadszor is meg fogsz szökni,
                  mert tudom, hogy egész vagyonod alig rúg nyolcz forintra. Előbb-utóbb tehát
                  díjnokká kellett volna lenned, hogy éhen ne halj. Meglehet, hogy ezt is megtetted
                  volna, én azonban nem fogok rólad le­mondani. Ha ellenkezel, el vagyok határozva a
                  legvégsőre. Meg foglak lesni az utczán és lelőlek... meglásd... soha sem beszéltem
                  komolyabban, mint most... S ezek után most már szivesen meghallgatom azt, amit
                  mondani akarsz.</p>
               <p>Vége mindennek, gondoltam megtörve, - itt életemről van szó. Jövőm, tehetségeim,
                  terveim, nagy munkám füst... füst... Nem lesz belőlem semmi. Visszazuhanok
                  földművelő szegény embernek a barázdába, ahonnan boldog emlékű atyám szelleme ki
                  akart emelni egykor. Isten veled dicsőség, földi szerencse, Isten veled, nagy
                  temetés, melyen a tűzoltófőparancsnok is megjelent volna, a Fráterek utolsó sarja
                  bele fog temetkezni a Grabowszkiak utolsó leány­sarjának karjaiba és el fog veszni
                  a nyilvánosság számára mindörökre. Sírni szerettem volna fájdalmamban.</p>
               <p>- Beszélj, Lőrincz!</p>
               <p>Beszéljek, beszéljek... midőn abban sem voltam biztos, hogy ha tagadó választ
                  adok, nem lő-e le még itt, tulajdon lakásomban.</p>
               <p>- Ilka, mondottam hevesen, nehogy észrevegye, hogy félek tőle, jőjj közelebb.</p>
               <p>- Itt vagyok.</p>
               <p>Megfogtam a kezét és úgy megszorítottam, hogy elvörösödött és felszisszent. -
                  Összetöröd a kezemet; eressz.</p>
               <p>- Felelj nékem Ilka; szeretsz te engem?</p>
               <p>- Mindig szerettelek.</p>
               <p>- Egyedül vagy?</p>
               <p>- Nem értem...</p>
               <p>- Nincs senki veled?</p>
               <p>- Ugyan ki lenne?</p>
               <p>- Például egy gyermek... kérdeztem némi habozással és elfordultam. Magam is
                  elszégyeltem a kér­dést, pedig nem volt benne semmi illetlenség. Grabowszki Ilka
                  még nagyobb zavarba jött. Alig tudta mélyen elpirult arczczal elrebegni, hogy
                  senkit sem kell magával vinnie; egyedül van.</p>
               <p>- Nincs gyermek, Lőrincz... Senkim... - felelte mély lélegzettel. - Készülj az
                  útra és ne be­széljünk többé erről. Nem akarom, hogy erről beszélj! Láthatod, hogy
                  szabad vagyok és a tied akarok lenni. Elégedj meg tehát ennyivel és ne kényszeríts
                  reá, hogy jogaimat - jól jegyezd meg magadnak, jogaimat - esetleg életed árán
                  vegyem meg rajtad. Tőled függ most már, hogy szerencsétlenséget akarsz-e, vagy
                  boldogságot?</p>
               <p>- Ne bolondozz, Ilka...</p>
               <p>- Vigyázz Lőrincz, vigyázz! - intett fenyegető tekintettel az asszony. Azután
                  hozzám lépett, nyakamba kulcsolta izmos, kerek karjait, s mielőtt magamhoz
                  térhettem volna, kétszer meg­csókolt. Azt hittem leharapja az orromat, hogy
                  elcsúfítson, de nem tette meg. Sőt midőn okosságból én is hízelegni akartam neki,
                  oly szűzies ingerültséggel taszított el, hogy majdnem a kredencz éles rovátkáiba
                  ütöttem bele a fejemet. Ebből is tudhattam, hogy mindennek vége. Grabowszki Ilka
                  el van reá szánva, hogy hitvesem lesz. Menthetetlenül el vagyok veszve.</p>
               <p>Azt hittem, hogy előbb haza fog menni a podgyásza után, de nem ment. Leült a
                  diványomra s kijelentette, hogy megvárja, mig összepakolom a holmimat. Együtt
                  fogunk kikocsizni az indóházba, az ő nyolcz kufferja már ott is van. Milyen
                  biztosra vette a dolgot! Előre kiküldte bagázsiáját az állomásra.</p>
               <p>Szomorú lemondással pakkoltam össze a czók-mókomat. Egyik darabot a másik után,
                  lassan immel-ámmal.</p>
               <p>- Siess! parancsolta az asszony.</p>
               <p>- Ráérünk.</p>
               <p>- Mit jelentsen ez, édes?</p>
               <p>- Azt, édes, hogy ha meg találom unni a siettetést, itthagylak. Nem tűrök
                  semmiféle zsarnok­ságot.</p>
               <p>Grabowszki Ilka belátta, hogy szelidebb húrokat illik pengetnie, különben kisiklok
                  körmei közül.</p>
               <p>- Nem fogok zsarnokoskodni, Lőrincz, - felelte érzékenyen és felsímult a mellemre,
                  mint egy óriási macska. Ugyancsak meg kellett feszítenem oszlop lábaimat, hogy föl
                  ne döntsön.</p>
               <p>A sikerrel egyelőre meg voltam elégedve. Szótlanul podgyászoltam tovább s hős
                  atyámra gondolva, bocsánatot kértem szellemétől, hogy nagy tervei közül egyetlen
                  egyet sem lesz módomban megvalósítani. Ilka nyilván észre vette, hogy ünnepélyes
                  arczom bús lelki temet­kezésnek a leplezője, mert nem kodácsolt bele a
                  hangulatomba. Némán, figyelő tekintettel ült helyén. Nem valósult abbeli forró
                  óhajtásom sem, hogy hatalmas tagjai alatt le fog törni a díványom, s ha jó erősen
                  meg találja magát valahol ütni, talán még időt is nyerhetek - a sors ellenem
                  dolgozott mindenképpen, nem történt semmi.</p>
               <p>Esti fél nyolczkor Péter inasom kocsit hozott, s gúnyos mosolylyal kívánt
                  szerencsés utat. Hah! ha kezembe kaphattam volna kiálló nagy füleit...</p>
               <p>Elindultunk. Grabowszki Ilka kénytelen volt hozzám szorulni a szűk bérkocsiban,
                  különben nem férhettünk volna. Bosszút állottam rajta; családom ismert erélyével
                  addig szorítottam, míg kegyelemért nem esdekelt suttogva, szégyenlősen, mintha
                  vétekben találtatott volna. Gyönyörködtem a szorongásán, s mentél jobban
                  könyörgött, annál szilajabbul fészkelődtem. Így megkínozva érkezett ki velem az
                  indóházba. Alig tudott lélegzetet venni. Ott azonban észrevette, hogy czélom
                  tulajdonképpen galád merénylet volt bordáinak épsége ellen, s ez a tapasztalat
                  felbőszítette. Nem szólt egy szót se, csak belém villámlott a szemeivel. Ebből
                  eleget értettem. El voltam azonban szánva reá, hogy fölveszem a harczot, ha kell,
                  még körmei ellen is, s busásan vissza fogom neki fizetni, hogy karriéremet
                  tönkretette. Szenvedjünk együtt.</p>
               <p>Kitünő őseim falujába érkezve, meggyőződtem róla, hogy Grabowszki Ilka csakugyan
                  igazat mondott. Megvette házunkat, földeimet, szőlőnket és családi sírboltomat,
                  hol örök emlékezetű édes anyám mellett hős atyám aludta dicsőült álmát. Nem
                  tagadom, hogy némi meghatottság vett rajtam erőt. Rászántam magamat, hogy
                  megcsókoljam az asszonyság kövér kezét, és így szóljak hozzá:</p>
               <p>- Óh, nemes hitvesem...</p>
               <p>Ez annyira megindította, hogy elfeledte haragját, nyakamba borult és zajos
                  zokogásban tört ki.</p>
               <p>- Lőrincz, Lőrincz! Én mindenem...</p>
               <p>- Rózsám, violám, tulipánom, virágom; mindenféle szép virágom! - kiabáltam harsogó
                  hangon.</p>
               <p>- Oroszlánom, oroszlánom... - nyögte ő és - még egyszer keblemre borult.</p>
               <p>Délután, mialatt Ilka parancsot írt Flóriánnak a válópör megindítása végett,
                  magamra öltöttem fekete kabátomat s ünnepélyes hangulatban ballagtam ki a koppándi
                  temetőbe családom sír­boltjához. Mentől közelebb értem a halál e nyugalmas
                  országához, melyben egyformán véget ér a jó a roszszal, s békében meglakik egymás
                  mellett a gyermekkel az anyagyilkos, annál jobban szédült a fejem. Nem tudtam
                  kitalálni okát, de éreztem, hogy lassanként lilaszínű foltok támadnak
                  elhomályosodó tekintetem előtt, tagjaim megnehezednek, ajkam ónszínűvé válik, s
                  ereimben lomhán, nehezen mozdul a vér. Különös, tünődtem zavaros fővel, miközben a
                  sírbolt vasrácsozatára támaszkodtam, hogy megtarthassam az egyensúlyt, - ha ittam
                  volna, most azt hinném, hogy hatalmasan be vagyok rúgva, - nem ittam azonban
                  semmit. Leg­külö­nö­sebb az volt, hogy minél jobban szédültem, annál tisztábban
                  láttam magamat is, Grabowszki Ilkát is, - csakhogy éppen tíz évet vénültünk e
                  néhány percz alatt, míg ez a borzasztó szédülés hatal­mában tartott. Láttam
                  magamat a válóper után oldala mellett a templom kövén. Ah! A mi esküvőnk... Utolsó
                  szomorú fejezete burleszk életemnek, - felérő érték dolgában a megsemmi­süléssel.
                  Azután évek jöttek, évek mentek; hangos lett a koppándi udvar: három fiú és két
                  leány futkosott rajta s hajszolta fűzfavesszővel a megriadt malaczokat. Öt apró
                  gyermek s valamennyi az enyém... Ez több volt annál, mint amennyit ki tudtam
                  állni. A világ megfordult velem, szemeim elől sűrű sötétség nyelte el a lilaszínű
                  foltokat s a rá következő pillanatban halálos ájulás ütött le lábaimról.
                  Lezuhantam a sírbolt lépcsőiről a kankalinok és démutkák közé a fűbe...</p>
               <p>Nem tudom, tisztelt közönség, hogy meddig tartott a halállal ingerkedő élet e
                  fantasztikus játéka, mely nyomtalanul kitörölte emlékezetemből mindazt, amit eddig
                  az önök tudomására hoztam, bizonyos csak annyi, hogy míg eddig egy tarka harlequin
                  rikító színeivel figuráztam ki egész életemet, ezután el fogom beszélni önöknek a
                  valót. Előlről kezdem az egészet; kérem hallgassák szives
                  türelemmel.</p>
               <p> </p>
               <milestone unit="endSubChapter" n="3"/> 
              
         </div>
         <div type="chapter">
            <head>NEGYEDIK FEJEZET.</head>
          
            <milestone unit="startSubChapter" n="1"/> 
               <p rend="head">I.</p>
               <p>Huszonnyolcz éves voltam azon a napon, midőn megkértem a velünk egy faluban lakó
                  Grabowszki földbirtokos leányának a kezét és kosarat kaptam. Magam sem tudom,
                  hogyan történt... kissé elfeketedett szemeim előtt az egész világ, s mintha
                  egyszerre kiszáradt volna lábaim alatt a föld. A dolgot titokban tartani
                  természetesen nem lehetett. Hazamentem a szüleim házába és elmondtam nekik
                  mindent. Atyám, ez az egyszerű derék ember, aki mindig ajkain hordta a szivét,
                  egy-két szóval vígasztalt, azután lóra ült és kilovagolt a határba a munkásokhoz.
                  Anyám tett-vett az asztalon, megigazította a névjegytartó kosarat, elsimította a
                  fekete ruháján a ránczokat, azután hozzám fordult és megsímogatta gyöngéden a
                  hajamat.</p>
               <p>- Ne bántson ez a dolog, Lőrincz - mondotta rövid hallgatás után, ne bántson, édes
                  fiam, mire való? Tudom én, hogy rosszul esik az ilyesmi, de te ne búsulj többet.
                  Majd elkövetkezik édes fiam a te időd is. Majd visszahívna még az a nagyralátó
                  Grabowszkiné, ki úgy szakadt ide mihozzánk, az idegenségből, hogy egyikünk se lesz
                  soha tisztában a familiájukkal, de te nem fogsz visszamenni hozzájuk tudom én
                  azt... Nagyon megbánja még egyszer Ilonka is, hogy ilyen gyerekleány észszel veté
                  ki az ablakon a szerencséjét.</p>
               <p>- Ne beszéljünk róla, anyám.</p>
               <p>- Nem is én többet, nem is... Dehogy érdemlik ezek az emberek, hogy szomorúsággal
                  legyünk. Hallgass ide, Lőrincz...</p>
               <p>- Hallgatom, anyám.</p>
               <p>- Mondám, édes fiam, te pedig szivedre vegyed, amiket mondok, mert jót akarok én
                  mindig. Azt akarom Lőrincz, hogy ne menj még vissza Pestre, bár egy hétig, hanem
                  maradj itt mivelünk, falun. Megjelented a fölebbvalódnak, hogy nem tudom mit
                  jelentesz meg, hanem valami affélét okvetlen, hogy nem mehetsz még... Egy hét nem
                  a világ. Ha restáncziák lesz­nek, te hamar kipótolod, szorgalmas vagy, fiatal
                  vagy, győzöd a munkát. Senki a miniszté­riumban te véled nem lehet vetélkedő. Azt
                  akarom, tudod édes fiacskám... azt akarom, hogy lássanak itten. Lássa mindenki a
                  faluban, hogy nem vert le lábadról a Grabowszkiék gőgje. Nem is igen bánod már,
                  ugy-e Lőrincz?</p>
               <p>- Majd megpróbálom, anyám.</p>
               <p>- Meg is kell, meg is kell, - meglásd, hogy nem bánod meg. Aztán lelkem, fiam, -
                  folytatta csendes rábeszélő hangon az édes anyám, - ha én a te helyedbe volnék,
                  akkor úgy tennék valahogy, mintha már réges-régen elfelejtettem volna. Nem tudom
                  én azt néked megmondani, hogy miképpen gondolom, de találd ki magadtól s a szerint
                  tégy. Még fiatal vagy; szegények vagyunk ugyan a mi barázdánkban, de te
                  ragaszkodol a földhöz és meg fogsz térni hozzá, ha elunod a hivatalodat Pesten, s
                  vissza kívánod rossz embereid helyett a becsületes embereket. Egyszóval, édes
                  fiam, én megmutatnám helyedben annak a kevélykedő Grabowszki fami­liá­nak, hogy
                  visszautasító szavuk csöppet se bántotta meg a lelkemet. Megteszed, Lőrincz?</p>
               <p>Szórakozottan s még mindig leverten csókoltam meg az anyám kezét.</p>
               <p>- Meglehet, mama; még nem tudom...</p>
               <p>- Haj pedig ezek be megérdemelnék, - folytatta élénken anyám - Grabowszki
                  felfuvalkodott ember; az Isten tudja, mire olyan kényes. Mióta felhagyott az
                  üzlettel és megvette ezt a birtokot, azóta még egy felpántlikázott komlókaróval
                  sem lehet ő neki felérni orrát, olyan magasan tartja. Segít ebben a munkában a
                  felesége is, a leány pedig... a leány... Bizony nem is igen lehet azt tudni.
                  Ennekelőtte azt hittem, hogy Ilka szivét érintetlenül hagyta a pénzre számító
                  kalmár szellem, látom azonban, hogy ő is a vagyon szerint méri az embert. Már nem
                  is jön többet erre felé. Úgy látszik, hogy csak komédiázott veled, Lőrincz. Rossz
                  gyermek... Pedig szerettem s jónak hittem...</p>
               <p>- Meghalt, feledjük el anyám.</p>
               <p>- De te élsz fiam és nem fogod elfelejteni, hogy mivel tartozol önérzetednek,
                  melyet csak a vagyonra és pompázkodásra éhes emberek megsértettek.</p>
               <p>- Nem felejtem.</p>
               <p>- Ne te! Nem szabad, hogy rossz kedvedet lássák. Vedd úgy, mintha semmi sem
                  változott volna.</p>
               <p>- Úgy veszem.</p>
               <p>- És itthon maradsz még? Egy hétig, fiam.</p>
               <p>- Igen, anyám.</p>
               <p>- Így Lőrincz. Így! No bizony édes gyerekem nem olyan siralmas dolog ez, hogy
                  asszonyos szomorúság hervaszsza le arczodról az életnek színét.</p>
               <p>Nem is illenék úgy-e? Az ilyen erős, szép ifjú ember, mint te - hála Istennek! -
                  találhat elég leányt, ha akar! Aztán kemény legyen a fiatal ember, mint az aczél!
                  Mint a szikla, édes fiacskám, mint a szikla... Kiveszett egy rossz kicsi leány a
                  kezed alól, annyi. Kerül helyébe száz is! Óh, kedves fiam, ha soha se leszen
                  nagyobb fájdalmad ennél, te vagy bizony mondom a legboldogabb ember ezen a földön.
                  Elmész?</p>
               <p>- Kisétálok a kápolna felé.</p>
               <p>- Jó lesz ha vigyázol, Lőrincz; Grabowszkiék is arra szoktak járni. Grabowszkiné,
                  mióta arra a vastagnyakú Flórián nábobra vetette ki a hálóját, nemcsak leányát
                  viszi magával, hanem férjét is, pedig az szívesebben ülne bevattázott, köszvényes
                  lábával otthon a tűzhely mellett.</p>
               <p>- Majd meglátom, anyám.</p>
               <p>- Miért találkoznál velük ma? Holnap nem mondom... Lőrincz fiam...</p>
               <p>- Parancsol mama?</p>
               <p>- Nem én semmit. Csak azt szeretném... azt akarnám, édes fiam, hogy ismét a régi
                  légy... Rosszul esik, hogy ilyen komoly az arczod.</p>
               <p>S anyám megsímogatta végtelen szeretettel az arczomat. Szemembe nézett,
                  mosolygott, - óh, drága, édes anyám! és így szólt hozzám:</p>
               <p>- Boldog volnék, ha ismét jókedvű lennél...</p>
               <p>- Az leszek, az leszek...</p>
               <p>- Az ilyen öreg asszony, mint én, megkívánja ám a maga napját, - az én napom pedig
                  a te nevetésed, Lőrincz. Szomorú éjszaka lesz az nékem, midőn te már nem fogsz
                  nevetni többé.</p>
               <p>- Rajta leszek, hogy mindent elfelejtsek, ami kellemetlen. Huszonnégy óra mulva
                  már semmi­re sem fogok emlékezni.</p>
               <p>- Adja Isten!</p>
               <p>- Majd meglátod, mama.</p>
               <p>- Atyádat nem keresed föl?</p>
               <p>- Most nem... Később...</p>
               <p>- Búsul ám ő is a dolgod miatt...</p>
               <p>- Nem érdemes.</p>
               <p>- Nem, nem...</p>
               <p>Elbúcsúztam anyámtól és kimentem. Szükségét éreztem a szabad levegőnek, hogy
                  meg­könnyebbüljön kissé a fejem. Hiába titkoltam volna, - a visszautasítás sértett
                  és megalázott. Ilka semmivel sem indokolta, hogy miért nem fogadja el ajánlatomat.
                  Még ürügyet sem keresett; semmit, semmit...</p>
               <p>Tudtam, hogy anyám szorongó tekintettel ügyeli lépteimet az ablak mellől, de nem
                  néztem vissza. Gyors léptekkel haladtam a kápolna felé. Találkozni akartam velök. Látni akartam őket, hogy megmutassam: élek és
                  élni fogok. Látni akartam még egyszer azt az embert is, akinek a kedvéért
                  visszautasítottak. Isten tudja, mi hajtott előre; talán a dacz, talán a vérem,
                  mely valóságos kevély lázadással ingerelte bennem a sértett büszkeséget: nézz a
                  szemük közé és mutasd meg nekik, hogy nem haragszol. Hadd lássa különösen az az
                  ember, hogy könnyű szerrel engeded át neki a leányt és természetesnek találod az
                  új helyzetet. Ha Grabowszki Ilka, ez az ideges, nyúlánk, szőke leány, aki oly
                  érzelmes lélekkel játsza Chopint, mintha soha a holdvilágnál és az örök
                  szerelemnél egyébre nem gondolna, el tudja hitetni, hogy vonzalmat érez a nábob
                  iránt, ám vegyék észre azt is, hogy a visszautasított kérő méltányolni tudja ezt a
                  gyönyörű választást és belenyugszik. Részvétet ő iránta ne érezzen senki!</p>
               <p>Stein Flóriánt gazdag földesúrnak ismeri az egész vármegye: magában álló ember,
                  szülők, testvérek nélkül, - van elég módja hozzá, hogy jövendőbeli hitvesét
                  mindennel eláraszsza, amit csak egy szeszélyes női szív megkívánhat, - s az
                  bizonyára oly előny, melylyel az én szerény vagyoni viszonyaim nem
                  versenyezhetnek. Egész örökségem, amelyre számíthattam, atyám kétszáznegyven
                  holdas koppándi birtoka volt, s ezen is rajta volt még a megyei bank hatezer
                  forintos kölcsöne, melynek terheit szegény édes atyám eleget panaszolta. Ezek a
                  ked­vezőtlen anyagi viszonyok birtak reá engem is, hogy legyőzzem hajlamaimat a
                  gazdálkodás iránt és hivatalnoki pályára lépjek. Én nem voltam családomban az
                  első, aki állami szolgá­latba került. Nem bántam meg; ki tudtam használni az
                  alkalmat és gyorsan tisztába jöttem vele, hogy a tehetség egymagában véve semmit
                  sem ér. Ravaszság, élelmesség és a hízelgés nehéz művészete nélkül ki tudja meddig
                  maradtam volna az apró fogalmazócskák büszke gárdájában, míg így, egy miniszteri
                  tanácsos mellett, aki fejének ürességét mértéktelen szigor­ral takargatta és egy
                  miniszter alatt, aki fényes családi nevén és roppant vagyonán kívül semmit sem
                  hozott magával a kabinetbe, aránylag nagyon hamar elértem a titkári állást.</p>
               <p>Próbát tettem a szorgalommal is, de eredmény nélkül. Be kellett látnom, hogy se a
                  szorgalom, se a tehetség, se a családi név, megfelelő vagyon nélkül, nem ér
                  semmit. Másféle érdemekre van szükség, megszereztem tehát ezeket a másféle
                  érdemeket is. Kezére játsztam fölebb­valóimnak azt a tehetséget, amelynek híjjával
                  voltak.</p>
               <p>Titokban kidolgoztam egy röpiratot, s ebben a saját eszméimet úgy adtam elő,
                  mintha azok a miniszter úr ő kegyelmességének fejében forrtak volna. Ráfogtam a
                  saját gondolataimat, s ő vállalta őket. Tudta, hogy a banális Teendőink czím alatt
                  megjelent röpirat kitől való, sokkal tapintatosabb volt azonban annál, semhogy ezt
                  elárulta volna.</p>
               <p>Névtelenül löktem eszméimet a nyilvánosságba, hadd találgassák könnyen kijátszható
                  lap­jaink a szerzőt. A kegyelmes úr méltányolta bennem ezt a jól kiszámított
                  szerénységet, s némi elismerésül, hogy a lapok a röpirat megjelenése után egy
                  hétig majdnem állandóan a neki tulajdonított széles kaliberű tervezetekkel
                  foglalkoztak, soron kívül miniszteri titkárrá neve­zett ki. Barátsága egy rakás
                  ellenségembe került. Nem törődtem velük. Megtanultam már akkor azt is, hogy jókora
                  adag frivolitás nélkül tehetséges ember ebben az országban csak úgy érvényesülhet,
                  ha - meghal. Előbb nem ismerik el azok, kik már együtt
                  szívják a táborban a közös pipát, s a bekéredzkedő uj jövevényt erélyes rúgásokkal
                  hajlandók elzavarni. Ily úton nyervén el állásomat, természetes, hogy az állással
                  együtt azt is kevésre becsültem, aki adta. Ah! ha gazdag ember lettem volna! Mily
                  nagy gyönyörűsége a vagyonnak, hogy fölöslegessé teszi az álarczot, a társadalmi
                  komédiázást és a soha el nem fogyó udvarias mosolyt. Mennyi megvetéssel sujtottam
                  volna le mindenkit, akinek ürességéről meggyőződtem. Mekkora boldogság lehet az,
                  ha függetlensége tudatában tartózkodás nélkül mondhatta ki az ember: ostobák,
                  ostobák! Beleértve, ha rászolgált, ebbe a hosszú fülű társaságba önmagát is.</p>
               <p>Kiérkeztem a rétek mellett a kápolnához.</p>
               <p>A kukoriczaföldek mellett tehenek legelésztek a fűben. Nyilt arczú, sugár
                  parasztfiúcska őrizte őket.</p>
               <p>- Jó napot, úrfi! - kiáltott már messziről, s futva érkezett elébem.</p>
               <p>- Jó estét, Péter; mi baj?</p>
               <p>- Nincsen, isten után, semmi; de hogy tegnap nem jöve erre felé a nagyságos úrfi,
                  azt gondol­tam, hogy immár el is méne falunkból megint.</p>
               <p>- Még nem megyek, Péterke; vártál?</p>
               <p>- Igen, biz én!</p>
               <p>- Miért vártál?</p>
               <p>A fiú megvonogatta vállát, s zavartan tépegette ostoros csapóját. - Nem tudom,
                  instálom, - felelte lassú szóval, - vélem azonban senki sem beszél ám olyan szépen
                  mint az úrfi...</p>
               <p>- Azért-e csupán?</p>
               <p>- Azért.</p>
               <p>- Ne félj semmit, Péter; megigértem, hogy gondoskodni fogok rólad. Magammal nem
                  vihetlek, de beszerezlek az édes anyámhoz; ott aztán meglehetsz holtig. Jó lesz
                  így?</p>
               <p>- Be jó lesz, instálom! Az vala mindenkor a vágyódásom, hogy bár a nagyasszony
                  házába kerülhetnék egyszer. Hűséges cselédje leszek, megbecsülöm, nem lészen
                  panasza reám, ígérem szentül.</p>
               <p>- Jőjj fel ma este hozzánk.</p>
               <p>- Igenis, ma este. Sétálni mén az úrfi?</p>
               <p>- Sétálni. Péter, járt valaki erre?</p>
               <p>- Imént láttam Grabowszki úrékat az erdőszélen; négyen vannak. Velök vagyon a
                  »róka« nagyságos úr is.</p>
               <p>- Stein úr is?</p>
               <p>- Ő is, a vörös hajával...</p>
               <p>A nábobot vörhenyes haja miatt hívták »róka« úrnak a koppándiak, jóllehet Stein
                  Flórián meghazudtolta magára nézve a példaszót. Nem volt rossz ember. Bőven adott,
                  ha kértek. Sok szívjóság és sok lomha szelídség lappangott benne is, mint jóformán
                  minden nagy izomerejű, gazdag emberben, aki szereti a terített asztalt és a
                  hosszú, mély álmot.</p>
               <p>Otthagytam a fiút, s a kápolnán túl elterülő erdő felé tartottam. Szükségét
                  éreztem, hogy lásson az egész család. Szereztem annyi fegyelmet arczom vonásaiba,
                  hogy csak az verődjék le róluk, amit mutatni akarok. A megsértett imádó haragja
                  indokolt, a visszautasított kérőé: nevetséges. Én leszek bizonyára a legutolsó,
                  aki csípős megjegyzések czéltáblájául teszi ki a nevét. A helyzet meg van adva;
                  elfogadom tehát olyannak, a milyen. Egyszerű, közönséges, mindennapi dolognak,
                  ah!... hisz végre is igaz; színes szappanbuborék a mindent elrothasztó idő kezében
                  az egész világ... Komédiások és bohóczok kergetik egymást rajta, nyomorult labdái
                  gyanánt a véletlennek, tele kétszínűséggel, aljassággal és éhes ösztönökkel,
                  csoda-e, ha ebben a hódolatos keringésben lassankint még a legmorálisabb
                  teremtmény is elveszti ifju, naiv hitét mindabban, amit isteni fehérségnek nevez a
                  szívesen hazudó érett komédiás...</p>
               <p> </p>
            <milestone unit="endSubChapter" n="1"/> 
            <milestone unit="startSubChapter" n="2"/> 
               <p rend="head">II.</p>
               <p>Az erdőség szélén levő kellemes tisztáson, melyet Grabowszkiék kastélyszerű
                  házától körül­belől kétszáz lépésnyi távolság választott el, elsőnek Stein Flórián
                  urat, falunk nábobját pillan­tottam meg. Jól megtermett, csinos, szakállatlan
                  arczú úri ember volt, apró, tunya kifejezésű szemeiben a közöny leplezetlen
                  álmosságával, mozdulataiban egy kifogástalan toilettebe bujt Herkules
                  nehézkességével.</p>
               <p>Őszintén mondom, hogy nem haragudtam rá. Más viszonyok között talán még
                  rokonszenvet is éreztem volna iránta. Nyiltsága, jó szíve, nehezen ingerelhető
                  természete, durvasága éppen nem szolgált reá, hogy gyűlöljem azért, mert a
                  birtokában levő hatalmas vagyon tönkretette egy kedves ábrándomat. Nem ő a hibás,
                  talán fogalma se volt róla, hogy szenvedtem érte.</p>
               <p>Grabowszki mama leánya mellett állt s e pillanatban előre intett. A leány
                  meglepetve fordult vissza. A nábob észrevette ezt az ideges mozdulatot, vállat
                  vont és szivarját szívta.</p>
               <p>Mosolyogva léptem a társasághoz.</p>
               <p>- Bocsánat, ha esetleg bizalmas konferencziát zavarok meg... Jó estét, asszonyom!
                  Megen­gedik?</p>
               <p>- Jőjjön, titkár úr, jőjjön! - felelte tüntető előzékenységgel Grabowszkiné s
                  előrehajolt, hogy nyers japán selyemjaquet-jának értékes csipkéit megbámulhassam,
                  - éppen ebben a pillanat­ban beszéltünk önről.</p>
               <p>- Nagysád mindig szeretetreméltó.</p>
               <p>- S ön, uram, mindig udvarias. Ismerik egymást az urak?</p>
               <p>- Volt szerencsém - felelte lassú főhajtással a nábob.</p>
               <p>- A megyebálon, nemde?</p>
               <p>- Azt hiszem. Rólam kegyeskedett megemlékezni, asszonyom?</p>
               <p>- Úgy van; leányom azt hiszi, hogy ön neheztel ránk. Valóban nagyon sajnálnám, ha
                  az a jó viszony, mely családjaink között eddig fennállott egy... hogy is mondjam
                  csak... talán egy félreértés miatt, igen, igen... egy félreértés miatt, meglazult
                  volna és ön nehezteléssel gondol­na reánk.</p>
               <p>- Miért neheztelnék, asszonyom?</p>
               <p>Ő nagysága kissé zavarba jött. Furcsának találta kérdésemet... Jobban tette volna,
                  ha hallgat.</p>
               <p>- Ah, istenem, hát a dráma miatt, - folytatta vidám nevetést erőltetve, - Ilka azt
                  hiszi, hogy ön még nem emanczipálta magát annyira az ősember szokásai alól, hogy
                  az érzelmekben is bizonyos okos rendszert tudjon tartani. Ki tehet róla, ha a mai
                  férfiak annyira érzékenyek.</p>
               <p>Mindig jobban... Ő nagysága érezte, hogy erről a dologról mindenképpen hallgatni
                  kellett volna.</p>
               <p>- Nem olyan érzékenyek asszonyom - feleltem mosolyogva - biztosítom önt, hogy ha
                  valaki, én okvetlen okos rendszert látok egy oly házasságban, melyet tekintet
                  nélkül az ősember szokásaira kötnek meg.</p>
               <p>- Azt hiszi?</p>
               <p>- Meggyőződésem.</p>
               <p>- Mióta?</p>
               <p>Ez a kérdés vágott. Természetesen azonnal észrevettem a czélzást, de elhatároztam,
                  hogy nem szolgáltatom ki magamat.</p>
               <p>- Mindig így gondolkoztam.</p>
               <p>- Például tegnapelőtt?</p>
               <p>- Akkor is.</p>
               <p>- És tegnap?</p>
               <p>- És ma.</p>
               <p>- Holnap is? - kérdezte könnyedén a leány.</p>
               <p>Grabowszkiné feddő tekintetet vetett reá azért az elhamarkodott kérdéséért, de
                  elkésett vele. Vállat vontam reá.</p>
               <p>- Sajnálom, hogy nem tartozom amaz emberek közé, akik meggyőződésüket naponként
                  változtatni tudják. Ez nagyon gyakorlati, nagyon bölcs, nagyon modern szokás, de
                  szükséges hozzá egy kis jellemtelenség is. Meg kell egyébiránt jegyeznem, hogy
                  ebből a fajtából köz­vetlen közelről még egyetlen egy példánynyal se ismerkedtem
                  meg.</p>
               <p>Grabowszki mama e közben nyilván azt gondolta, hogy nagyfokú szabadelvűséget fog
                  ki­mutatni, nehogy azt higyjem, hogy veszélyessé válhatok valaha akár reá, akár
                  leányára nézve, s még el találjam bízni magam. Legjobb lesz tehát, ha leányát
                  egyedül hagyja velem! ebből talán észre fogom venni, hogy mennyire becsülnek ott,
                  ahol súlyával egy négyezer holdas birtok töri össze Stein Flórián háta mögött
                  »elhamarkodott« ajánlatomat.</p>
               <p>- Stein úr, kérem!</p>
               <p>A nábob megfordult, s szokásos nyers hangján kérdezte:</p>
               <p>- Velem parancsol?</p>
               <p>- Kísérjen el egy pillanatra.</p>
               <p>- Nagyon szívesen.</p>
               <p>Ő nagysága nyájas mosollyal fordult felém és így szólt:</p>
               <p>- Ne nehezteljen reánk.</p>
               <p>- Soha, asszonyom, soha!</p>
               <p>- És megengedi úgy-e, hogy nehány perczre magára hagyjam önt a leányommal.
                  Konspirálni akarok Stein úrral, s a nyilvánosság ki van zárva. Kedves gyermekem,
                  bird rá Fráter urat, hogy amennyiben megteheti, váljon el kellemes emlékekkel
                  tőlünk.</p>
               <p>S Grabowszkiné barátságosan intett.</p>
               <p>Ezután a nábob karjába fűzte kövér karját s a kastély felé indult. A nábob
                  engedelmesen lépegetett oldala mellett. Semmit sem értett az egész manőverből, de
                  ment. Talán nem is tö­rő­dött vele valami nagyon. Grabowszkiné gyors járású esze a
                  tekintély megnyugtató erejével nehezedett agya velejére, melyben állandóan elég
                  üres hely akadt arra, hogy a saját gondolatai eltévedjenek benne s ne találják meg
                  ajkain keresztül a kifelé való utat.</p>
               <p>Grabowszki Ilka nem mutatott meglepetést. Annyi önuralmat kényszerített magára,
                  hogy még engemet is meglepett vele. Egyébiránt jobb így...</p>
               <p>- Megértette, kedves barátom, a - mamát? - kérdezte gyorsan s nagy figyelemmel,
                  fürkészve nyugtatta rajtam tekintetét.</p>
               <p>- Megértettem, kisasszony.</p>
               <p>- Ah!</p>
               <p>- Nagyon egyszerű...</p>
               <p>- Magyarázza meg, édes Lőrincz. Lássa, nem vagyok se túlságosan találékony, se
                  túlságosan kíváncsi, szeretném azonban tudni, hogy jól érti-e vajjon a mamát, vagy
                  csak képzeli - hogy azokban a mi úgynevezett női cselszövényeinkben nem szokott
                  eltévedni.</p>
               <p>- Kívánja, hogy megmagyarázzam?</p>
               <p>- Sőt kérem!</p>
               <p>- Nyugtasson meg engem, hogy nem okozok kellemetlenséget azzal, hogy a történtek
                  után ismét szemtől szembe állok önnel. Szükségem van arra a nyilatkozatra.</p>
               <p>- Legyen nyugodt - felelte hideg mosollyal, napernyőjével játszva a leány, - nekem
                  nem kellemetlen az, hogy ön itt van.</p>
               <p>- Köszönöm. Nem is sejti, kedves barátnőm, hogy ez a nemes lelkű kijelentés
                  mennyire megnyugtat engem. Eddig még egyetlen hölgynek se okoztam
                  kellemetlenséget, s éppen azért bosszankodtam volna magamra, ha életem ez egyik
                  legfőbb szabálya ellen éppen ma vétenék.</p>
               <p>- Mit akar ezzel mondani?</p>
               <p>- Szóra se érdemes. Fölteheti azonban a mamáról, hogy nem ok nélkül hagyott itt
                  engem önnel - négy szem között.</p>
               <p>- Gondolja?</p>
               <p>- Ne bántsuk ezt a szinpadi kérdést, édes Ilka, - megengedi ugy-e, hogy ezután is
                  így szólíthassam.</p>
               <p>- Folytassa...</p>
               <p>- Nagyon egyszerű az egész. Szokásban levő diplomácziai manőver, - a mamák régi,
                  gyakor­lati fegyvere minden oly kérővel szemben, akit a vetélytárs kedveért
                  okvetlenül ártalmatlanná akarnak tenni. Arra van szánva, hogy az ön szivéből,
                  hajlamaiból és gyöngéd ábrándjaiból kitörüljék az én emlékemet. Az ideált nem
                  lehet ledönteni kalapácscsal, megpróbálják hát fitymálással, s száz eset közül
                  talán csak kétszer nem érnek czélt.</p>
               <p>Grabowszki Ilka ajkait harapdálva nézett félre.</p>
               <p>- Ideál?</p>
               <p>- Az ön ideálja... Nem tagadhatja, - folytattam nevetve, - hogy én fényes ideálja
                  voltam önnek.</p>
               <p>- Tréfál, barátom...</p>
               <p>- Igaza van, mindez csak tréfa és álom. Ön azonban rögtön megérti, kedves Ilka, a
                  tréfát és nem haragszik érte. Miért is haragudnék? Három esztendeig azt hittük,
                  hogy rettenetesen rokonszenvezünk egymással. Ön jóságos volt hozzám, én pedig úgy
                  törtem magam a siker után, hogy valóságos gúnytárgya lettem a minisztérium
                  könnyebb vérű hivatalnokainak, akiknek fogalmuk sem volt róla, hogy amidőn némi
                  elismerés kivívásáról volt szó, akkor nemcsak a siker és a kegyelmes úr
                  jóakaratának megnyerése ösztönzött arra, hogy feláldoz­zam a munkáért az
                  éjszakáimat is. Honnan tudták volna, hogy míg a miniszteriális akták halmazában
                  keresgéltem a megoldásra vezető módot, addig is az ön arcza lebegett szemeim
                  előtt, s arról a jövőről ábrándoztam, mely egykor az ön oldalán várakozik reám.
                  Ismétlem, hogy minden csak tréfa, csalódás és álom.</p>
               <p>- Nem az.</p>
               <p>- Még rosszabb...</p>
               <p>- Az ön csalódása - meglehet...</p>
               <p>- Az én csalódásom, édes Ilka! De hát ki mondta önnek, hogy csak én csalódom? Nem,
                  nem! Bocsássa meg nekem ezt a merész őszinteséget, de nem csak én vagyok az, aki
                  megcsalat­kozott ebben a szép tavaszi álomban, hanem - ön is.</p>
               <p>- Valóban? Tehát én is...</p>
               <p>A leány nevetve, büszkén, egy kis zavarral nézett reám.</p>
               <p>- Ne nézzen úgy reám, kedves barátnőm, - talán kimagyarázom is magam. Végre is
                  csak arról van szó, hogy ön szintén csalódott bennem, mert én - ime bevallom
                  bűnbánattal - sokkal több vonzalmat mutattam ön iránt, mint amennyi valósággal a
                  szivemben élt. Ön bizonyára azt hitte, hogy a visszautasítás szerencsétlenné
                  tesz.</p>
               <p>- Nagyon őszinte...</p>
               <p>- Mint mindig, - feleltem szárazon, - ez családi vonás nálam. Ön azonban nem
                  veheti meg­bán­tásnak; csak egy mellőzött szegény ember
                  felvilágosításairól van szó, aki őszintén sajnálná, ha némi lelkiismeretfurdalást
                  okozott volna önnek. Úgy van, édes Ilka, kissé én is ámítottam önt, találkoznom
                  kellett tehát önnel, hogy elutazásom előtt megnyerjem bocsánatát. Önnek jó szíve
                  van, nem fog haragudni reám. Neje lesz Stein Flóriánnak, becsülni fogja...</p>
               <p>A leány merészen intett.</p>
               <p>- Szeretni fogom! - felelte daczczal, kipirulva.</p>
               <p>- Elhiszem. Ön így szokott...</p>
               <p>- Vigyázzon, Lőrincz! Ez a megjegyzés sértő.</p>
               <p>- Isten őrizz! Vigasztalhatatlan lennék, ha életszabályom ismét kérdésessé válna.
                  Nem, nem! E pillanatban sokkal őszintébb bűnbánatot érzek, semhogy sérteni
                  akarnám. Higyje el, hogy nem akarom. Elhiszek mindent, amit ön mond és éppen olyan
                  jól tudom, mint ön, vagy Grabowszki mama, hogy a rőtfejű nábob kitűnő férj lesz. A
                  nemzetsége majdnem olyan régi, mint az enyém, vagyona pedig
                  éppen tízszer akkora, mint például - az öné. Kérem ne szakítson félbe! Azt akarom
                  megjegyezni, hogy édes anyjának nem volt igaza személyemre vonatkozó kritikájában,
                  mert én a gyakorlati életnek vagyok a híve s éppen ebből az okból elítélek
                  titokban minden úgynevezett szerelmi házasságot. Szerelem, szerelem! Milyen mese!
                  A pénz a fődolog, édes Ilka, a pénz! Ez ad megnyugvást, sikert, boldogságot s a
                  szegény társaságot ez ingerli irigységre és rágalomra, ami a gazdag, a fényhez
                  szokott modern asszony életének egyik szívesen látott fűszere, különben nem tudná
                  előnyös helyzetét eléggé meg­becsülni. Igaz, hogy ott van a férj is, - de hát
                  Istenem! hát ott van... A férj bizony kelletlen ráadás, amelyet el kell fogadni,
                  de nem szükséges kritizálni.</p>
               <p>- Ön megteszi...</p>
               <p>- Én nem, de ön, kedves barátnőm, ön egykor okvetlenül meg fogja tenni.</p>
               <p>- Csalódik.</p>
               <p>- Bizonyosan tudom.</p>
               <p>- Őszintesége nagyon megindító, Lőrincz - felelte gúnyos vidámsággal a leány; - de
                  talán hagyjuk abba? Ugyan mi birhatta reá, hogy éppen ma akart találkozni
                  velem?</p>
               <p>- Szükségét éreztem... Meg kellett önnek mondanom mindent, s meg főleg a valót,
                  nehogy egykor vádolni találja magát. Megtörtént. Néhány nap mulva visszautazom
                  Pestre, elfoglalom hivatalomat, ön elfogadja a nábob hódolatát, neje lesz,
                  irigyelni fogják, fényűző életmódot teremt maga körül, s ha hónapok mulva a
                  szinházban, vagy a bálteremben véletlenül talál­kozni fogunk, csodálkozva fogja
                  mondani, hogy nini!... hol is láttam én csak valamikor ezt az embert? Én persze
                  sohase fogom elfelejteni önt.</p>
               <p>- Valóban, ön mindig udvarias...</p>
               <p>- Édes anyja ugyanezt kegyeskedik mondani rólam, - ezúttal azonban csak az
                  igazságról van szó. Pozitívizmus mindenek fölött. A troubadour naiv szerelmi
                  ömlengése helyett - pozitív bizonyságtétel a vonzalom nagyságában, amelyet mi
                  gyakorlati emberek, a mérlegbe vetett erő és pénzmennyiségből ítélünk meg. A többi
                  füst és pára. Tartsa meg ezeket az elveket, édes Ilka, - sokra vihetné velök, ha
                  én meghalnék; így azonban akármibe kezd és akármily messze távolodik is tőlem,
                  össze fog omlani valamennyi terve, s ön végre is visszakerül hozzám. Borzasztó
                  jóslat súgja nekem, hogy így lesz, s én az ilyesmikben vakon hivő fatalista
                  vagyok. Elvégeztem. Édes anyja abban a véleményben van, hogy személyem iránt való
                  kicsinylését már eléggé kimutatta, - tehát visszatér.</p>
               <p>Grabowszki Ilka lassankint elveszté a nyugalmát. Nem adott választ, - szemeiből
                  azonban eleget olvashattam.</p>
               <p>- Nyujtsa kezét, édes Ilka és kívánjon szerencsés utat. Azt hiszem, hogy így,
                  midőn még mind­ketten szabadok vagyunk, sohasem fogunk találkozni többé. Ön
                  visszautasított engem, - én szerencsét kívánok önnek. Ön nagy mértékben hiú,
                  keveselte azt a sorsot, melyben az én oldalam mellett lett volna része; jól tette.
                  Meg fogja ugyan bánni, de jól tette; jogai vannak hozzá...</p>
               <p>- Meg fogom bánni... - mondta nehezen fékezhető indulatossággal a leány. Úgy
                  érezte magát ez alatt az egész társalgás alatt, mintha valamely súlyos
                  megaláztatás érte volna. Lázította és bántotta mindaz, amit mondtam. Az álarcz
                  összetört... Megremegett a kevély leányi ajak, s szikrázó büszkeség ragyogott elé
                  a szemek mélységéből. - Meg fogom bánni... - ismételte még indulatosabban, - mit
                  jelentsen ez, barátom? Azt akarja, hogy megértsem önt?</p>
               <p>- Meg kell értenie, kedves Ilka, - feleltem olyan nyugalommal, amely meg szokta
                  verni az embert, - mert ön egykor még összehasonlításokat fog tenni köztem és a
                  nábob között, s nem volnék fatalista, ha biztosan nem jósolnám meg önnek, hogy
                  hiába való az ön erőlködése, mert végre mégis csak az enyém lesz.</p>
               <p>- Lőrincz! - kiáltotta elhalaványodva, szégyennel a leány.</p>
               <p>Ah! nem kegyelmeztem volna neki ebben a pillanatban még akkor sem, ha villám
                  fenyegette volna is a fejemet. Ki kellett hogy törjön belőlem a forró pokol,
                  különben megfulladtam volna.</p>
               <p>- A sátán, édes Ilka, a sátán... Hiába való ez ellen minden. Az a végzetes
                  kényszer, mely a nőt a férfihoz vonja, ellenállhatatlan erővel fogja reá
                  kényszeríteni arra, hogy eljőjjön hozzám és ön meg fogja tenni. Büszkesége,
                  számítása, hiúsága: füst, füst! Eloszlik, s vége mindörökre. Az ön akarata meg fog
                  törni, kedves barátnőm, emlékezzék reá: eljön az idő, midőn szeretni fogja azt az
                  embert, aki meg van győződve róla, hogy ön éppen oly gyönge, tehetetlen és
                  esztelen asszony lesz a mi közös sorsunk kezében, mintha csábították volna reá,
                  pedig amit tenni fog, azt mindig a saját akaratából fogja elkövetni.
                  Viszontlátásra szép barátnőm! Nem veszek búcsút, nekünk még találkoznunk kell... és én érzem, hogy így lesz; tudom, látom és hiszek
                  benne, mint a fakir a prófétában. Isten önnel, Isten önnel! Ne árulja el a
                  mamának, hogy megjósoltam önnek a jövőjét.</p>
               <p> </p>
            <milestone unit="endSubChapter" n="2"/> 
       
         </div>
         <div type="chapter">
            <head>ÖTÖDIK FEJEZET.</head>
         
            <milestone unit="startSubChapter" n="1"/> 
               <p rend="head">I.</p>
               <p>Grabowszki mama szivéből mulatott ezen a groteszk jeleneten. Nevetve fordult a
                  nábobhoz, s a kielégített női dacz élességével jegyezte meg:</p>
               <p>- Nézze Flórián, hogy fut az a szegény ember...
               </p>
               <p>A nábob dörmögött valamit, ezt azonban nem lehetett megérteni.</p>
               <p>- Az ifjoncz szerelem veresége! - folytatta malicziózus pathoszszal a delnő. -
                  Szegény fiatal ember, milyen szerencsétlenség! Ugyan mit mondtál neki kedves
                  gyermekem, hogy hősöd ily feltünő sietséggel menekült el?</p>
               <p>A leány összerázkódva bámult anyjára és nem adott választ. Grabowszkiné beszélt,
                  vagy a nábob? Mondtak valamit?</p>
               <p>- Ilka! Mi ez? - S ő nagysága szigorú tekintettel sietett előre, hogy elfödje a
                  nábob elől leányát, akivel valami rettenetes dolog történt... Sáppadt, mint a fal.
                  Nem tud szólani, csak az ajaka mozog, s a melle... a keze...</p>
               <p>- Gyermek, gyermek!</p>
               <p>A nábob összeránczolt homlokkal bámult. Grabowszkiné megragadta leánya kezét, s a
                  rémület heves kitörésével nézett a szeme közé.</p>
               <p>- Leányom! az istenért, mi történt itt?</p>
               <p>- Anyám...</p>
               <p>- Mi történt itt?</p>
               <p>A leány végig vonta homlokán a kezét, s a következő pillanatban magához térve,
                  egyszerre, minden átmenet nélkül nevetni kezdett. Felvillanó sugár a ködben... Ki
                  hisz benne?</p>
               <p>- Nem történt semmi, - felelte akadozva, - Lőrincz komédiázott egy kicsit, aztán
                  elrohant.</p>
               <p>- Miféle Lőrincz?</p>
               <p>- A titkár úr, - mondotta biztosabb hangon a leány. - Nagyon tévedtünk, mama; a
                  titkár úr nem idealista, hanem idióta, aki erőszakkal akar bizonyságot tenni róla,
                  hogy nagykorúságában ne higyjen senki.</p>
               <p>Ő nagysága megkönnyebbülten lélekzett fel. Boldog Isten! fél percz alatt fél
                  tuczat szerelmi drámának az expozítiója nyilalt keresztül a fején. Szerencsére
                  tévedett mindenikben; Ilka okos gyermek. Megérdemli, hogy ezért a józan
                  megjegyzésért anyai szeretetének tüntető hevüle­tei­vel csókolja meg.</p>
               <p>- Reméljük egyébiránt, hogy ez most utolsó fellépte volt szegény Rómeónak?</p>
               <p>- Azt hiszem, igen...</p>
               <p>- Hadd menjen, hadd menjen, - folytatta élénk jókedvvel a delnő, s a nábobra
                  mosolygott: hallod kitünő ember? - Meg vagyok győződve róla, hogy nagyon szerelmes
                  volt beléd.</p>
               <p>- Meglehet, mama... - felelte gépiesen a leány.</p>
               <p>- Nos? Menjen kolostorba. Te pedig fogadd el Stein úr karját és menjünk haza.</p>
               <p>Grabowszki papa közelített a kastély felől. Boton támaszkodva, nehezen lépte mord
                  arczczal az avart, s éppen nem találta elragadónak a koppándi panorámát. Most is a
                  számadásai mellől parancsolta ide a hitvesi zsarnokság. Mire való az? Ha Stein
                  Flóriánnak komoly szándékai vannak, kérje meg odahaza a leányt, s azzal be van
                  fejezve a dolog. Minek az istennyilának mászkálnak annyit...</p>
               <p>- Jó estét, - dörmögte fáradtan.</p>
               <p>- Isten hozott mókuskám, Isten hozott! - üdvözölte édeskésen a delnő. -
                  Elfáradtál, kedvesem? Bocsáss meg, hogy ide fárasztottunk, nézd, már megyünk. Jőjj
                  mókuskám! A kocsi nem jöhetett idáig a meredek úton, gyalog sétálgattunk. Csodáld
                  meg ezt a gyönyörű kilátást satzikám, milyen göttlich, mennyire elragadó. Óh
                  Istenem, a természet, a természet Stein úr! Ez a szép természet.</p>
               <p>- Igen asszonyom, a természet...</p>
               <p>- És ez a völgy, ah! nézze, nézze!</p>
               <p>- Úgy van, a völgy - visszhangozta lomha mozdulattal a nábob. - Hasonlít az
                  Alpesek völgyei­hez, csakhogy ott szebb tehenek vannak, mint itt. Szereti Ilka a
                  teheneket?</p>
               <p>A leány elfintorította az orrát.</p>
               <p>- Imádom őket! - felelte bosszankodva.</p>
               <p>- Nekem sok tehenem van.</p>
               <p>S a nábob egy pillanatnyi gondolkozás után hozzátette:</p>
               <p>- Négyszázhatvankettő.</p>
               <p>Félóra mulva elbúcsúzott, meghajtotta magát és elment haza. Rendes körülmények
                  között ritkán gondolkozott öt percznél tovább egy dolog fölött, ezuttal azonban
                  némi kérdőpontokkal megrakodva ballagott hazafelé. Nem tudta, hogy mit gondoljon.
                  A levegőben mintha egy csomó apró, nyelvöltögető sátán ingerkedett volna vele. A
                  leány az egész úton alig szólt hozzá pár szót, - a mama eleget fecsegett, de
                  mintha a fájós lábú Grabowszki papa is észre­vette volna Ilka szórakozottságát...
                  Valaminek okvetlenül történnie kellett.</p>
               <p>S a nábob tünődve, rosszkedvűen érkezett haza. Fölment a kastély kőlépcsőjén a
                  verandára, ott leült egy székre, szivarra gyujtott, ölébe vette kedvencz agarának
                  a fejét és meghányta-vetette a dolgot: okos ember ő vajjon, vagy nem okos
                  ember?</p>
               <p>Annyi bizonyos, hogy a multban kevés a biztató jel.</p>
               <p>Kilencz éves korában árván maradt, s nagynénje védő szárnyai alá került. Nem lévén
                  pedig feltétlenül bizonyos, hogy az öreg tante ismerte és gyakorolta a
                  bölcsességet, nem lehet egészen biztosra venni azt sem, hogy az egyébképpen
                  szigorú és vallásos tante környezetében valamelyes nyomokat hagyó okosság redőzte
                  volna be agyvelejét.</p>
               <p>Húsz éves korában jó fiú hírébe került. Járta az egyetemet,
                  a szinházakat, a korzót, de egyik helyen se ragadt reá semmi. A csodálatosan
                  fölszaporodott csókos pajtások mindazonáltal erősen nagy súlyt fektettek a
                  véleményére és sohasem követelték maguknak azt a jogot, hogy valamely kártyanemnek
                  a megajánlásában ők járjanak elől. Szerények, udvariasak, szeretetre­méltó
                  gyerekek voltak kivétel nélkül. Szerette őket kivétel nélkül, s nem bánta, ha
                  elnyerik a pénzét és megisszák a borát. Ontja a koppándi szűz föld a buzát, s a
                  jószágigazgató még sohasem adott leveleire tagadó választ. Ma a Margit-szigetre,
                  holnap a Hangliba, a lovardába, a szinházba, az orfeumba... S mindez négy
                  esztendeig évről-évre.</p>
               <p>Egy szép tavaszi napon történt aztán, hogy az egyébképpen is mindenben szigorú
                  morált követelő tante magához hívatta, s száraz, barátságtalan hangon lobbantotta
                  szemére haszon­talan életmódját, a mely nem tisztességes emberhez méltó.</p>
               <p>Stein Flórián megdöbbenve bámult a tante szemei közé: Szent Isten, hát ő nem
                  tisztességes ember? Azt hitte, hogy csendesebb, erkölcsösebb és tisztességesebb
                  fiatal ember nincs egész Budapesten, s ime most szemébe mondják, hogy haszontalan
                  életmódot folytat.</p>
               <p>- Van egy okos örmény közmondás Flóris, - intett a tante - jegyezd meg magadnak
                  jól. Figyelj!</p>
               <p>- Figyelek, nénikém - felelte szégyenkezve a nábob.</p>
               <p>- Azt mondja ez a közmondás, hogy az ingyen mézre a legyek még Bagdádból is
                  eljönnek, - megértetted?</p>
               <p>- Megértettem...</p>
               <p>- Majd megválik. Adieu! Isten veled.</p>
               <p>A nábob bebizonyította, hogy jól megértette az örmény igazságot s a szerint
                  cselekedett. Elő­ször is nyakát szegte a kalandor kirándulásoknak, chambre
                  separéek-nak, ingyen vacsoráknak, szivaroknak, Benedictinereknek és egyéb
                  költséges jóknak. Ennek természetesen az lett a következménye, hogy a tüntető
                  barátság duzzadása rögtön aszkórba esett s a hevületek helyét a dér, a zuzmara és
                  egy sereg szemtelen megjegyzés foglalta el. A fenomenális gyorsasággal
                  fölszaporodott kedves gyerekek fenomenális gyorsasággal párologtak el mellőle,
                  valamikép­pen az üveg alá került méz mellől a bagdadi legyek. Egy-kettő dongott
                  még a látszat kedvéért néhány hétig, végül azonban ezek is elmaradtak s a nábob
                  egyedül maradt. Kellemetlenül, visszásan érezte magát, mintha meglopták volna. Sok
                  naiv bizalom lakott a szívében, annak nagy híjja lett, annyit loptak el belőle,
                  hogy alig maradt írmagnak valami a jövendőre s két hét alatt az egész dolog rendbe
                  volt hozva. A radikális »söprést« azzal fejezte be, hogy tüzet gyujtott a kályhába
                  és elégetett: két páratlan női papucsot, tizenkét száraz bokrétát, hetvenöt
                  tánczrendet, kétszáz kotillionordót, húsz szívességi váltót, negyven billetdouxt,
                  tizenöt szalagot és harisnyakötőt, tizenhat fátyolt, egy törött báli legyezőt,
                  kétszázhetvenkilencz fényképet, egy kosár meghívót, száznyolczvanhárom számlát,
                  harmincz fényképet a saját ábrázatáról és két kosár levelet vegyesen azokból is,
                  melyekben a jóbarátok kérik »pillanat­nyi« zavarok diszkrét rendezését a jó
                  baráttól. Megért ez a becses szemét vagy húszezer forintot.</p>
               <p>A tante nem nyomozhatott ki semmit. A lakás kifogástalan volt; még a meztelen
                  Ámorkák is eltüntek a falról. Könyvek, hírlapok foglalták el az elhamvadt lim-lom
                  helyét; a vezeklő nábob pár perczczel a tante megérkezése előtt egy valódi
                  műremeket, Vénus istenasszony márvány szobrát is a fürdőkádba dugta, nehogy
                  megbotránkoztassa a szigorú nénit.</p>
               <p>- Így, Flóris, így, meg vagyok elégedve. Mivel foglalkozol most?</p>
               <p>- Olvasok.</p>
               <p>- Regényt?</p>
               <p>- Cicero leveleit, - felelte alázatosan az ifjú.</p>
               <p>- Helyes, helyes! Holnap elkísérsz a Ferencz-rendiek templomába. Hálát fogunk adni
                  Isten­nek, hogy kivezérelt a véteknek fertőjéből.</p>
               <p>Négy hét mulva a nábob összepakolta nagy hirtelenséggel a holmiját és kiköltözött
                  falura haza.</p>
               <p>Ennek hat esztendeje.</p>
               <p>Azóta mindössze kétszer volt Pesten, s nem is vágyott vissza. Jól érezte magát a
                  koppándi csendességben, mely lomha természetének leginkább megfelelt.
                  Írígylésreméltó nyugalommal ajándékozta meg a kegyelmes végzet. Nem történhetett
                  semmi olyan, ami kizavarta volna abból az egyenletes csapásból, melyen egy
                  tehervonat lusta egyformaságával bumlizott bele a harminczadik évbe.</p>
               <p>Lőn azonban, hogy a megyebálon, hová nem annyira a maga jószántából, mint inkább
                  öreg szolgájának az ösztönzésére ment el, megismerkedett a Grabowszki családdal, s
                  még azon éjjel a Grabowszki mama befolyása alá került. A delnő finom csápokkal
                  rendelkezett, s számító képességét rendkívül élénk fantáziája is támogatta. A
                  végén semmi sem lehetetlen. Ilka szép, szőke leány, megérdemli a szerencsét és az
                  életnek mézét. A nábob észrevette a leány puha, szőke haját, s harmadnapra már meg
                  is látogatta őket. Negyednapra már sétálni is voltak.</p>
               <p>Grabowszkiné egyszerre millió szálat fonogatott keresztül-kasul a tervein, s
                  valamennyi szálnak a végén ott himbálózott pénzes zsákjaival a nábob.</p>
               <p>Stein Flóris persze nem tudott erről semmit. Ő ült szórakozottan kastélya
                  verandáján, símogatta kutyája fejét, szívta szivarját, s nézte a szökőkút
                  vízbuggyain tündöklő napsugár tánczát. Gondolkozni akart, de semmi gyanús pont nem
                  akadt, amelynél megállhatott volna. Vetélytárs? Nem érez semmi féltékenységet.
                  Következésképpen vetélytársról sem lehet szó. Szereti a leányt? Az ám... Jó volna,
                  ha valaki bizonyossá tenné róla, ő maga éppen nem bizonyos benne, s annak, ami
                  eddig történt, különösebb jelentőséget egyáltalában nem tulajdonít. Nem is történt
                  tán semmi?</p>
               <p>- Nem történt semmi... - mormogta vállat vonva.</p>
               <p>Ez alatt elébe került vén szolgája, s félszemmel nézte. Magas, csontos, öreg
                  legény volt, igazi gránátos minta. Ajka fölött hatalmas szürke bajusz, arczán az
                  egészség sötét patinája, kölcsön adhatott volna belőle tíz aszfalt-tretternek is.
                  A nábob feléje fordította fejét.</p>
               <p>- Mit akar kend?</p>
               <p>- Már mint én, úrfi? - S az öreg megvonogatta lassú mozdulattal erős vállát és
                  végig húzogatta tenyerét a köntösén, mely ragyogott a tisztaságtól, - nem akarok
                  én könyörgöm alásan semmit.</p>
               <p>- Hát akkor mit tátog itt?</p>
               <p>- A csizmám orrát nézem...</p>
               <p>- Jó lesz. Menjen kend!</p>
               <p>- Nem egészen jó biz’ az, kérem alássan, de hát mit tudjunk tenni...</p>
               <p>- Baja van velem?</p>
               <p>- Nem a! Tisztán csak a végett állingálok most itten az úrfi előtt, hogy
                  megjelentem a jószág­direktor úr parancsára a veszedelmet, mely drága, szép
                  kaszálóinkat érte. Víz alatt vannak, instálom mind egy csöppig. Egy szál kankalin
                  nem sok, de annyi se virít nekünk tavaszig többet.</p>
               <p>- Megnézzük.</p>
               <p>- Meg biz azt, ha látnók, de csak víz vagyon ott teméntelen és egyéb semmi. A
                  répáti molnár az oka ennek a bajnak. Ez a tehénfejű pernahajder feltölté a medret,
                  s imhol most a mi selyem rétjeinkre bomlott a víz. Hej, be eligazítanám a dolgát,
                  ha rajtam állana! Úgy is ellenségem nekem a gyalázatos, mióta rávetemedék, hogy
                  megdézsmálja künn a szilvatermést, s kissé megtapogatták legényink testinek vastag
                  bőrit. Be meg is forgatnám derekán a fütykösömet...</p>
               <p>S az öreg legény haraggal szorongatta öklét. Kiült szemeibe a régi virtus, ajakára
                  a méreg, s belefiatalodott vagy húsz esztendővel. Milyen kár, Úr Jézus, milyen
                  nagy kár, hogy oda a régi becsület, s immár nem szabad fütykössel eligazítani az
                  uradalom sérelmeit, mint régen, amidőn még a szolgabíró volt vármegyeszerte a
                  király.</p>
               <p>- Menjen dolgára - mormogta a nábob - nem érek rá.</p>
               <p>- Nem-e? Jó lesz így is... Rothadjanak el rétjeink tőlem, bánja az öregapám!
                  Hojjé! úrfi, igaza vagyon, hadd csúfondároskodjék velünk az a gazos molnár...</p>
               <p>- Hallgasson kend!</p>
               <p>- Szólottam én?</p>
               <p>- Gondoltam valamit, Márton.</p>
               <p>- Nemkülönben lévén.</p>
               <p>- Kend üljön le!</p>
               <p>- Állhatok itt is. Egyébképpen, - dunnyogta az öreg és leült a díván sarkára, - ha
                  így tetszik parancsolni, leülepedek.</p>
               <p>- Azt gondoltam, - folytatta vontatott hangon, lassú, restelkedő mozdulattal a
                  nábob, - hogy tán megházasodom...</p>
               <p>- Az úrfi?</p>
               <p>S a vén cseléd fiatalos gyorsasággal állott talpra. Mintha az istennyila ütött
                  volna le orra előtt...</p>
               <p>- Az úrfi?</p>
               <p>- Én hát! Süket kend?</p>
               <p>- Értem, instálom; tehát az úrfi... - mondogatta kerekre nyitott, táguló,
                  megzavarodott szemek­kel. - Meg tetszik házasodni. Már mint az úrfi... értem...
                  Megházasodik.</p>
               <p>- Meg.</p>
               <p>- Meg, meg... Hallom én könyörgöm alássan a hangot, de nem értem. Meg méltóztatik
                  házasodni. De hát akkor - kérdezte kifakadva az öreg - mi a tüzes menykőt csinálok
                  én?</p>
               <p>- Itt marad kend.</p>
               <p>- Itt persze... kerékkötőnek, kátyus helyen... Aztán, hogy is mondjam, hogy
                  rosszba ne essék a magja - ki légyen voltaképpen az, a kit a nagyságos úrfi
                  nyakunkra akar hozni?</p>
               <p>- Megválik.</p>
               <p>- Úgy? No hiszen, ha még csak idáig konfundálódott a dolog, akkor még reá érünk
                  idejében... Nem lészen, könyörgöm alássan, ebből az egész plánumból semmi.</p>
               <p>A nábob mosolyogva nézett az öreg szeme közé.</p>
               <p>- Milyen biztosan mondja.</p>
               <p>- Tudom én, hogy nem lesz. Holnap reggelig meggondolkozik az úrfi s azzal vége.
                  Megesnék bele, hogy idegen kommendó alá kerüljön fajunk, s kényes asszonyi akarat
                  turbálja napjain­kat. Ejnye, de megjárnók! Tánczolhatnánk muzsika nélkül is
                  eleget.</p>
               <p>- Mit tud kend erről?</p>
               <p>- Házas ember valék, - tudhatom. Fura egy állapot ez úrfi. Jól éltem Istenben
                  boldogult asszonyommal, s mégis megbántam, hogy bekötöttem a fejét. Az ember nem
                  úr többet a portáján, s vagyon némelykor megsóhajtozni valója is bőven. Azt mondom
                  instálom, hogy nagyságod nem házas embernek való.</p>
               <p>- Miért?</p>
               <p>- Hát csak azért...</p>
               <p>- Beszéljen kend!</p>
               <p>- Jobb, ha befogom a számat.</p>
               <p>- El is viszi kendet az ördög.</p>
               <p>- Majd nem ereszt az úrfi, ha nagyon czipel. Ha én elpusztulok, átrepül itt fejjel
                  a szeges priccsen még a kastélyunk is, mert az úrfitól nagyon felprédálhatnák
                  ellenségeink a szent­egyházat magát. Imhol ezért nem házas
                  embernek való...</p>
               <p>A nábob figyelmesebben hallgatta a vén embert. Egy hang megütötte a fülét: azt
                  firtatta tovább.</p>
               <p>- Minden a feleségtől függ, öreg, - a milyen a hitves, olyan a férj is.</p>
               <p>- Nem ugy vagyon, kérem alássan, nem úgy... Az én asszonyom, isten nyugosztalja,
                  istenfélő, jámbor, hivséges fehércseléd vala halála napjáig, - én magam pedig...
                  No hiszen, én! Szép egy legény valék... A zsidóék kaczki Zsófiája még maró vízzel
                  is le akarta önteni az orczámat, nem is említvén Kulcsár Julist, a szentemet, a ki
                  csöppbe mult, hogy az ura puskájával rám nem lövöldözött. Fertelmes széltoló
                  valék, istenfélő asszonyom mellett, míg kemény vala a derekam, elejétől fogva.
                  Láthatjuk ebből, hogy nem jó helyen tapogat az úrfi. S bizonyos egyébiránt az is,
                  hogy ebben a mai bolond világban inkább reám ütnek hívség dolgában nagyságos
                  kisasszonyink, semmint az úrfira. Hát csak azért mondom...</p>
               <p>- Jól van öreg; holnap majd ismét prédikál nekem erről. Isten vele! A rétek
                  dolgáról is beszélünk holnap.</p>
               <p>- Amint parancsolja. Hoznám tehát az uzsonna-kávét.</p>
               <p>- Nem kell.</p>
               <p>- Egy kis gyümölcsöt?</p>
               <p>- Nem eszem.</p>
               <p>- Aludt tejet tán? Hideg, mint a jég. Egyenest a pinczéből hozom, ha meginná az
                  úrfi.</p>
               <p>- Nem kell semmi.</p>
               <p>- Úgy-e? - mormogta gyanakodva a vén ember. - Ismételten elment az étvágyunk?
                  Tegnap rostélyost ettünk, de persze elfelejtettünk bort inni rá, így van az
                  mindig, ha nem fogadja meg javallásomat, kit tegnap is adtam, de ismét nem
                  hallgata reám. Hej, hej! ha a nagyságos asszony tudná - isten nyugosztalja és
                  áldja meg haló porában, is - hogy ok nélkül rontom az úrfi egészségének
                  vigyázásában az agyam velejét, be meg is pirongatná, tudom...</p>
               <p>A nábob nem hallott ebből a dörmögésből semmit. Azt se vette jóformán észre, hogy
                  az öreg kiment. A fölszaporodott kérdőjelek ott tánczoltak a szemei előtt,
                  lefogták a figyelmét s befelé való gondolkozásra biztatgatták. Hogy mekkora
                  eredménynyel, az két óra mulva sült ki. Este kilencz óra felé kibukkant a hamvas
                  szegélyű felhők közül a hold, elhintette fehér világos­ságát a szürkeségbe burkolt
                  földön, bevilágitott a Stein-féle kastély ablakain is, s átlátszó vilá­gosságba
                  borította azt a finoman faragott massziv ágyat is a hálószobában, melyben a nábob
                  mélységes-mélyen aludta az igazak álmát. A lélek felvillanásai reá ilyen hatással
                  voltak.</p>
               <p> </p>
           
            <milestone unit="endSubChapter" n="1"/> 
            <milestone unit="startSubChapter" n="2"/> 
               <p rend="head">II.</p>
               <p>Ugyanezen az estén anyám csodálkozva látta jókedvemet. Némi tanakodással fogadta
                  ugyan, de jól esett szivének, hogy látja. Azt gondolta magában, hogy belenyugodtam
                  a dologba, s a dolog ezzel be van fejezve mindenkorra. Elpusztul ezer meg ezer
                  gyönyörűen elképzelt álom, hanem az úgy-e nem tesz semmit? A fiatal ember ruganyos
                  legyen, mint a labda, pattanjon fel a földről, s az összeomlott királyi palota
                  helyébe építsen fantáziája újat. Anyám legalább azt gondolta, hogy nincs ennél
                  könnyebb.</p>
               <p>Meg is simogatta gyöngéd kedveskedéssel a fejemet, s unszoló, biztató hangon
                  kérdezte:</p>
               <p>- Úgy-e, hogy elfelejtetted már azt a rossz leányt, édes fiam? Tudtam én
                  mindjárt.</p>
               <p>- Azt hiszem, anyám.</p>
               <p>- Látod Lőrincz, látod... ez az okos beszéd, csak ez... Nyitva áll neked az egész
                  világ! Nincs olyan jóravaló ember a világon, aki el ne ismerné benned a
                  tehetséget.</p>
               <p>- Nagyon elbizom magamat, mama. Ha nincs ellenére, beszéljünk talán arról, hogy
                  holnap utazzam-e el, vagy holnapután?</p>
               <p>- Annyira sietsz?</p>
               <p>- Nem azért, anyám. A mai találkozás után azonban fölösleges a szükséges látszatot
                  tovább is őrizgetnem. Megmondtam Ilonkának, hogy mit tartok róla és megmondtam
                  saját itéletemet is - önmagamról.</p>
               <p>Ennyi egyelőre elég. Fölszaporodhattak egyébiránt a hivatalos teendőim is, s ez
                  nem kelle­mes. Bureaukratikus lelkiismeretem máris szemrehányásokkal halmoz el,
                  mama; el kell mennem.</p>
               <p>Anyám intett, hogy érti. Nem tartóztat; aminek meg kell lenni, annak meg kell
                  lenni.</p>
               <p>- Csak menj édes fiam, csak menj.</p>
               <p>Atyám alig szólt néhány szót. Egyszerű, erős, becsületes, nehezen felejtő ember
                  volt, sértette a kudarcz, melyben részesültem, mert érezte, hogy visszautasításom
                  egyetlen oka szerény vagyoni helyzetem volt. Becsületes nevének rosszul esett,
                  hogy ily ok miatt kellett rövidebbet huzni a Fráter névnek egy Stein Flóris-sal
                  szemben, akinek e pillanatban még kifogástalan morálját is kétségbe szerette volna
                  vonni.</p>
               <p>- Ne búsulj, Lőrincz... - s kezét nyujtotta, ezt az izmos, férfias kezet, mely
                  nehéz időkben az ekeszarvától se rettent vissza. - Lesz még idő, a midőn te fogsz
                  lenézni rájuk...</p>
               <p>- Meglehet, atyám, de nem kivánom.</p>
               <p>- Igazad van, fiam. Maradjanak ott, ahol vannak.</p>
               <p>Másnap reggel elutaztam.</p>
               <p>A kocsiút a templom mellett vezet keresztül a falun. Ott laktak Grabowszkiék. A
                  ház régi nemes úr Curiája volt valamikor, széles, oszlopos tornáczczal, keskeny
                  ablakokkal, formátlan fölterpeszkedő házfedéllel, a melynek déli oldalán (ez volt
                  a legrégibb) talán az ötvenedik, mohgeneráczió nőtt már a zsindelyeken. Szép,
                  tágas kert volt a Curia mellett, - jó ismerősöm a multból. Valamikor sokszor
                  futkostam a vén fák alatt, s a barna Neptunos szökőkút me­denczéjében sokszor
                  eregettem papiros hajócskákat. Ezeket a jókedvű játékokat két fényes leányi szem
                  nézegette kiváncsian... Ugyanaz a két szem, melynek büszke fénye most a kastély s
                  azok termének ablakaiból csillogott reám.</p>
               <p>Grabowszki Ilka állt az ablakban.</p>
               <p>Nyugalmat parancsoltam magamnak és udvariasan köszöntöttem. A leány hidegen,
                  mozdu­latlanul állt...</p>
               <p>Nem fogadta üdvözlésemet.</p>
               <p>Azt hitte, megsért vele. Csalódott, nem sértett meg. Félóra mulva a templomtorony
                  is eltünt a reggeli párázatban, mely szürke pászmákban csúszott a mezők fölött, s
                  finom nedvességgel itatta meg a hervadó füvet. Azután elérem az erdőt, majd a
                  törpe pagonyt, hol tizenhat év előtt az első nyulat lőttem, s végül a vasuti
                  indóházat. A vonat csakhamar megérkezett. Öt perczre megelevenedett a kicsiny
                  indóház; emberek jöttek, mentek, kiabálás, csengetés, a gép rekedtes füttye, s a
                  vonat újult erővel vágtatott neki a lankás pályának Budapest felé.</p>
               <p>Három óra mulva lakásomon voltam. Ott nyomban átöltözködtem, s azzal, - mintha
                  időköz­ben semmi a világon nem történt volna, - a miniszterium palotájában levő
                  hivatalomat kerestem föl.</p>
               <p>*</p>
               <p>Ettől a naptól kezdve épp oly egyformán repült gyors szárnyán az idő, mint eddig.
                  Nem hozott semmit a ma és nem biztatott semmiféle különösebb ujsággal a holnap. A
                  sivatag tevéje is meg­szokja a forró homokot és a szomjúságot... Megszoktam azt,
                  ami történt és semmit sem reméltem attól, ami történni fog. De fog-e? S ha igen,
                  mi? Megnevezhetetlen inger borzon­gatta néha-néha a szívemet. Egy-egy hevesebb,
                  bolondabb pillanatban, midőn egyedül voltam otthon és ráértem gondolkozni a
                  multról, roppant erővel tört elé lelkem mélységéből a meg­szégyenülés keserűsége
                  és a bosszúnak vágya. Ah! mily törpének és utálatosnak találtam ilyenkor
                  magam...</p>
               <p>Bosszút állani? Egy leányon...</p>
               <p>Férfi ez?</p>
               <p>Nem, nem! Ilyesmit csak a gyöngeség természetes gyávasága lophat a szívbe. Ki
                  fogom dobni onnan mindakettőt. A feledés az ember legtökéletesebb művészete;
                  próbáljuk meg.</p>
               <p>Dolgozni kezdtem, s nem érdekelt a kívül való világból semmi. Mintha aczélrúgók
                  hajtották volna kétségbeesett erőfeszítéssel az agyvelőmet. Hivatali munkám
                  izgatott csupán; egyéb semmi. Négy hét mulva hírül vettem Grabowszki Ilka
                  eljegyzését Stein Flóris úrral. Elol­vas­tam az aranyszegélyű jelentést. Nem
                  hatott reám... November végén fényes esküvőről emlékezett meg levelének néhány
                  sorában az édes anyám, hozzá téve azt is, hogy a fiatal pár Budapestre költözik és
                  állandóan ott fog lakni. Az sem semmi... Mintha minden meghalt volna, s a halál
                  fagyossága kiterjesztette volna dermesztő lehelletét az én szívemre is.
                  Bolond­ság! Az én szívem?</p>
               <p>Nincs!</p>
               <p>Egyszer volt...</p>
               <p>Kétszeres szorgalommal dolgoztam tovább, hogy senki se vegye észre bennem azt a
                  fájdalmas keserűséget, melyet erőszakkal fojtottam el. S ezt a czélt el is értem;
                  megközelíthetetlen, hideg, tréfátlan ember hírébe kerültem, akinek a közelében be
                  szokás gombolkozni. A hivatali munka azonban nem volt elég; találnom kellett más
                  szórakozást is, hogy ne maradjon időm az emlékeknek.</p>
               <p>Így jutott eszembe, hogy vállalkozni fogok egy abszurdumra: meg fogom védelmezni
                  minisz­teremet az ellenzék támadásai ellen, melyeket az utolsó betűig magam is
                  aláírtam volna. Ellent akartam azonban mondani bármily áron, hogy harczot
                  provokáljak. Nem bántam, akár­kivel, csak harcz legyen, hadd feledjem el a magam
                  baját. Megírtam Teendőink czímen egy röpiratot, s ebben
                  felmagasztaltam a miniszterem politikáját; gyöngéit ellepleztem, tehetet­lenségét
                  bölcs meggondolásnak, baklövéseit ráfogásnak, főúri gőgjét önállóságnak és
                  meg­vesz­tegethetetlenségnek dicsértem föl. Ennyivel persze vagy kinevették, vagy
                  számba se vették volna a röpiratot. Gondoskodtam tehát róla, hogy személyes vitát
                  teremtsek. Fegyverül választottam a gúnyt; ez fáj és ez sért legjobban, ehhez
                  folyamodtam, s a túloldal legkiválóbb parlamenti kapaczitásait annyi sértő
                  tűszúrással ingereltem föl röpiratom ellen, hogy lapjaik nyomban megadták rá a
                  választ. Nem maradtam adós, feleltem mindenkinek, s pár nap alatt annyi
                  szenvedélyes, oly kiméletlen, oly ocsmány nyelvelés fejlődött ki köztem és méltán
                  felháborodott ellenfeleim között, amilyen a modern társadalmi életnek e javarészt
                  erkölcstelen légkörében csak lehetséges.</p>
               <p>Ha tudták volna odaát, hogy nem a feltünés vágya, vagy a protekczió-keresés
                  hajtott ezen az úton, hanem a lelkem keserűsége, amelynek ki kellett törnie,
                  különben elsorvasztott volna, - másképp ítéltek volna meg. Így azonban fejemhez
                  röpítették a szolgát, aki hízeleg, s hitvány érdekei kedvéért még a
                  legtisztességesebb embert is kész megdobálni sárral.</p>
               <p>Ugyanígy fogták föl természetesen a dolgot hivataltársaim is. Nyiltan nem, - ez
                  ellenkezett volna a józan észszel, - titokban azonban meg voltak győződve róla,
                  hogy úgy röpiratommal, valamint hirlapi czikkeimmel a kegyelmes úr figyelmét
                  akarom magamra vonni, s a nyugdíja­zás útján levő öreg osztálytanácsos székére
                  aspirálok. Meghagytam őket ebben a hitben; bántam is én, hogy mit gondolnak! A
                  czél el volt érve: szórakoztam és egyelőre nem is akar­tam egyebet, csak ezt.</p>
               <p>Szentkláray Dezső báró, aki már kilencz főispánt vándorolt titkári minőségben
                  végig, s a végén ismét csak visszakerült a központba, nem állhatta meg, hogy
                  nyiltan is ki ne mondja: stréber...</p>
               <p>Meghallottam. Úgy tettem azonban, mintha nem vettem volna észre a báró urat, aki
                  pompás szónak találta ezt a strébert. Gyorsan meggondoltam a dolgot, s
                  elhatároztam, hogy egy kis kaviárt is keverek a heczcz-hez,
                  hadd legyen íze is a komédiának, így érdekesebb. Megjelen­tem tehát a miniszter
                  előtt, s száraz, szolgálati hangon kértem, hogy figyelmeztesse unoka­öcscsét az
                  udvariasságra. Különben kénytelen leszek őt én magam reá kényszeríteni.</p>
               <p>Távozásom után a miniszter roppant ideges lett. Teljes erővel nyomta meg a
                  villamos gombot.</p>
               <p>- Kéretem Szentkláray urat.</p>
               <p>A báró megjelent. Egyszerre megtelt finom szegfűillattal az egész terem.</p>
               <p>- Mit akar ön! - förmedt rá minden bevezetés nélkül a kegyelmes úr, miközben
                  türelmetlenül lökte félre az előtte heverő hivatalos okmányt és felállt. - Megint
                  panasz van ön ellen; meddig tart ez?</p>
               <p>- Nem tudom...</p>
               <p>- Sértőleg viseli magát, báró úr!</p>
               <p>- Bocsánat...</p>
               <p>- Ne mentegetődzék! Nem vagyok megelégedve önnel; ez igen szomorú. Meg kellett
                  győződ­nöm róla, hogy hasznavehetlen ember, akire az államszolgálatnak semmi
                  szüksége sincs.</p>
               <p>S a miniszter nagy léptekkel mérte végig a szőnyegeket. Pár másodpercz mulva
                  megállt és szelídebb hangon mondta:</p>
               <p>- Megírtam atyádnak, hogy hívjon haza. Itt nem lesz belőled semmi és én nem
                  segíthetek rajtad. Legjobb lesz tehát, ha leköszönsz hivatalodról és hazamész. Nem
                  tűrhetem, hogy leg­hasznavehetőbb embereimet sértegesd. Nagyon sajnálom, hogy ezt
                  ismét tudomásodra kell hoznom, de jóakarattal vagyok irántad és nem akarom, hogy
                  indokolatlan szigorral vádolj. Adieu! Nyolcz nap alatt elvárom lemondásodat.</p>
               <p>A miniszter kezét nyujtotta.</p>
               <p>- Meg fogod érteni, hogy e szegény, de tehetséges emberekre szükségünk van, - ez
                  pedig mindent megmagyaráz. Isten veled! Ma nőmhöz vagy hivatalos?</p>
               <p>- Igen.</p>
               <p>- Hány órára?</p>
               <p>- Délután ötre.</p>
               <p>- Sajnálom, hogy nem lehetek jelen. Konferencziám lesz. Üdvözöld nevemben édes
                  anyádat és ments ki, hogy üdvözletemet személyesen nem adhatom át. A
                  viszontlátásra!</p>
               <p>A báró meghajtotta magát és kiment.</p>
               <p>A miniszter pedig megfordult és bosszankodva mormogta a fogai között:</p>
               <p>- Már holnap kidoblak innen...</p>
               <p>»Desider« báró, amint bizalmasabb körökben nevezni szokták, azonban csak öt
                  perczig »gondolta meg« a dolgot, azután allé! kirepült a fejéből az egész. Hozzá
                  volt szokva az ilyen dorgatóriumokhoz; kijárt neki majdnem minden héten, valamint
                  paripáinak az abrak. Föltette egyébiránt magában, hogy azt a kegyenczczé emelt
                  Frátert egy kicsit megszekirozza. Bement a hivatalába, ott magához szólította
                  Dinit, egy sápadt arczu, vékony grófocskát, aki mindenek­ben föltétetlen bámulója
                  volt, bevonta az ablakmélyedésbe.</p>
               <p>- Orrot kaptam, kedvesem...</p>
               <p>- Skandál! - nyafogta a kis gróf.</p>
               <p>- Hatalmas orrot...</p>
               <p>- Ah! megint?</p>
               <p>- Haragszom, Dini!</p>
               <p>- Quelle pech... Aztán miért?</p>
               <p>- Kegyelmes onklim orromhoz dörzsölte a protegejét.</p>
               <p>- Frátert?</p>
               <p>- Azt.</p>
               <p>A kis gróf gyors mozdulattal dörzsölgette átlátszó, vékony orrát s nyugtalankodva
                  ismételgette:</p>
               <p>- Doppel skandál, doppel skandál... Mit teszel?</p>
               <p>- Ki fogjuk kezdeni.</p>
               <p>- Ólommal?</p>
               <p>- Majd meglátjuk...</p>
               <p>- Elfut.</p>
               <p>- Nem engedjük. Várj csak, hadd gondolkozzunk egy kicsit. Ez a gőgös stréber, úgy
                  látszik, nem szereti a nyilt pályát, különben nem tért volna ki az onklimhoz.
                  Másképp kell hozzá­fogni; de hogyan?</p>
               <p>- Inzultáljuk.</p>
               <p>- Hol?</p>
               <p>- Itt a hivatalban.</p>
               <p>- Ördögöt! Megjárnád vele te is. Kegyelmes onklim republikánus erkölcsöket
                  affektál, meg fog tehát akadályozni minden nyilvános inzultust. Mást gondolj,
                  Dini. Te leleményes kölyök vagy az ilyesmikben. Rajta! Erőltesd meg a
                  szellemedet.</p>
               <p>A kis gróf vállait vonogatta. Nehéz, nagyon nehéz... Ha a miniszter tartja, akkor
                  egyszerűen lehetetlen. Találkozni sehol sem lehet vele, belekötni... Piha! Ez nem
                  elegáns...</p>
               <p>- Mit tegyünk?</p>
               <p>- Hadd fusson! Majd előkerül egyszer, - mormogta fölbigyesztett ajakkal a báró, -
                  ha ugyan előkerül... Azt hiszem azonban, hogy okosabb dolognak tartja, ha ismét
                  megbujik a miniszter háta mögött, mint ma.</p>
               <p>Ott voltam ez alatt az egész társalgás alatt a szomszéd teremben. Hallottam
                  mindent. El­érkezett tehát az ideje, hogy újabb szórakozást szerezzek magamnak.
                  Benyitottam.</p>
               <p>- Botrány... - pusmogta a kis gróf - Conceited Fellow... Ne hagyd annyiba...
                  Cochonerie...</p>
               <p>- Mint a színpadon uram, mint a színpadon, - mondotta előre lépve, kicsinylő
                  mosolylyal, fenyegetve a báró, - éppen most beszélünk önről, kedves barátommal, a
                  gróffal.</p>
               <p>- Tudom, báró úr, - feleltem hidegen, s az asztalra tettem a nálam levő
                  irománycsomót. - Kezdhetjük. Engem bizonyára szórakoztatni fog ez a legújabb
                  játék.</p>
               <p>- Ah, ha! Ön tudja...</p>
               <p>- És rendelkezésére állok.</p>
               <p>- Nagyon kedves! Az egész dolog különben igazi bagatella... Szóra se érdemes: önről volt szó, uram.</p>
               <p>- Fogalmazó ur, jegyezze meg magának, hogy azt az embert, akit inzultálni akar,
                  nem szük­séges ilyen plebejus modorban sértegetni, mert az nem gavallér emberhez
                  méltó.</p>
               <p>- Sapristi, uram... - duzzogta elvörösödve a báró, - ennyi éppen elég.</p>
               <p>- Szóra se érdemes, báró úr; lássuk, mi történt? Ön orrot kapott a minisztertől, s
                  ez pezsgésbe hozza vérét, mert miattam kapta. Nagyon egyszerű. Lássa uram, én
                  megtehettem volna, hogy midőn az imént utánam dobta azt a stréber szót, ott
                  nyomban megtoroltam volna a sértést és ön, még csak nem is védhette volna magát:
                  üres óráimban mázsás vasrudakkal szoktam erő­sítgetni a karjaimat. De nem tettem
                  azért, mert tudom, hogy a miniszter ő excellencziájának kellemetlen lett volna, ha
                  önt - testvérének fiát - párbajra kényszerítem. Van szerencsém azonban
                  megjegyezni, hogy ez a figyelem csak első esetben jöhetett tekintetbe, másodszor
                  már értékét veszti és engem bélyegez meg. Alkalmat akarok tehát adni önnek, hogy
                  engem formaszerint megsértsen. Azért vagyok itt. Kérem, tessék elkezdeni.</p>
               <p>A kis gróf roppant zavarba jött; félrenézett, köhécselt, ujjait simogatta. A báró
                  meg nem tudta, hogy mit csináljon. Udvariasságom és nyugalmam sokkal inkább
                  kihozta a sodrot, mintha kardom hegye már érintette volna mellét.</p>
               <p>- Uram, - szólalt meg hirtelen és fölkapta gyors elhatározással a fejét, -
                  esküdtem önnek, hogy a hány Szentkláray báró eddig a világra jött, az mind olyan
                  kolosszális szamár volt, mint én! Feledje el elhamarkodott megjegyzésemet. Nem
                  vagyok én olyan léha, mint a hírem. Meg tudom becsülni a gentlemant. Dini,
                  igaz-e?</p>
               <p>- Igaz! Chére Fráter...</p>
               <p>Kezemet nyujtottam a bárónak. Rendben vagyunk.</p>
               <p>- Haza kisérjük! - indítványozta lelkes hangon a kis gróf.</p>
               <p>- Ne bolondozz! Akit mi ketten haza kisérünk, az kompromittálva van két
                  hónapra.</p>
               <p>A kis gróf nevetve helyeselte.</p>
               <p>Az lett annak a kedélyesre simuló találkozásnak a vége, hogy a miniszterium
                  tisztviselői ezen a napon csodát láttak: Szentkláray Dezső bárót velem karonfogva.
                  Az államtitkár elképedve mutatott le az utczára.</p>
               <p>- Kegyelmes uram, Desider megbolondult.</p>
               <p>A miniszter vállat vont.</p>
               <p>- Az bizony meglehet. Apja négyszer bolondult meg, de mind a négyszer -
                  visszabolondult. Nem lehet segíteni rajta. Olvastad a mai lapokat? Még arra sem
                  volt időm ezek miatt az ostoba konferencziák miatt...</p>
               <p>- Néhányat elolvastam.</p>
               <p>- Támadnak?</p>
               <p>- Mint rendesen.</p>
               <p>- Érdemes felelni reá?</p>
               <p>- Fráter Lőrincz úr azt hiszi, hogy igen. Informácziókért egyébiránt személyesen
                  fog fel­keresni, kegyelmes uram.</p>
               <p>- Helyes, helyes! - S a miniszter kérdő tekintettel fordult államtitkárjához. -
                  Mit gondolsz... az öreg Brandtner úgyis nyugdíjba megy.</p>
               <p>- Ki kell nevezni, kegyelmes uram, ki kell nevezni! Előkelő, eszes, ravasz fiatal
                  ember, s úgy látszik nem hivatalvadász. Hallottam, hogy egy pénzintézettel
                  tárgyal; könnyen meglehet tehát, hogy itt hagy minket.</p>
               <p>- Juttasd eszembe a dolgot; kinevezem.</p>
               <p> </p>
            <milestone unit="endSubChapter" n="2"/> 
            
         </div>
         <div type="chapter">
            <head>HATODIK FEJEZET.</head>
           
            <milestone unit="startSubChapter" n="1"/> 
               <p rend="head">I.</p>
               <p>Másnap délelőtt erősen havazott. Nyakamba húzott gallérral hagytam el lakásomat, s
                  a jövő esélyeit mérlegeltem. Amit az államtitkár a miniszter tudomására hozott,
                  komoly dolog volt, jól jövedelmező, befolyásos állással kinált meg egymásután két
                  pénzintézet is, könnyelműség lett volna elhamarkodni a választ. Az állami
                  szolgálatnak javarészt kevés az eredménye, én pedig nagyon boldognak éreztem volna
                  magamat, ha oly vagyont gyüjthetek, mely fölérjen azzal, amely miatt Grabowszkiék
                  ajánlatomat visszautasították.</p>
               <p>Fenn a hivatalban meglepetés várt. Finoman összehajtott, aranyszegélyű kartonlap
                  feküdt az asztalomon. Feltörtem a borítékot. Ime:</p>
               <p>Kedves barátom! Ha egykori ismerőseit mostani nagy népszerűsége idején is
                  fölismeri, akkor ma délután öt órakor meglátogatja (Kör-ut 10. I. em.)
                  Steinnét.</p>
               <p>Megdobbant a szívem; milyen gyöngeség! Villámgyorsan járta át fejemet a gyanú,
                  hogy ok­vet­lenül kellett valaminek történnie, amiről engem szándékosan,
                  gyöngédségből senki sem értesített, különben nem kaptam volna ezt a meghívást.
                  Bizonyosan történt valami, de mi... de mi? Arról, hogy Ilka megbánta volna a
                  dolgot, azt hittem, szó sem lehet. Grabowszki mama sokkal óvatosabb, semhogy ennek
                  az eshetőségnek útját ne vágta volna. Valósággal gyötört a kíváncsiság, de azért
                  leültem, hogy visszautasítsam valamely udvarias formában a meghívást. Megírtam a
                  levelet, azután borítékba tettem, megczímeztem, s két percz mulva - a
                  papír­kosárba dobtam.</p>
               <p>Oktalanságot akarok csinálni; gondoljuk meg.</p>
               <p>Ha kifogásokat keresek és nem megyek el, könnyen azt hihetik, hogy szándékosan
                  kerülöm a találkozást. Alkalmat adnék rá, hogy büszke legyen erre a diadalra, s
                  Grabowszki mama szintén joggal mondhatná el a maga éles megjegyzéseit arról a
                  bizonyos szegény emberről, aki annyira boldogtalan még ma
                  is, hogy nem mer az ő szép gyermeke szemei közé nézni. S hátha komoly bajban van a
                  fiatal asszony? Hátha szüksége van reá? Nem okosabb-e úgy cselekedni, mintha most
                  már maga is mosolyogna a kosár fölött, s szívesen fölajánlja udvarias szolgálatait
                  neki is, mint bármely nőnek, aki szolgálatkészségét igénybe óhajtja venni?</p>
               <p>Akinek elég bátorsága volt rá, hogy meggyőződés nélkül, kizárólag a szórakozás
                  kedvéért röpiratban és ujságczikkekben védelmezzen egy olyan embert, aki bármely
                  más államban négy hét alatt lejárta volna magát, az (mondogattam magamnak) érezzen
                  a szívében elég bátorságot arra is, hogy így szóljon önmagához: nem tagadom, hogy
                  azzal a leánynyal, akit szerettem, boldog lettem volna, de tagadom, hogy az asszonynak ereje nagyobb, mint az enyém. Aki porba döntötte
                  a multat - nem én vagyok. Aki többre becsülte a vagyont a sze­relemnél, aki
                  banálisnak tartotta a fiatalos rajongást, nevetségesnek a légvárakat, mind nem én
                  vagyok. Mit akartok velem?</p>
               <p>Volt egyébiránt abban a levélben egy kis hieroglif is. »Mostani nagy népszerűsége
                  idején«...</p>
               <p>Mit jelentsen az?</p>
               <p>Gúnyolódást-e, vagy - keserűséget? talán szemrehányást...</p>
               <p>Ki lát a szívbe?</p>
               <p>Meglehet, hogy egyiket sem, vagy talán mind a hármat. Ha a hölgy meg van elégedve
                  férjé­vel, akkor semmit; ha nincs - akkor mindent. Elkalandozhat fantáziám, a
                  merre neki tetszik; érinthet olyan pontokat is, melyek fölkorbácsolják a bennem
                  szunyadó rosszat s a legvesze­del­mesebb útvesztőkbe taszíthatnak bele, ha
                  lemondok róla, hogy becsüljem magam. Erről azonban szó sem lehet. Erős embernek
                  tartanak: az vagyok. Férje akartam lenni ennek az asszonynak; szeretője nem leszek
                  soha.</p>
               <p>Délután öt óra felé elhagytam lakásomat s gyalog indultam a kijelölt palota felé,
                  melynek első emeletén a nábob fényes lakása volt. Az előszobában borotvált arczu,
                  német inas sietett elém, (a nábob hű öreg szolgáját nem láttam sehol); lesegítette
                  téli kabátomat, bevezetett a szalonba s a szárnyas ajtó mögött eltünt.</p>
               <p>Körülnéztem.</p>
               <p>Fényűző, gazdag kényelem a nehéz selyem bútorokon. Künn tiszta deczemberi tél. A
                  lámpák meg vannak gyujtva; hamar szürkül. Beismertem, hogy ilyen csillogó otthont
                  bizony nem adhattam volna a hitvesemnek. Kétszáznegyven holdból kevés telik; a
                  nábob négyezer holdja kibirja egy darabig ezt is, a páholyokat is, a bálokat is,
                  az estélyeket is, a börzét is. Azután eljön az özönvíz, de legalább éltek. Ezt
                  hívjuk életnek ma; a többi csak vergődés...</p>
               <p>Az inas visszajött.</p>
               <p>- A nagyságos asszony várja, - jelentette meghajlással, s kitárta az ajtót.</p>
               <p>A szomszédos teremben nem volt senki. Az ajtó bezárult mögötte. Abban a
                  pillanatban, midőn be akartam lépni a harmadikba, félre vált a függöny, s az
                  ajtóban a nábob neje, Grabowszki Ilka jelent meg.</p>
               <p>Nem bírtam leküzdeni meglepetésemet. Ez a halvány, mosolygó asszony, aki előttem
                  állott... Mily borzasztó változás néhány hónap alatt!</p>
               <p>- Nagyon szép öntől, uram, hogy engedett meghívásomnak, és meglátogatott. Isten
                  hozta! Jőjjön, jőjjön! Kísérjen át az én fészkembe. Itt hideg van.</p>
               <p>S a hölgy borzongva vonta össze mellén a csipkét. Nem is várt választ, előre
                  sietett s csak boudoirjában várt be.</p>
               <p>- Itt kellemesebb. Foglaljon helyet. Ide kérem, ide a kályha mellé. Szereti a
                  tüzet? Be van téve az ajtó?</p>
               <p>- Azt hiszem.</p>
               <p>- Nézze meg. Fázom...</p>
               <p>- Be van téve.</p>
               <p>- Köszönöm. Foglaljon helyet és fejezze ki csodálkozását, hogy írtam önnek.
                  Istenem, ez olyan furcsa... Nemde az? Annak találta bizonyosan ön is?</p>
               <p>Észrevettem, hogy a hölgy a sárga selyem ottomán párnájára támaszkodva, félénk
                  izgatott­sággal kíséri minden mozdulatomat.</p>
               <p>- Kissé meglepett, asszonyom, a dolog - feleltem megnyugtató hangon - de aztán
                  elgondol­tam, hogy valószinűleg megunta már az operát is, a korcsolyázást is, a
                  jourokat is, s eszébe jutott, hogy a sok kellemes bók után - változatosság
                  kedvéért - nehány őszinte gorombaságot is programmjába vesz.</p>
               <p>Az asszony fejét rázta. Nem úgy van.</p>
               <p>- Nem találta el, kedves Lőrincz.</p>
               <p>- Félig.</p>
               <p>- Félig sem. Mondja csak, nem írt rólam önnek az édes anyja?</p>
               <p>- Megírta, hogy férjhez ment.</p>
               <p>- Egyebet semmit?</p>
               <p>- Egy szót sem.</p>
               <p>- Haragszik reám, - mondotta csendes hangon a hölgy - s lehet, hogy igaza van.
                  Beszéljünk másról! Gratulálni akarok önnek.</p>
               <p>- Hogyan, asszonyom? Nem nyertem semmit.</p>
               <p>- Tréfál...</p>
               <p>- Nem biz én!</p>
               <p>- Feledi, hogy ön népszerű ember, akinek diadalai vannak. Arról beszélnek minden
                  társaság­ban. Ezekhez a diadalokhoz akarok szerencsét kívánni; elfogadja?</p>
               <p>- Az én diadalaim nem érnek semmit. Ezek, amikről most beszélnek, legalább nem.
                  Talán később... Boldog isten, hisz ami eddig történt, az csak a bevezetés.
                  Beleugrottam a tengerbe, s roppantul elcsodálkoztam, hogy fejemmel együtt kerültem
                  ki. Így vagyunk? gondoltam magamban ugyanazzal az ördögi kedvvel, mely Jágó sötét
                  lelkét forralta vétkezésre, nos, ha még enyém a fejem, használni is fogom addig,
                  amíg lehet.</p>
               <p>- Nem veszi komolyan?</p>
               <p>- Isten ments!</p>
               <p>- Rosszul teszi.</p>
               <p>- Ah, nem! Mit gondol asszonyom, - kérdeztem mosolyogva, - mi lett volna az én
                  lelkemből, ha mindent komolyan vettem volna?</p>
               <p>- Vádol?</p>
               <p>- Nem vádolom.</p>
               <p>- Ne tagadja, hogy ez a megjegyzése reám vonatkozik...</p>
               <p>- Legyen úgy! Így mindjárt érdekesebb leszek s ez éppen nem megvetendő előny.</p>
               <p>Az asszony mozdulatlanul ült. A lámpa halavány fényében még fehérebbnek, még
                  betege­sebb­nek látszott. Arcza színtelen, lesoványodott, lázas. Megdöbbenve
                  figyeltem meg ezt a szomo­rú változást, de szilárdul föltettem magamban, hogy
                  hallgatni fogok róla. Egyetlen arczizmom se fogja elárulni, hogy észrevettem és
                  elfogultságot, szánalmat érzek. Szegény, szép Heléna... Nem ilyen találkozásra
                  voltam elkészülve.</p>
               <p>- Az érdekesség, - folytattam enyelgő hangon, mint aki maga is hasztalanságnak
                  tartja azt, amit mond - a nyilvános pálya emberének ugyanaz, ami a halnak a víz, -
                  ne csodálja tehát, hogy számot tartok reá és kétségbe volnék esve, ha
                  eljátszanám.</p>
               <p>- Mindig ily jókedvű?</p>
               <p>- Többnyire.</p>
               <p>- Tehát nem mindig...</p>
               <p>- Néha elborulok, mint az áprilisi ég, de hamar kiderülök megint. Kevés kell
                  hozzá. Egy kis jóakarat.</p>
               <p>- Bennem megvan.</p>
               <p>- Önnek semmi szüksége rá.</p>
               <p>- Ki tudja...</p>
               <p>- Ehhez, azt hiszem, fölösleges volna a találékonyság. Különösen annak, aki ismeri
                  önt.</p>
               <p>Éreztem, hogy lejtőre jut a társalgás s ebben a föltevésemben nem is
                  csalódtam.</p>
               <p>- Azt hiszi ön, hogy boldog vagyok? - kérdezte ideges hangon az asszony.</p>
               <p>- Bizonyosan tudom, hogy nem az, - feleltem jól meggondolva, amit e pillanatban
                  elmond­hatónak tetszett, - tudom azonban azt is, hogy ön nem is akart a szó
                  közönséges értelmében boldog lenni s azért ez a kijelentés egészen természetes.
                  Engedje meg azonban, hogy indít­vá­nyozzak valamit.</p>
               <p>- Mondja...</p>
               <p>- Arra akarom kérni, hogy ne beszéljünk erről.</p>
               <p>- Fél tőle? - kérdezte különös mosolylyal az asszony. - Ha így van, akkor
                  beszéljen másról.</p>
               <p>- Félelem, asszonyom? Ezt a fogalmat nem ismerem. Nem, nem! Nekem nincs okom
                  félni, s ha önt mulattatja ez a dolog, ám jól van, nem szívesen ugyan, de beszélek
                  róla. Kitüntetésnek veszem, hogy megemlékezett rólam, annyival inkább, mert én -
                  hogy is fejezzem ki azt, amit érzek, - ez órában is fényes diadalt ünnepelek. Az
                  elvek és a jóslatok diadalát.</p>
               <p>- Igaza van, ön megjósolta -</p>
               <p>- Azt, hogy a pénz fődolog; a többi frázis és nyomoruság; szegény embernek való
                  komédia... A jóslat ime beteljesedett; ön fényűző, irigyelt életmódot folytat, nem
                  érez semmiféle női gyöngeséget, s a század praktikus pozitivizmusának birtokában
                  legfölebb szánalommal gon­dol azokra a szerencsétlen troubadourokra, akik még
                  mindig nem látták be, hogy a legszebb mesénél is többet ér - birsalma befőttel egy
                  tál stájer kappan.</p>
               <p>- Téved. Sokszor gondoltam önre.</p>
               <p>- Ne ébreszsze föl asszonyom a hiúságomat, mert ez végzetessé válhatna reám. A
                  koppándi Fráterek emberemlékezet óta módfelett hiu és nagyravágyó férfiak
                  voltak.</p>
               <p>- Ne tréfáljon...</p>
               <p>- Sajnos, de így van.</p>
               <p>- Gúnyolni akar?</p>
               <p>- Az égre, asszonyom, ön félreért engem! Gúnyolni - önt? És én?... Istenem, hiszen
                  nem tagadom, hogy bizonyos dolgokban én sem vagyok különb, mint más, s elégtételt
                  érzek, amiért ön is kudarczot vallott azokkal a bizonyos »józan« theóriákkal,
                  melyeket édes anyja hirdetett, de ezzel aztán vége. Semmi egyébhez nincsen jogom.
                  Sejtem, hogy ön elégedetlen, de ne feledjük, hogy ami történt, azt ön akarta és ön
                  hajtotta végre. Visszautasított engem, mert keveselte azt a sorsot, amelyet
                  megkináltam. Helyes; igaza volt, szegény ember vagyok. Férjhez ment a nábobhoz,
                  aki összehasonlíthatlanul gazdagabb volt, mint én, vagy ön. Ez is rendben van. A
                  század csakugyan így tanácsol. Mit kíván többet! Amire vágyott, el van érve. Édes
                  atyja gyárat épít - önt gazdagság környezi -</p>
               <p>- És önt?</p>
               <p>Ez a kérdés vágott. Grabowszki Ilka jól kiválasztotta a szót, - majdnem elárultam
                  magam.</p>
               <p>- Engem, asszonyom, - feleltem nyugodt, elhidegülő hangon, - nem környez semmi,
                  csak a munka. Igen sokat dolgoztam, mióta utoljára találkoztunk, s ezt kizárólag
                  önnek köszön­he­tem.</p>
               <p>- Nekem, barátom...</p>
               <p>- Igen, igen! Egyedül önnek. Ha meghallgatta volna ajánlatomat, nem lettem volna
                  más, csak boldog ember. Ön azonban, - bocsánat, így volt, - keveselt engem s ez
                  bántott. Föltettem tehát magamban, hogy hozzá fogom önt szoktatni a nevemhez.
                  Megtörtént. Akárhová ment, min­denütt hallott rólam. Itt dicsértek, fényes
                  tehetségnek, erős logikájú, kérlelhetetlen párt­ember­nek neveztek, - amott
                  becsmérelték képességeimet, hivatalvadásznak, kegyencznek, kapas­zko­dónak
                  neveztek és a többi. Ez mindig így szokás. Az lett végre is a következménye, hogy
                  ön összehasonlított férjével és úgy találta, hogy talán mégis jobban cselekedett
                  volna, ha oly ember sorsához kapcsolja sorsát, aki előtt, ha ön akarta volna, nem
                  lett volna kivihetetlen semmi. Amúgy az ön kedvéért lettem volna miniszter, - most
                  az leszek ön nélkül is. S ön, amíg él, mindig hallani fogja a nevemet. Milyen
                  szerencsétlenség, asszonyom, milyen szerencsétlenség... Mire gondol?</p>
               <p>Az asszony összerezzent.</p>
               <p>- Megmondom - felelte tartózkodó hangon, nyugtalanul - ha megigéri, hogy nem nevet
                  ki. Utolsó találkozásunkra gondolok, a kápolna mellett... Akkor sok mindent
                  beszélt.</p>
               <p>- Mondja csak, hogy sok bolondságot. Tudom, emlékszem reá.</p>
               <p>- A jóslatra is?</p>
               <p>- Ah, az én jóslataim! Remélem, nem gondolt velök. Tönkre tehetne vele, ha
                  figyelemre méltatta volna, amit egy kikosarazott kérő összehordott.</p>
               <p>- Pedig így történt, Lőrincz - felelte halk nevetéssel a hölgy s tréfálkozó,
                  könnyelmű hangon tette hozzá: - jól megjegyeztem magamnak, amit mondott. Azt
                  jósolta, hogy hiábavaló minden küzdelem, mert egyszer mégis csak az öné leszek.
                  Várjon! Még nincs vége; hallgassa meg a többit is. Meg kell tudnia, hogy ezek a
                  szavak sokat kínoztak engem... Eleinte megvetettem őket, nem akartam reájuk
                  gondolni, szégyent éreztem... Hogyan, kérdeztem majdnem kétségbeesve, hát olyan
                  rossz vagyok én, hogy ezt a lealázó föltevést megérdemlem?</p>
               <p>Ettől a pillanattól kezdve nem bírtam többé megmaradni a helyemen.</p>
               <p>- Mulattatja önt ez a dolog? - kérdeztem elhamarkodva, nyersen.</p>
               <p>- Legyen erős barátom, legyen erős!</p>
               <p>- Nem szeretem, ha így beszél...</p>
               <p>Az asszony mosolygott.</p>
               <p>- Maradjon; igérem, hogy nyugodt leszek és mesélni fogok, mint ön. Talán mindjárt
                  ott kezdem, hogy anyám megcsalt. Ne szóljon... tudom, hogy mit beszélek. Anyám nem
                  sokat törődött velem, különben nem engedte volna, hogy férjhez menjek. Nem is
                  tettem volna, ha ön azokat a szavakat el nem mondja. Attól a percztől kezdve
                  azonban magam sem tudtam, hogy mi történik velem. Meggyűlöltem önt; föltettem
                  magamban, hogy megczáfolom és ön be fogja látni, hogy tévedett. Flóris megkérte a
                  kezemet és én megigértem neki, hogy neje leszek. Meg is tartottam.</p>
               <p>- Jól tette.</p>
               <p>- Jól... Hallgassa tovább. Ismeri férjemet?</p>
               <p>- Jó ember.</p>
               <p>- Az. Paraszt... Igaz, hogy sokat kínoztam és sokszor
                  kinevettem - folytatta remegő hangon, - de oly ügyetlen volt azzal az ő lomha
                  modorával, mint egy medve, amelyik hízelegni akar, pedig csak harapni szeret.
                  Eleinte tűrte, - később haragudott. Még jobban nevettem rajta. Azután néha-néha
                  már fenyegetett is. Ez még nagyobb ellentállásra ingerelt s a nélkül, hogy okát
                  tudtam volna adni, észrevétlenül meggyűlöltem. Boldog voltam, ha elment, ha nem
                  láttam, ha napokig nem mutatta magát s egész testemben összerázkódtam, ha jött.
                  Éreztem, hogy gonoszul viselem magamat, akkor még nem érdemelte... de
                  fékezhetetlen utálatot érez­tem és nem volt elég erőm, hogy ezt a gyötrelmes
                  érzést eltitkoljam. Oh, sokszor föltettem magamban, hogy kiengesztelem és
                  bocsánatot fogok tőle kérni. Megmagyaráztam magamnak, hogy amit teszek, az a
                  legbűnösebb hálátlanság, hiszen minden kívánságomat teljesítette és megszerzett
                  azonnal mindent, amire vágytam. De mindhiába!... Nem bírtam uralkodni magamon...
                  undorodtam tőle...</p>
               <p>- Rosszul tette, - mormogtam önkénytelenül.</p>
               <p>- Tudom, - felelte gyorsan a hölgy - nagyon rosszul tettem, de megtettem, nem
                  tehetek róla. Ugyanaz a rémítő ellenszenv tartott hatalmában, mely már esküvőm
                  napján erőt vett rajtam és azóta óráról-órára nőtt. Férjem nem értette. Azt hitte,
                  hogy beteg vagyok... idegbeteg... Igaza volt. A templomból hazamenet szédüléseket
                  éreztem s eszméletlenül vittek haza. Három hétig feküdtem... Azután meguntam a
                  komédiát s kijelentettem, hogy nincsen semmi bajom. Így volt... így volt
                  egészen... s azóta mindig így van... Annyi az egész, hogy nem vagyok férjemé; nem
                  vagyok hitves -</p>
               <p>- Asszonyom!</p>
               <p>- Nem vagyok asszony!</p>
               <p>- Lehetséges ez?</p>
               <p>- Milyen pathos, barátom! Soha se hittem volna, hogy ön ily nagy megdöbbenésre
                  képes. Térjen magához az Istenért, és ne higyje, hogy esztelenséget mondok. Nem,
                  nem! Sohasem beszéltem őszintébben, mint most... Féléve viselem a férjem nevét.
                  Oh, sok, sok boldogtalan­ság van eltemetve ebbe a fél esztendőbe, amely azonban
                  egy pillanatra se tudta megtörni bennem az ellenszenvet. Megmondtam férjemnek,
                  hogy nem szeretem, indítsa meg ellenem a válópert, magamra veszek mindent...
                  Fenyegetődzött; nem akarta. Később őrültnek nevezett, s azt remélte, hogy ha
                  felköltözünk Budapestre és szórakozni fogok, lassanként majd csak hozzá simulok és
                  vége szakad ennek a természetellenes viszonynak, amely mindkettőnket kétségbe
                  ejtett. Itt vagyok hetek óta, de nem változott semmi. Férjem elvesztette a
                  türelmét, heves kifakadásokkal illetett, gyanusítani kezdett... Sokat szenvedtem
                  Lőrincz... sokat...</p>
               <p>Az asszony felgyűrte gyors elhatározással jobb karján a csipkeujjat és odatartotta
                  a gyöngéd, fehér női kart a szemem elé.</p>
               <p>- Nézzen ide! Látja ezt a kék foltot? Tegnap kaptam... Megragadta a karomat és
                  ellökött, hogy térdre estem. Azután becsapta maga után az ajtót, itt hagyott és
                  azóta nem láttam. Hiába kértem, hogy ne kiáltson reám, hiszen elég gyenge vagyok
                  már; nem könyörült. Durva vádak és fenyegetés, mindig csak fenyegetés...
                  Mulatságos komédia ez, úgy-e? Istenem! és nem lesz vége...</p>
               <p>- Nem értem.</p>
               <p>- Férjem kijelentette, hogy nem fog elválni tőlem. Tegnap ismét kértem, nem
                  engedett. Azt felelte, hogy soha. Bolonddá tettem - igaz, - azt akarja tehát, hogy
                  lakoljak érte. Joga van hozzá, hogy megbüntessen. Beismerem, hogy igaza van, nem
                  védem magamat, bűnös vagyok, de érzem, hogy sohasem lehetek a neje. Inkább megölöm
                  magamat...</p>
               <p>Az asszony felállt. Nyulánk alakjáról bő ránczokban folyt alá tagjain a könnyű
                  csipke pongyola. Leányos, szép kicsi arcza kimerült, fáradt; ajaka száraz és
                  forró. Igen, igen... ez a rettenetes fél esztendő nagyon elgyöngítette. Csak a
                  szeme van tele lázzal az árnyas pillák alatt, s a szűzies, daczos ragyogás a
                  régi.</p>
               <p>- Jőjjön ide az ablak mellé és hallgassa meg, hogy mit gondoltam.</p>
               <p>- Parancsoljon velem.</p>
               <p>- Ne így... Azok után, amiket bevallottam, nem ilyen hangot várok öntől. Legyen
                  nyájasabb hozzám, - folytatta könybe lábadt tekintettel, - nagyon rászorultam.</p>
               <p>- Valóban, kedves Ilka, - feleltem ingerülten (oly forrónak tetszett a levegő,
                  hogy perzselt) - ön reá szorult. Iszonyú helyzetben van. Az ördögbe! bocsásson meg
                  azért a kifakadásért, de ez borzasztó... És nem vádolhat senkit. Ön az oka.</p>
               <p>- Én is.</p>
               <p>- Egyedül ön!</p>
               <p>- Nem egyedül, - rebegte fejét rázva a hölgy s odatámaszkodott összekulcsolt
                  kezekkel az ablakhoz, - nem egyedül...</p>
               <p>- Reám czéloz?</p>
               <p>- Önre.</p>
               <p>- Gondolja meg, Ilka...</p>
               <p>- Semmit, semmit! Nem tudok gondolkozni. Az ön jóslatára emlékszem csupán, egyébre
                  semmire...</p>
               <p>Az oltár előtt, a tisztelendő úr imádsága alatt is arra gondoltam, azt
                  ismételgettem, az zavarta meg a fejemet... Abba betegedtem bele...</p>
               <p>- De csak nem hiszi, Ilka.</p>
               <p>- Nem hiszek semmit! Nem tudok, nem akarok, nem gondolok senkivel és semmivel. Ön
                  a szemembe mondta, hogy nekünk találkoznunk kell. Igaza volt; kell... Halálos fáradtságot érzek. Találja esztelenségnek amire kérem, de
                  nekem szükségem van önre; kérem, ne hagyjon el. Tudom, hogy más czéljai vannak,
                  semhogy sok ideje lehetne az én számomra, de talán ráér majd néha-néha, hogy
                  meglátogasson és ide kölcsönözze erejét, amely meg fog tartani az életnek engemet
                  is.</p>
               <p>Az asszony megint a régi lett. Mosolyogva ingatta szőke fejét, s a lesoványodott
                  arczocskán ismét megjelent a szemérmes félénkség pírja. Hízelgő lágy hangon
                  könyörgött mint egy gyermek.</p>
               <p>- Úgy-e eljön? Nem haragszik, ha azt mondom, hogy szükségem van reá. Elhiszi
                  nekem? Igaz, hogy útjában vagyok...</p>
               <p>- Mi jut eszébe, Ilka.</p>
               <p>- De igen, tudom! Érzem, hogy útjában vagyok és megzavarom számításaiban,
                  czéljaiban, törekvéseiben, nyugalmában, talán egész életében - mondotta egész
                  testében reszketve, fenyegető, elfulladt hangon az asszony.</p>
               <p>Akaratlanul összerezzentem. Mintha forró víz ömlött volna végig a tagjaimon. Ez a
                  hang nem a régi. Ez egy kétségbeesett, megkínzott teremtésnek a hangja, aki
                  rettenetes lelki rázkódás árán ébredt a valóságra, az életre, a szerelemre...
                  Nyugalom, a föld megmozdult lábaim alatt...</p>
               <p>- Mit felel reá, Lőrincz?</p>
               <p>- Azt felelem, kedves Ilka, hogy ennek az ön drámájának egy nagy hibája van;
                  hiányzik belőle az a bizonyos harmadik személy, aki nélkül izgató, véres
                  megoldásról szó sem lehet.</p>
               <p>- Ne tréfáljon!</p>
               <p>- Komolyan beszélek. Az ön férjében nincs se szellem, se találékonyság. Nyilván
                  még azt sem venné észre, ha egy eszelős pillanatban megcsalná a neje.</p>
               <p>Elhallgattam. Nem ér ez a szándékos durvaság semmit. Az asszony behunyta szemeit
                  és halkan, idegesen nevetni kezdett.</p>
               <p>- Ne fáradjon barátom, a szívébe látok. Ön így gondolkozott: utálatossá fogom
                  tenni maga­mat, így aztán majd csak eszére tér ez a szerencsétlen teremtés és
                  kiábrándul. Tagadja el.</p>
               <p>- Nem tagadom.</p>
               <p>- Köszönöm, Lőrincz, - felelte kezét nyujtva az asszony, - ez becsületes szó volt.
                  Nem tud szinlelni - sokkal egyenesebb. Igérje meg, hogy ismét meglátogat és én
                  egyelőre meg leszek elégedve. Bizonyosan tudom, hogy az ön akarata össze fog engem
                  zuzni és mégis kívánom, hogy jőjjön. Ne sajnálja tőlem ezt a kevés boldogságot.
                  Úgy-e, hogy nem sajnálja? El fog jönni, egy hét mulva.</p>
               <p>- Amikor akarja...</p>
               <p>- Mondjuk tehát, hogy két nap mulva.</p>
               <p>- Itt leszek. Isten önnel.</p>
               <p>- Isten önnel!</p>
               <p> </p>
           
            <milestone unit="endSubChapter" n="1"/> 
            <milestone unit="startSubChapter" n="2"/> 
               <p rend="head">II.</p>
               <p>Az utczákon nyugtalanul libbentek a gázlángok a szélben. A havazás elállt s a
                  hideg levegő áramlása szétkergette a sebesen uszó fellegeket. Vissza akartam
                  parancsolni nyugalmamat, de nem voltam reá képes. Még szolgámat se bocsátottam be
                  magamhoz azon az estén. Magam gyujtottam meg a lámpát, s főztem meg theámat is. Ne
                  vegye észre senki, hogy ki vagyok forgatva önmagamból, mert szeretem... szeretem,
                  szeretem ezt a boldogtalan asszonyt, jobban, mint leánykorában... mindörökre. De
                  hát mit akarok én, mit akarok? Egész sereg képtelen­séget gondoltam össze-vissza.
                  Az egyik pillanatban hisztérikusnak tartottam ezt a szenvedő, beteges hölgyet, aki
                  közel érzi magához a fizikai halált és irtózik tőle. A másikban pedig már azt sem
                  hittem el, hogy amit bevallott - valóság volna. És mégis! Grabowszki Ilka nem
                  hazu­dott. Érzem, hogy nem hazudott; az igazat mondta...</p>
               <p>Mi lesz ennek a vége?</p>
               <p>Legjobb volna talán, ha nem látnám többé. Ha visszamegyek, el fogunk veszni...
                  akkor vége...</p>
               <p>Valósággal forróláz gyötört egész éjjel. Azt álmodtam, hogy Amerikába szöktünk, s
                  a tiz napig tartó tengeri út alatt öngyilkossági tervekkel foglalkoztam. Magamat
                  és őt láttam a födélzeten; a hajó nevének aranybetüit is elolvastam: Capt. Fracassa, ugyanaz a gőzös, melyen harmadéve a palermói
                  kiállítást látogattam meg. A legfantasztikusabb álomképek kínoztak, nem tudtam
                  megmaradni az ágyban. Összetörve, fáradtan, kábult fővel ébredtem föl, s nyitottam
                  ki az ablakokat, hogy magamhoz térítsen valamennyire a friss levegő.</p>
               <p>Két nap mulva a kitűzött órában azonban mégis csak megjelentem nála, s azután
                  elmentem mindennap. Mennyi vívódás, mennyi fájdalmas vergődés - négy hét alatt.
                  Igazuk volt hiva­talomban az embereknek, nem voltam többé veszélyes senkire nézve;
                  kapaszkodhattak, hízeleghettek: nem akasztottam meg alázatos csúszásában egyiket
                  sem. Bántam is én már akkor, ha meg is döglik az egész világ...</p>
               <p>Márczius ötödikén délután hat órakor kerestem föl ismét a körúti palotát. Az
                  emeletre menet megszámláltam a lépcsőket: negyvenkettő. Úgy tetszett, mintha még
                  sohase léptem volna oly nehezen azt a jól ismert negyvenkét lépcsőt, mint akkor.
                  Az előszobában nem volt senki. Valahol erős csapódással vágódott be egy ajtószárny
                  s nyers kiáltás, majd éles, elfojtott sikoly hangzott. Előrehajolva, kivörösödött
                  arczczal hallgatództam, de ettől a pillanattól kezdve ismét csendes lett
                  minden.</p>
               <p>Az inas zavartan, hajlongva sietett elém.</p>
               <p>- Jelentsen be!</p>
               <p>Megtette ellenvetés nélkül. Csalódtam volna? »A nagyságos asszony szívesen látja«,
                  - jelentette ezúttal is, mint máskor. Tehát mégis csalódtam... S csalódás lett
                  volna az az átható, rémült sikoltás is? Ostobaság; nem vagyok süket.</p>
               <p>Az asszony boldog mosolylyal nyujtotta felém a kezét.</p>
               <p>- Ma oly nehezen vártam, Lőrincz...</p>
               <p>- Kissé elkéstem, asszonyom, - mondottam helyet foglalva rendes székemen a kályha
                  mellett. - Itt csapott be valaki egy ajtót?</p>
               <p>- Igen; a férjem.</p>
               <p>- Az ön férje...</p>
               <p>- Ki más, ha nem ő? A szokásos jeleneteket ismételtük, azzal a különbséggel, hogy
                  ma kissé szenvedélyesebb volt és hangosabban szitkozódott, mint máskor. Ne
                  törődjék vele. Engem már nem lep meg semmi. Ma szokatlanul durván bánt velem. Úgy
                  megszorította dühében a kezemet, hogy fölsikoltottam. Meghallotta?</p>
               <p>- Meg.</p>
               <p>- Elmult ez is; beszéljünk másról. - S kicsordult szemeiből egy köny, mely lassan
                  folyt alá sáppadt arczán. Azután feljebb csuszott a kereveten, megigazította karja
                  alatt a párnát s elgyengült, száraz hangon suttogta: - Ne csodálkozzék rajtam...
                  Nemsokára úgy is mindennek vége. Kimondhatatlanul fáradt vagyok; nem birom
                  tovább...</p>
               <p>- Ne gondoljon ilyenekre - mormogtam elszorult szívvel. Láttam lábaim előtt a
                  mélységet, amelybe két véres tetem zuhan alá. Az egyik az enyém...</p>
               <p>- A mai szörnyű jelenet után futnom kell innen. Megérdemlem, hogy így bánjon
                  velem, de utálom, utálom! Borzadok tőle, ha érint... Nem maradhatok tovább.</p>
               <p>- Megmondta neki?</p>
               <p>- Meg.</p>
               <p>- Mit felelt rá?</p>
               <p>A nő előrehajolt és forró, elvörösödött arczczal lehelte:</p>
               <p>- Azt, hogy megcsalom önnel...</p>
               <p>- Ostoba!</p>
               <p>- Nem egészen, - rebegte lázas ajakkal az asszony, - nem egészen... Én keltettem
                  föl benne a gyanut. Azt reméltem, hogy így majd rábirhatom az elválásra. De nem
                  értem czélt. Hiába mondtam, hogy szeretem önt... a szeretője vagyok... Nem
                  használt. Ez az ember borzasztó boszut akar állani rajtam. Most tudtomra adta,
                  hogy készüljek útra, mert az éjjeli gyors­vonattal elutazunk. Külföldre akar
                  vinni. Érti, hogy mit jelent ez? Külföldre - vele... nagy
                  isten!...</p>
               <p>- Elmegy?</p>
               <p>- Megőrült ön?</p>
               <p>- Mit tesz?</p>
               <p>Az asszony felült a kereveten és csodálkozva, kinyilt ajakkal bámult a szemem
                  közé. Egész lelke a szemébe röpült. Benne égett ebben az egyetlen tekintetben a
                  kétségbeesés elszántsága és a nő végletekig korbácsolt vakmerősége, amely megrázta
                  testét és ott vonaglott kiállhatat­lan forrósággal az arczán, az ajakán...</p>
               <p>- Azt akarja tudni, hogy mit teszek? - ismételte önmagának még egyszer a kérdést,
                  - itt maradok...</p>
               <p>- Ilka, édes Ilka...</p>
               <p>- Lőrincz! De hát miért is beszélünk annyit. Ennek meg kell lenni...</p>
               <p>S a hölgy lecsúszott a kerevetről a földre.</p>
               <p>- Itt vagyok; emeljen fel.</p>
               <p>Nem láttam többé semmit. Villámgyorsan vonult el forró agyam előtt a jelen és a
                  jövő. A jelen kivívott sikerei, a jövendő fénye és dicsősége, amelyet el akartam
                  érni és elértem volna. Egyik oldalon a férfi büszke nagyravágyása és a siker, a
                  másikon ez a nehezen, tüzesen lélegző törékeny asszony. Válassz! Melyiket akarod?
                  Az asszonyt... Oh! be nyomorultak vagyunk. Lehajoltam és fölemeltem az asszonyt.
                  Megvesztegető láng csapott az arczomba, láng a szemembe, a karjaimba, melyek
                  átölelték vad gyönyörűséggel a hajlékony derekat, hogy felszisszent boldog örömmel
                  az asszony, s átfonta eszmélet nélkül mind a két karjával a nyakamat.</p>
               <p>Aztán nem szóltunk egy szót sem.</p>
               <p>Csak kifejlett karjaim közül az asszony, odasietett a tükör elé és lázas, babráló
                  ujjakkal tűzte föl kibomlott szőke haját. Azután fátyolt kötött, föltette
                  kalapját, fölhúzta prémes köpeny­kéjét.</p>
               <p>- Készen vagyok.</p>
               <p>Tíz percz mulva lenn voltunk az utczán. Karomba simult a karja, így mentünk
                  tovább.</p>
               <p>- Van valami terve?</p>
               <p>- Nincs, suttogta az asszony, s gyermekes örömmel nézett föl reám. Tudta, hogy
                  attól a naptól kezdve mindaketten nagyon jól meg vagyunk halva. Mosolygott hozzá.
                  Halkan megkérdez­tem:</p>
               <p>- Velem jön, a hová vinni fogom?</p>
               <p>- Veled.</p>
               <p>- És nem fogsz panaszkodni?</p>
               <p>- Soha!</p>
               <p>Megszorítottam a kezét; - jól van. Grabowszki Ilka ajkaihoz emelte a kezemet és
                  meg­csókolta. Mély szégyennel hajoltam le hozzá. Elhomályosodó tekintettel,
                  mosolyogva, erőtlenül hanyatlott karjaim közé, úgy vittem a legközelebbi
                  bérkocsihoz, mint egy elalélt gyermeket, akit senki én tőlem többé el nem vehet.
                  Azután becsaptam magam után az ajtót, s a kocsisnak megparancsoltam, hogy az
                  indóházba hajtson.</p>
               <p>Két hajlékony ág a két családból, az egyik én voltam, a másik Grabowszki Ilka.
                  Szegény, jó édes anyám, egyetlen szemrehányó szó sem volt azokban a levelekben,
                  melyeket külföldön való bujkálásunk két hónapja alatt utánam küldött. Atyám is írt
                  egyszer, ez volt egész: »ha nem akarsz visszamenni a hivatalodba, jőjj haza és
                  megélsz becsülettel a barázdából«.</p>
               <p>Hazamentem a barázdához.</p>
               <p>Grabowszki mama nem várta be érkezésünket; áttette lakását Budapestre és tudni se
                  akart rólunk. Ilka írt neki néhányszor, azután abbahagyta. Majd megbékül ő is, ha
                  belátja, hogy a nábobot nem lehet reá birni a megtorlásra. Szó se volt róla: Stein
                  Flóris megindította egész csendben a valópört, s nagyot lélegzett, mikor végre
                  kezei között volt a bélyeges okmány. El is utazott mindjárt, s csak évek mulva
                  látogatta meg templom-utczai lakásán Grabowszkinét.</p>
               <p>- Koppándra megyek, nagyságos asszonyom; tartson velem.</p>
               <p>- Soha! - felelte pathoszszal a delnő.</p>
               <p>- Ha én nem haragszom, önnek nincs reá oka. Meglátogatjuk őket. Ilka
                  megkövéredett, kicsit meg is barnult, s hallom, hogy gyönyörű gyermekei vannak.
                  Két leány és három fiú.</p>
               <p>- Szerencsétlen gyermek - kiáltotta szégyenkező arczczal, kezeit összecsapva a
                  delnő és nyomban kiadta a parancsot, hogy pakkoljanak, mert elutazik. - Öt
                  angyalka, öt gyermek, himlische Götter... látnom kell őket még ma, - rebegte
                  örvendezve.</p>
               <p>S ezzel szent volt mindörökre a béke ő vele is. </p>
               <p>* * *</p>
               <p>Tisztelt közönség! Melyik leánynak a regényét kellett volna hamarabb elmondani?</p>
               <p> </p>
            </div>
         </div>
      </body>
  </text>
</TEI>
